གསུང་འབུམ། ཚུལ་ཁྲིམས་རིན་ཆེན།
པོད ༡༤༡
སྒྲོལ་མ་གཡུལ་བཟློག་གི་ཆོ་གའི་ངག་འདོན་ཚོགས་གསུམ་དད་པའི་རྫ་རྔ།
༼ཉ༽ ༄༅། །སྒྲོལ་མ་གཡུལ་བཟློག་གི་ཆོ་གའི་ངག་འདོན་ཚོགས་གསུམ་དད་པའི་རྫ་རྔ་ཞེས་བྱ་བ་བཞུགས་སོ།། ན་མོ་ཝཱ་གིནྡྲ་ནནྡ་མ་ཏི་ཡེ། གང་ལ་དད་གསུམ་གསོལ་བཏབ་གྲུར་ཞུགས་ན། ། སྡུག་བསྔལ་ཀུན་འབྱུང་ཉལ་འགྲོ་ཆེ་ལས་བསྒྲལ། ། ཅི་འདོད་དངོས་གྲུབ་དབྱིག་གི་དཔལ་སྟེར་བ། ། མྱུར་མ་དཔའ་མོས་དོན་མཐུན་མཆོག་ལ་འདུད། ། འཕགས་མཆོག་ཀླུ་སྒྲུབ་ཡབ་མེས་བཀའ་ཡི་ཕབ། ། མར་མེ་མཛད་དཔལ་བྷ་གཱི་རཱ་ཐཱ་ཡིས། ། བསིལ་ལྡན་སེམས་ཅན་ལྷ་བུའི་སྒྲིབ་སྦྱོང་དུ། །
ལེགས་པར་དྲངས་པའི་བཀའ་སྲོལ་མཐོ་རིས་ཀླུང༌། ། མཁས་གྲུབ་གོང་མའི་མཁྱེན་རབ་ནོར་འཛིན་གཞིར། ། ཡོངས་འཁྱིལ་ལག་ལེན་མ་སྤྲོས་སྤྲོས་པའི་རླབ། ། རྣམ་པར་གཡོ་བའི་བཀའ་སྲོལ་འཁོར་ལོའི་ལག ། མཐོང་དོན་ཚོགས་གསུམ་མགྲིན་པའི་རྫ་རྔ་བརྡུང༌། ། འདིར་སྒྲོལ་མ་གཡུལ་བཟློག་ཇི་ལྟར་བྱ་བའི་ཚུལ་ལ། སྙིགས་དུས་ཀྱི་འགྲོ་བ་རྣམས་ལ་བྱད་ཀ་དང་མཐུ་བཟློག་པ་དང༌། མནའ་ཟོས་པ་དང༌། གཟའ་སྐར་ངན་པའི་གནོད་པ་དང༌། རྫས་ངན་དང༌།
ལྷ་འདྲེ་དྲག་པོ་དང་འགྲས་པའི་གནོད་པ་བཟློག་པ་དང༌། རིམས་ནད་དང༌། གོད་ཀ་གཅོད་པ་དང༌། མདོར་ན་ཉེས་པ་ཐམས་ཅད་བཟློག་ཅིང་དགེ་ལེགས་ཐམས་ཅད་སྤེལ་བའི་ཕྱིར། མགོན་པོ་ཀླུ་སྒྲུབ་ནས་བརྒྱུད་པའི་སྒྲོལ་མདོས་ཀྱི་ཆོ་ག་བྱ་བ་ལ། སྔོན་རྒྱ་གར་ཤར་ཕྱོགས་སུ་རྒྱལ་པོ་ཞིག་གིས་མུ་སྟེགས་སྐད་ཆེན་གྱི་བུ་བསད་པས་མུ་སྟེགས་དེས་རྒྱལ་པོ་འཁོར་བཅས་ཀླུ་ལ་གཏད། དེའི་སང་ནུབ་རྒྱལ་པོའི་ཕོ་བྲང་དུ་སྦྲུལ་ཆེན་པོ་ཧ་ཧ་ཟེར་བ་བྱུང་བས་རྒྱལ་པོ་འཁོར་བཅས་བརྒྱལ་ཞིང་འཆི་བར་ཐུག་པའི་ཚེ། མཆོད་གནས་ནང་པའི་པཎྜི་ཏ་ཞིག་གིས་ཆོ་ག་འདི་བྱས་པས། སྦྲུལ་དེས་རྒྱལ་པོའི་ལིང་ག་ཆུ་མིག་ནས་བཏོན། མུ་སྟེགས་ཀྱི་སྤྱི་བོ་མཆུས་གཞིབས་ཏེ་ཤི།
ཡང་ཟ་ཧོར་གྱི་ཡུལ་དུ་རྒྱལ་པོ་བྷི་ག་ཞེས་པས་སྡེ་བརྒྱད་དྲག་ཤུལ་ཅན་ཐམས་ཅད་ཁྱད་དུ་བསད། མི་དགེའི་སྤྱོད་པ་སྣ་ཚོགས་བྱས་པས། སྣང་སྲིད་ཀྱི་ལྷ་འདྲེ་ཐམས་ཅད་ཁྲོས་ཏེ་ཐབས་གང་གིས་ཀྱང་མ་ཕན་པར་གུ་རུ་མཐར་བྱེད་ཅེས་བྱ་བས་ཆོ་ག་འདི་བྱས་པས་མི་ནོར་རྒྱས་ཤིང་ཕུན་སུམ་ཚོགས་པར་གྱུར་པ་བྱིན་རླབས་ཆེ་བའི་ལོ་རྒྱུས་ཤིན་ཏུ་མང་ཞིང༌། མཁས་གྲུབ་མང་པོས་ཕྱག་ལེན་མཛད། ཇོ་བོ་ཆེན་པོས་བསྣམས་ཏེ་སྟོན་པ་རིན་པོ་ཆེ་ལ་གནང་ནས་རིམ་པར་བརྒྱུད་པའོ། ། དེ་ཇི་ལྟར་བྱ་བ་ལ། སྦྱོར་བ་དངོས་གཞི་རྗེས་གསུམ་ལས། དང་པོར་གནས་ཁང་བྱི་དོར་བྱས་ཤིང་ཡིད་དུ་འོང་བར་སྟེགས་མཐོ་བ་ལ་དྲི་བཟང་དང་སྤང་རྒྱན་སྔོན་པོས་བྱུག་པ་བྱས་ཏེ་རྡུལ་ཚོན་ནམ། རས་བྲིས་ཀྱི་པདྨ་འདབ་མ་བརྒྱད་པ་བཀོད་པའི་སྟེང་མཉྫི་སོགས་ཀྱི་ཁར་རྗེ་བཙུན་མའི་སྐུ་རབ་གནས་ཅན་བཞུགས་སུ་གསོལ། དེ་ཉིད་ཀྱི་དབུ་ཐོག་ཏུ་དར་དཀར་པོའི་གུར་ཕུབ།
དེའི་མདུན་དུ་བུམ་པ། མགུར་ཆིངས། ཁ་རྒྱན། ནང་ཆུ་དང་བུམ་རྫས་ཉེར་ལྔས་བཀང་བའི་ཁར་གཟུངས་རྡོར་བཞག་པ་དང༌། མཐའ་ནས་ཆུ་གསུམ་ཉེར་སྤྱོད་རྣམས་ཚང་བ་ཉེར་བཞི་ཉུང་མཐའ་བྱས་ནས་བསྐོར། པད་འདབ་བཏགས་པའི་ཟླུམ་གཏོར་བཞི་སོ་སོར་བཤམས། དེའི་གཡས་གཡོན་གང་རིགས་སུ་མདོས་གདན་གྱི་སྟེང་དུ་རིན་པོ་ཆེ་བརྡར་བ་བསྲེས་པའི་འཇིམ་པ་ལ། སྤེའུ་སྤེ་ཞོལ་ལྕགས་རི་དང་བཅས་པ་ཇི་ལྟར་འཚམ་བའི་ནང་དུ་ཟན་ལས་བྱས་པའི་ངར་མི་མཐོ་གང་བ་གསེར་གཡུའི་རྒྱན་གྱིས་སྤྲས་པ། རྟ་ལ་བསྐྱོན་པ་གཡས་གཡོན་རྒྱབ་མདུན་རྣམས་ལ་ནམ་མཁའ་དང༌། རྒྱང་བུ་གསུམ་གསུམ།
ཕོ་གདོང་མོ་གདོང༌། མདའ་ཁྲ་ཕང་ཁྲ་རྣམས་ཀྱང་གསུམ་གསུམ་ལས་མི་ཉུང་བ་འཛུགས། རིན་པོ་ཆེ་བརྡར་བ་བསྲེས་པའི་ཟན་གྱི་ངར་མི་སུམ་ ་་་་་རྒྱལ་བ་ལྔ་པས་བཅུ་གསུམ་གསུམ་གསུངས། ཅུ། མཛོ་རྟ་གནག་ལུག་རི་དྭགས་སོགས་དང༌། ས་ལ་འཛུལ་དགུ་དང༌། གནམ་ལ་འཕུར་དགུའི་གཟུགས་དང༌། འབྲུ་སྣ། ཟས་སྣ། སྨན་སྣ།
རིན་པོ་ཆེ། ཇ་གོས་དར། མདོར་ན་འདོད་དགུ་སྣ་ཚོགས་པས་ལྕགས་རིའི་ནང་འགེངས། ལ་དགུ་ལུང་དགུའི་ས་སྣ་ཆུ་སྣ་ཡང་ཚོགས་པར་བྱ། དེའི་མདུན་དུ་ཆུ་གཉིས་ཉེར་སྤྱོད་རྣམས་ཚང་པ་ཚར་གསུམ་བཤམས་པའི་མཐར། པད་འདབ་བཏགས་པའི་ཟླུམ་གཏོར་གཉིས་ཀྱི་བར་དུ། གཞི་བདག་དཀར་གཏོར། པད་འདབ་མེད་པའི་ཟླུམ་གཏོར་གསུམ་ལ་ཟན་རིལ་མང་ཙམ་གྱིས་བསྐོར་བ། ངར་མིའི་སྟེང་དུ་དར་དཀར་གྱི་གུར་ཕུབ། སྤེའུ་སྟེང་དུ་མདའ་དར་རམ་ནམ་མཁའ་སྒྲོལ་མའི་སྐུའི་ཙ་ཀ་ལིའི་བརྒྱན་པ་འཛུགས་སོ། །
བཀའ་གདམས་པ་དང་བ་རིའི་ལུགས་སོགས་བྱེད་ན་དེ་ཡན་གྱི་ཐུས། གལ་ཏེ་གུ་རུ་དྲག་པོ་ཡི་དམ་བྱེད་ན་དེ་གའི་གོང་དུ་མཎྜལ་ལ་ནས་ཀྱི་ཚོམ་བུ་བཀོད་པའི་མདུན་དུ་གཏོར་མ་སྟོད་ཟུར་ཅན་དམར་པོ་རྒྱན་ལྡན་དང༌། སྨན་རག་ཉེར་སྤྱོད་ཚང་བར་རྣམས་དང༌། ཡི་དམ་དང་གུར་ཞལ་སོགས་ཀྱི་གཏོར་བསྔོ་ཙམ་མམ་བསྐང་གསོ་བྱེད་ན་དེ་དག་གི་མཆོད་གཏོར་རྣམས་ཀྱང་བཤམ་མོ། ། གཉིས་པ་དངོས་གཞི་ལ། སྤྱིར་བཤད་པ་དང༌། སྒོས་དོན་བྱེ་བྲག་ཏུ་བཤད་པའོ། ། དང་པོ་ལ། བཀའ་གདམས་པ་ལྟར་ན་ཇོ་བོའི་ལུགས་ཀྱི་སྒྲོལ་མའི་བདག་བསྐྱེད་དང༌། མདུན་བསྐྱེད་མདོས་ཆོག་སོགས་ཡིག་རྙིང་གི་དངོས་བསྟན་ཙམ་མཛད་ནས་གནོད་པའི་ཕྱོགས་སུ་མདོས་བསྐྱལ་བ་ཙམ་ལས་ཟོར་སོགས་གཞན་གྱི་རྒྱས་འགེབས་རྣམས་གཏན་ནས་བཞག་མི་དགོས་ལ།
ཡང་ཇོ་ལུགས་འདི་ས་ལུགས་ཀྱི་ཕྱག་ལེན་ལྟར་ན། བཅའ་བཤམ་ཕལ་ཆེར་གོང་གི་ཡིག་རྙིང་ལྟར་བྱ། སྔོན་འགྲོ་གཏོར་མ་བྲན་ལ། ཨ་མྲྀ་ཏས་བསང༌། སྭ་བྷཱ་ཝ་སོགས་ཀྱིས་སྦྱངས། འབྲུ་གསུམ་ལན་གསུམ་གྱིས་བྱིན་གྱིས་བརླབས། ལྕགས་ཀྱུའི་ཕྱག་རྒྱ་དང༌། ཨོཾ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་འཇིག་རྟེན་སྐྱོང་བའི་འབྱུང་པོ་རྣམས་བཀུག སྔགས་དེ་ལ་ཨ་ཀཱ་རོ་བཏགས་པ་ལན་གསུམ་མམ་ལྔས་བསྔོས་ལ། འཇིག་རྟེན་པ་ཡི་འབྱུང་པོ་སོགས་ནས།
བྱང་ཆུབ་ཐོབ་པའི་གྲོགས་ཀྱང་མཛོད། ། ཞེས་དང༌། ལོ་ཀ་པཱ་ལ་ས་པ་རི་ཝཱ་ར་གཙྪ། ཞེས་པས་གཏོར་མ་ཕྱི་རོལ་དུ་དོར་ལ་གཤེགས་སུ་གསོལ། དེ་ནས་མཆོད་པ་བྱིན་རླབས་དང༌། སྐྱབས་འགྲོ་སེམས་བསྐྱེད་ཡེ་ཤེས་ཚོགས་བསགས་བཅས་སྔོན་ཏུ་བཏང་ནས། སྒྲོལ་མ་ཡན་ལག་བཞི་རྫོགས་སུ་བསྐྱེད་དེ། བཟླས་པ་འདོད་གསོལ་གདན་བསྡུ་བའི་བར་སྒྲུབ་ཐབས་བ་རིའི་ལུགས་ཀྱི་བརྒྱ་རྩའམ། གཉན་སྒྲོལ་ཡན་ལག་དྲུག་པའི་བསྒོམ་བཟླས་གང་རུང་ལྟར་ཉམས་སུ་བླངས་ནས། མཆོད་པ་རྣམས་རང་རང་གི་གཞུང་ལྟར་བྱིན་གྱིས་བརླབས་པ་དང༌།
མདུན་བསྐྱེད་ཨ་མྲྀ་ཏས་བསང༌། སྭ་བྷཱ་ཝས་སྟོང་པར་སྦྱངས་པའི་ངང་ལས། གནས་དེ་ཉིད་འཇའ་ཚོན་སྣ་ལྔའི་འོད་ཟེར་དུ་འཁྲུགས་པ་ཞེས་སོགས་ནས། མི་ཚེ་དགེ་ཞིང་དངོས་གྲུབ་མ་ལུས་སྩོལ། ། ཞེས་པའི་བར་འོག་ནས་འབྱུང་བ་ལྟར་ཉམས་སུ་བླངས། ལན་ཁ་ཡར་བཏང་བའི་ཚེ་མཆོད་གཏོར་དང་ཡས་རྣམས་གསོས་ལ་བྱིན་རླབས་བྱས་ལ། ཕྱག་འཚལ་ཉེར་གཅིག་གི་མཆོད་པ་ནས་བཟུང་འདིས་བར་ཤར་མར་བཏང་ངོ༌། ། དེ་ལྟར་བྱེད་ཚེ་སྨན་རག་གཏོར་གསུམ་དང་ཚོགས་འཁོར་མེད། སྒྲོལ་མའི་གཏོར་འབུལ་ཡན་ལ་དྲིལ་གསིལ་གདངས་དང་མཆོད་རོལ་སོགས་སྐབས་སུ་གང་བབ་ཙམ་ལས་རྔ་རོལ་དབྱངས་སོགས་སྤྲོས་པ་མེད་དོ། ། དེ་ཙམ་ནས་མདོས་གོང་བཞིན་སྐྱེལ་བ་ལས་ཟོར་གྱི་སྤྲོས་པ་ཡང་མེད།
འོན་ཀྱང་ཟོར་རྒྱས་པ་ལ་དགའ་ན་ཁྱབ་བདག་བཀའ་འགྱུར་བ་སོགས་ཀྱིས་མཛད་པའི་གདུགས་དཀར་མདོས་ཆེན་གྱི་ཟོར་དེ་འདིར་སྦྱར་བས་ས་ལུགས་དང་བུ་ལུགས་ཀྱི་ཕྱག་ལེན་དྲི་མེད་དུ་འགྲོའོ། ། དེང་སང་ས་ལུགས་ལ་སྒྲོལ་མ་གཡུལ་བཟློག་གི་ཕྱག་ལེན་དར་སྲོལ་ཆེ་བ་ནི་ཀུན་མཁྱེན་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱི་རིང་ལུགས་འཛིན་པ་རྣམས་དང༌། རྒྱལ་དབང་ལྔ་པ་ཆེན་པོའི་མདོས་ཆོག་མཐོང་བ་དོན་གྲུབ་ལས། སྨན་རག་གཏོར་གསུམ་གྱི་མཆོད་པ་དང་ཚོགས་འཁོར་ཟོར་འཕེན་སོགས་སྤྲོས་པ་ཆེ་ཙམ་མཛད་པའི་རྗེས་འབྲང་ཕྱག་ལེན་མཛད་པ་དིང་སང་མང་ཞིང༌། ཁྱད་པར་ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པ་ནས། ལྔ་པ་ཆེན་པོའི་གསུང་རབ་གཞིར་བཞག་ལ་ཡི་དམ་ཆོས་སྐྱོང་རྣམས་ཀྱི་གཏོར་བསྔོ་བསྐང་གསོ་བཅས་སྦྱར་ནས། ཐམས་ཅད་ལ་དབྱངས་གདངས་རྔ་བརྡུང་རོལ་མོ་སོགས་རྒྱས་པར་སྩལ་ལྟར། འདིར་ཡང་ཡོན་མཆོད་སྤྲོས་པ་ལ་ཐུགས་དགྱེས་པ་རྣམས་ཀྱི་ངོ་བོར་ས་ལུགས་ཀྱི་གུ་རུ་དྲག་དམར་མེ་ཕྲེང་ཅན་གྱི་གཞུང་དྲེགས་པའི་ཟིལ་གནོན་དང་སྦགས་ཏེ། སྒྲོལ་མ་གཡུལ་བཟློག་གི་ལག་ལེན་ཀླགས་ཆོག་ཏུ་བཀོད་པ་ལ་དྲུག་སྟེ། བདག་ལྷས་རྣལ་འབྱོར།
མདུན་བསྐྱེད་བསྒྲུབ་པ། མཆོད་བསྟོད་བྱ་བ། གཏོར་མ་བཏང་བ། གླུད་རྫས་བསྔོ་བ། ཟོར་ལམ་བསྟན་པ་སྟེ། དང་པོ་ལའང་སྔོན་འགྲོ་དང་དངོས་གཞི་གཉིས་ལས། དང་པོར། གུ་རུ་དྲག་པོ་ཕྲིན་ལས་ཀྱི་གཞུང་ནས་འབྱུང་བ་ལྟར་སྔོན་འགྲོ་གཏོར་མ་འབྲུ་གསུམ་གྱིས་བྱིན་གྱིས་བརླབས་ནས། ཨོཾ་སརྦ་བིགྷྣཱན་ཨཱ་ཀརྵ་ཡ་ཛཿཞེས་པས་བགེགས་རིགས་བཀུག་ལ། སྔགས་དེ་ཉིད་ལ་ན་མཿསརྦ་ཏ་ཐཱ་ག་ཏེ་བྷྱོ་སོགས་བཏགས་པ་ལན་གསུམ་གྱིས་བསྔོས་ལ།
ཧཱུྃ་བཀའ་གསང་རྨད་བྱུང་སོགས་ཀྱིས་བགེགས་གཏོར་བཏང་བ་དང་མཚམས་བཅད་པ་སྔོན་དུ་བཏང་ནས། བདག་ལྷས་རྣལ་འབྱོར་ལས་སྔོན་འགྲོ་ནི། བླ་མ་བདེ་གཤེགས་སོགས་ཀྱི་སྐྱབས་འགྲོ་སེམས་བསྐྱེད་ཡན་ལག་བདུན་པ་བྱིན་འབེབས་ཡོ་བྱད་བྱིན་གྱིས་བརླབས་ནས། གཉིས་པ་ཏིང་ངེ་འཛིན་གསུམ་གྱི་བདག་མདུན་ཐ་མི་དད་པར་ལྷ་བསྐྱེད་པ་ནས། བཟླས་པའི་རྗེས་སུ་འདོད་དོན་ཞུ་བའི་བར་གཞུང་ལྟར་ཉམས་སུ་བླང་བ་ནི་འདིར་བླ་མེད་ཀྱི་ལས་བྱང་སྔོན་དུ་བཏང་བ་ཡིན་ནོ། ། གཉིས་པ་མདུན་བསྐྱེད་ལ་བགེགས་གཏོར་མཚམས་བཅད་རྣམས་སྔོན་དུ་སོང་ཟིན་པས་འདིར་མི་དགོས་ལ། རང་མདུན་བསྐྱེད་ཀྱི་ཐུགས་ཀ་ནས་བྱེ་བའི་གུ་རུ་དྲག་པོའི་ང་རྒྱལ་དང་ལྡན་པས། མདུན་གྱི་མཆོད་རྫས་ལ་བསང་ཆུ་གཏོར་ཞིང་བྱིན་གྱིས་བརླབ་པ་ནི། སྭ་བྷྭ་ཝས་སྣོད་བཅུད་ཐམས་ཅད་སྟོང་པར་སྦྱངས། སྟོང་པའི་ངང་ལས་ཨ་ལས་ཐོད་པ་དང་བྷྲུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ།
ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་གཏོར་རྣམས་ཡེ་ཤེས་ཀྱི་བདུད་རྩིའི་རོ་མཆོག་བརྒྱ་དང་ལྡན་པ། གཟུགས་མཛེས། སྒྲ་སྙན། དྲི་ཞིམ། རོ་བདའ། རེག་བྱ་འཇམ་པ་དྭངས་ཤིང་ཐོགས་པ་མེད་པ། ཞལ་བསིལ། ཞབས་བསིལ། ཡོན་ཆབ་ལ་སོགས་པ་མཆོད་པའི་བྱེ་བྲག་དཔག་ཏུ་མེད་པས་ནམ་མཁའ་དང་ས་གཞི་འཇིག་རྟེན་གྱི་ཁམས་ཐམས་ཅད་མཆོད་པའི་བྱེ་བྲག་དང་འདོད་ཡོན་བསམ་གྱིས་མི་ཁྱབ་པས་གང་བར་གྱུར། སྨན་རག་གཏོར་གསུམ་སོགས་ཕྱི་ནང་གསང་བའི་མཆོད་རྫས་རྣམས་རང་རང་གི་བྱེད་ལས་ཁྱད་པར་ཅན།
དཔལ་ཀུན་དུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ནམ་མཁའི་ཁམས་གང་བར་གྱུར། སོ་སོའི་ཕྱག་རྒྱ་དང༌། ཨོཾ་བཛྲ་ཨཉྩ་མ་ནཾ། ཨོཾ་བཛྲ་པཱ་དྱཾ། ཨོཾ་བཛྲ་ཨརྒྷཾ། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱ།
ཤབྡ་ཨཱཿཧཱུྃ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྲ་མུ་ཁེ་བྷྱཿསརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་གན་ཁཾ་སྭཱ་ཧཱ། ཞེས་ལན་གསུམ་བརྗོད་ལ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋ། ཞེས་པས་སྨན་དང༌། ཨོཾ་ཨཱཿཧཱུྃ་མ་ཧཱ་བ་ལིཾ་ཏ་བ་ལ་བ་ཏེ་གུ་ཧྱ་སིདྡྷི་ས་མ་ཡ་ཧཱུྃ་ཧྲཱིཿཋ། ཞེས་གཏོར་མ་དང༌། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋ་ཞེས་རཀྟ་དང༌། ཨོཾ་ཨཱཿཧཱུྃ་མ་ཧཱ་རཀྟ། ཙིཏྟ།
གོ་རོ་ཙ་ན། ཀིཾ་ནི་རི་ཏི། མ་ཧཱ་པཱུ་ཛ་ཧོཿ ཞེས་ནང་གི་མཆོད་པ་དང༌། ཨོཾ་ཨཱཿཧཱུྃ་བོ་དྷི་ཙིཏྟ་ག་ན་གུ་ཧྱ་མ་ཧཱ་པཱུ་ཛ་ཧོཿ ཞེས་གསང་བའི་མཆོད་པ་རྣམས་ཡེ་ཤེས་ཀྱི་བདུད་རྩིར་བྱིན་གྱིས་བརླབ། གཉིས་པ་སྒོས་དོན་བྱེ་བྲག་པ་ལ་རྟེན་གྱི་ལྷ་བསྐྱེད་པ་དང༌། མཆོད་བསྟོད་བྱ་བའོ། ། དང་པོ་ནི། སྭ་བྷྭ་ཝས་སྟོང་པར་སྦྱངས་པའི་ངང་ལས་གནས་དེ་ཉིད་འཇའ་ཚོན་ལྔའི་འོད་དང་ཟེར་དུ་འཁྲུགས་པ།
ཁྱད་པར་ཨིནྡྲ་ནཱི་ལའི་མདོག་སྟེང་འོག་ཕྱོགས་མཚམས་ཀུན་ཏུའང་ལྗང་གུར་གསལ་བ་དག་པར་གྱུར་པའི་དབུས་སུ་པཾ་ལས་པདྨ་སྔོན་པོ་འདབ་མ་སྟོང་དང་ལྡན་པའི་སྟེང་དུ་ཨ་ལས་ཟླ་བའི་གདན་དང་རྒྱབ་ཡོལ་གྱི་དབུས་སུ་ཏཱྃ་ཡིག་ལྗང་གུ་འོད་ཟེར་ལྔ་རུ་འཕྲོས། ཕྱོགས་བཅུའི་རྒྱལ་བ་ཐམས་ཅད་མཆོད། སེམས་ཅན་གྱི་སྒྲིབ་པ་སྦྱངས། དོན་གཉིས་བྱས་ཚུར་འདུས་ཏཱཾ་ལ་ཐིམ་པ་ཡོངས་སུ་གྱུར་པ་ལས་རྗེ་བཙུན་མ་ཞལ་གཅིག་ཕྱག་གཉིས་མ་སྐུ་མདོག་ལྗང་གུ། ཕྱག་གཡས་པ་མཆོག་སྦྱིན། གཡོན་པ་ཨུཏྤ་ལའི་ཡུ་བ་མཐེབ་སྲིན་གྱིས་བཟུང་ནས་སྙན་གྱི་ཐད་ཀར་ཁ་བྱེ་བ། ཞབས་གཡས་བརྐྱང་གཡོན་བསྐུམ། ཞལ་འཛུམ་འོད་ཟེར་དང་ལྡན་ཞིང་དབུ་གཙུག་ན་སྣང་བ་མཐའ་ཡས་ཀྱིས་བརྒྱན་པ། གཞོན་ནུ་ལང་ཚོ་རྒྱས་པ་བཅུ་དྲུག་ལོན་པའི་ནུ་མ་འབུར་བ། སྐུ་ལྡེམ་ལ་འགྱིང་བག་དང་ལྡན་པ།
སངས་རྒྱས་ཀྱི་མཚན་ཐམས་ཅད་རྫོགས་པ། དབུ་རྒྱན་སྙན་རྒྱན་ཕྱག་གདུབ་ཞབས་གདུབ་དོ་ཤལ་དཔུང་རྒྱན་ལ་སོགས་རྒྱན་དུ་མས་སྤྲས་པ། དབུ་སྐྲ་གནག་ཅིང་ལི་བ་སྤྱི་བོར་བཅིངས་པ། ཟར་བུ་འཕྱང་བ་དར་སྣ་ལྔའི་སྟོད་གཡོགས་དང༌། དར་དམར་པོའི་ཤམ་ཐབས་ཅན་ནམ་མཁའི་འཇའ་འམ་ཆུ་ནང་གི་ཟླ་བ་ལྟར་སྣང་ལ་གདོས་བཅས་སུ་མ་གྲུབ་པ་འོད་ཟེར་དང་ལྡན་པའི་སྐུར་གྱུར། དེའི་མཐའ་སྐོར་དུའང་ཕྲིན་ལས་ལྷ་མོ་སྒྲོལ་མ་ཉི་ཤུ་རྩ་གཅིག་དང་སངས་རྒྱས་དང་བྱང་ཆུབ་སེམས་དཔའ་ཡི་དམ་མཁའ་འགྲོ་ཆོས་སྐྱོང་དཔག་ཏུ་མེད་པས་བསྐོར་བ། དེ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་མཐིང་ག་དང་ཏཱྃ་ཡིག་ལྗང་གུ། ལྟེ་བར་ཧྲཱིཿསེར་པོ།
ཐུགས་ཀའི་ཡིག་འབྲུ་གཉིས་ལས་འོད་འཕྲོས། རྒྱ་གར་རྡོ་རྗེ་གདན་གྱི་ལྷོ་ནུབ། ནུབ་ཕྱོགས་ཨོ་རྒྱན་ཡུལ་གྱི་ཤར་རི་བོ་པོ་ཏ་ལ་བྱང་ཆུབ་སེམས་དཔའ་སྤྱན་རས་གཟིགས་ཀྱི་གནས་དང༌། ལྷོ་ཕྱོགས་སེང་ལྡེང་གི་ནགས་ཚལ་རྣམས་ནས་རྗེ་བཙུན་མ་སྒྲོལ་མ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་དང༌། ཧཱུྃ་ཆོས་སྐུ་སྐྱེ་མེད་ངང་ཉིད་ལས། ། ཐུགས་རྗེའི་སྨོན་ལམ་ལས་འཁྲུངས་པ། ། ལོངས་སྤྱོད་རྫོགས་སྐུ་མཚན་དཔེས་སྤྲས། ། བཅོམ་ལྡན་ཐུགས་རྗེའི་ངང་ཅན་མ། ། ཚུར་གཤེགས་རྒྱལ་བ་བསྐྱེད་པའི་ཡུམ། ། འཕགས་མ་སྒྲོལ་མ་གཤེགས་སུ་གསོལ། །
པོ་ཏ་ལ་ཡི་གནས་མཆོག་ནས། ། ཐུགས་རྗེའི་སྤྱན་དང་ཏཱཾ་ཡིག་ལས། ། འགྲོ་བ་སྐྱོབ་པར་སྐུ་སྤྲུལ་མ། ། ཡིད་བཞིན་དངོས་གྲུབ་ཀུན་གྱི་གཏེར། ། འགྲོ་བ་མགོན་མེད་རྣམས་ལ་ནི། ། བརྩེ་བ་ཆེན་པོས་གཤེགས་སུ་གསོལ། ། འཇིགས་བརྒྱད་ཞི་དང་ཚེ་དབང་རྒྱས། ། ཁམས་གསུམ་དབང་སྡུད་དྲག་པོ་ཡིས། ། མི་མཐུན་ཕྱོགས་རྣམས་བཟློག་པ་དང༌། ། བདག་ལ་མཆོག་དང་ཐུན་མོང་སོགས། །
རེ་བའི་འདོད་དོན་མ་ལུས་པ། ། ཐམས་ཅད་སྩོལ་ཕྱིར་གཤེགས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ས་མཱ་ཡ་ཛཿ ཞེས་རྗེ་བཙུན་མའི་ལྷ་ཚོགས་འཁོར་དང་བཅས་པ་སྐད་ཅིག་ལ་བྱོན་ནས་མདུན་གྱི་ནམ་མཁར་ཁྲ་ཕུང་བཞུགས་པ་ལ་རང་ཐལ་མོ་སྦྱར་ལ། ཇི་སྙེད་སུ་དག་གམ། དཀོན་མཆོག་གསུམ་ལ་སོགས་ཡན་ལག་བདུན་པ་གང་ཡང་རུང་བ་ཅིག་འབུལ་ལོ། ། ཧཱུྃ་བསོད་ནམས་དང་ནི་ཡེ་ཤེས་ཀྱི། ། ཚོགས་གཉིས་རྣམ་དག་ལས་གྲུབ་པའི། ། ཕོ་བྲང་གཞལ་ཡས་འོད་དུ་འབར། ། པདྨ་གེ་སར་ཟླ་བའི་སྟེང༌། །
བཅོམ་ལྡན་འཕགས་མའི་ཚོགས་རྣམས་ཀུན། ། དགྱེས་ཤིང་བརྟན་པར་བཞུགས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ས་མཱ་ཡ་ཏིཥྛནྟུ། ཞེས་པས་ནམ་མཁར་བཞུགས་པ་ལ། ཛཿཧཱུྃ་བཾ་ཧོཿཞེས་བརྗོད་པས་ནམ་མཁའི་ཡེ་ཤེས་པ་རྣམས་དམ་ཚིག་པ་བསྐྱེད་པ་ལ་ཆུ་དང་ཆུ་འདྲེས་པ་ལྟར་དབྱེར་མེད་དུ་བཞུགས་པར་བསམ། སླར་ཡང་ཐུགས་ཀ་ནས་འོད་འཕྲོས་པས་ཕྱོགས་བཅུའི་རྒྱལ་བ་ཐམས་ཅད་རིགས་ལྔའི་རྣམ་པར་གོང་ལྟར་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱི་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དེ་རྣམས་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཡེ་ཧཱུྃ་ཞེས་གསུང་ཞིང་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་གཙོ་མོ་ལ་འོད་དཔག་མེད་དང༌།
གཞན་རྣམས་ལ་ཡང་རང་རང་གི་རིགས་བདག་གིས་དབུར་བརྒྱན་པར་བསམ། ཕྱག་འཚལ་བ་ནི། ཨེ་མ་ཧོ། དུས་གསུམ་སངས་རྒྱས་བསྐྱེད་པའི་ཡུམ། ། འགྲོ་དྲུག་བུ་བཞིན་སྐྱོང་བའི་མ། ། རྒྱལ་བའི་ཡུམ་ལ་ཕྱག་འཚལ་ལོ། ། འགྲོ་དྲུག་སྡུག་བསྔལ་གཟིར་བ་ལ། ། བྱམས་པའི་ཐུགས་རྗེས་སྐྱོབ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། ལས་ཀྱི་མེ་ཆེན་འབར་བ་ལ། །
ཐུགས་རྗེའི་ཆུ་ཡིས་བསིལ་མཛད་མ། ། འཕགས་མ་ཁྱོད་ལ་ཕྱག་འཚལ་ལོ། ། སྙིགས་མའི་འགྲོ་བ་ཉོན་མོངས་ལ། ། འཕགས་མ་ཁྱེད་ནི་ལྷག་པར་བརྩེ། ། ཐུགས་རྗེ་ཅན་ལ་ཕྱག་འཚལ་ལོ། ། གང་གི་ཟག་མེད་བློ་ཡིས་ནི། ། མོས་པས་སྐད་ཅིག་དྲན་པས་ཀྱང༌། ། སྡུག་བསྔལ་སྒྲོལ་ལ་ཕྱག་འཚལ་ལོ། ། ལྷ་མོ་ཐུགས་རྗེའི་ངང་ཅན་མ། ། བརྩེ་དང་མཁྱེན་དང་ནུས་པར་ལྡན། །
ཡིད་བཞིན་མ་ལ་ཕྱག་འཚལ་ལོ། ། དུས་མིན་འཆི་བ་ལ་སོགས་པ། ། མི་མཐུན་ཕྱོགས་རྣམས་ཀུན་སྐྱོབ་མ། ། སྐྱབས་ཆེན་མ་ལ་ཕྱག་འཚལ་ལོ། ། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ཨ་ཏི་པུ་ཧོ། པྲ་ཏི་ཛ་ཧོཿཞེས་ཕྱག་བྱའོ། ། གཉིས་པ་མཆོད་བསྟོད་བྱ་བ་ལ་གཉིས་ཏེ། ཐུན་མོང་དང་བྱེ་བྲག་གིའོ། ། དང་པོ་ལ་བཞི་སྟེ། མཆོད་བསྟོད།
བཤགས་པ། སྨྲེ་སྔགས། དབང་བླང་བའོ། ། ཐོག་མར་སྐུ་ཁྲུས་གསོལ་བ་ནི། ཧཱུྃ་སྔོན་གྱི་རྒྱལ་བ་འཇིག་རྟེན་མགོན། ། ལུམྦིའི་ཚལ་དུ་བལྟམས་པ་ན། ། ཚངས་དང་བརྒྱ་བྱིན་ལྷ་རྣམས་ཀྱིས། ། ཇི་ལྟར་དག་པའི་ཁྲུས་གསོལ་ལྟར། ། དྲི་ལྡན་ཆབ་ནི་དགེ་བའི་ཆུས། ། དེ་བཞིན་བདག་གིས་སྐུ་ཁྲུས་གསོལ། །
ཡེ་ཤེས་མཆོག་གི་འཕགས་མ་ནི། ། གཙོ་འཁོར་ལྷ་ཡི་ཚོགས་རྣམས་ལ། ། སྐུ་ལ་སྒྲིབ་གཡོགས་མི་མངའ་ཡང༌། ། བདག་ཅག་སྒྲིབ་པ་སྦྱང་བ་དང༌། ། འགྲོ་རྣམས་བསོད་ནམས་བསག་པའི་ཕྱིར། ། དག་བྱེད་ཆུ་ཡིས་སྐུ་ཁྲུས་གསོལ། ། བདག་སོགས་ཉོན་མོངས་སྒྲིབ་དག་ནས། ། དྲི་མ་མེད་པའི་སྐུ་ཐོབ་ཤོག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་བུམ་ཆུ་ཡོད་ཚེ་མེ་ལོང་ངོས་ལ་སྐུ་ཁྲུས་གསོལ། །
མེད་ན་མོས་པ་ཙམ་བྱ། དེ་ནས་དར་རམ་རས་དྲི་མ་མེད་པ་ཐོགས་ཏེ། ཧཱུྃ་དྲི་བྲལ་ཡང་དག་མཆོག་གི་སྐུ་མངའ་བ། ། སྲེད་དང་ཆགས་སོགས་དྲི་མ་མི་མངའ་ཡང༌། ། གཙང་དང་དྲི་ཞིམ་ལྡན་པའི་གོས་དག་གིས། ། འཕགས་མའི་ཚོགས་རྣམས་དགའ་བས་སྐུ་ཕྱིའོ། ། ཨོཾ་ཧཱུྃ་ཏྲཾ་ཧྲཱིཿཨཱཿ ཀཱ་ཡ་བི་ཤོ་དྷ་ནི་སྭཱ་ཧཱ། ། ཞེས་པས་སྐུ་ཕྱི། ལྷ་ཡི་ན་བཟའ་པཉྩ་ལི་ཀ་དང༌། །
དྲི་མེད་དག་པ་ཀཱ་ཤི་ཀ་ཡི་རས། ། རྗེ་བཙུན་འཕགས་མ་འཁོར་དང་བཅས་པ་དང༌། ། ཕྱོགས་བཅུའི་རྒྱལ་བ་ཀུན་ལ་དབུལ་བར་བགྱིའོ། ། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་བཛྲ་ཝསྟྲ་ཡ་ཨཱཿཧཱུྃ། ཞེས་ན་བཟའ་འབུལ་ལོ། ། མཆོད་པའི་བྱེ་བྲག་རྣམས་འབུལ་བ་ནི། དང་པོ་ཕྱི་མཆོད་རྣམས་ལས་ཆུ་གསུམ་འབུལ་བ་ནི། ཧཱུྃ་དྲི་མེད་གཙང་ཞིང་དག་པ་བདུད་རྩིའི་ཆུ། ། ཡན་ལག་བརྒྱད་ལྡན་བཀྲ་ཤིས་དགེ་བའི་རྫས། ། སྤོས་དང་ག་པུར་ཙནྡན་ལ་སོགས་པ། །
བསིལ་དང་ངད་ལྡང་བདེ་བ་སྐྱེད་བྱེད་པ། ། ཞལ་བསིལ་ཞབས་བསིལ་ཡོན་ཆབ་ལ་སོགས་པ། ། རྗེ་བཙུན་འཕགས་མའི་ཚོགས་ལ་དབུལ་བར་བགྱི། ། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ཨ་ཙ་མ་ན་པྲ་ཏཱིཙྪ་ཡེ་སྭཱ་ཧཱ། པཱ་དྱཾ་པྲ་ཏཱིཙྪ་ཡེ་སྭཱ་ཧཱ། ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་ནས་མཎྜལ་འབུལ་བ་ནི། སྤྱི་དང་མཐུན་པ་རྒྱས་བསྡུས་གང་ཡང་རུང་བ་ལན་གསུམ་དབུལ་ལོ། ། ཧཱུྃ་རྒྱལ་བའི་དཀྱིལ་འཁོར་སྤྱན་ལ་མཆོད་འབུལ་མ། ། ལྷ་མོ་དཀར་མོ་རབ་མཛེས་ངང་ཚུལ་ཅན། །
དཀར་སེར་དམར་ལྗང་མཐིང་གའི་མདངས་ལྡན་པའི། ། སྒེག་མའི་ཕྱག་ན་མེ་ཏོག་སྣ་ཚོགས་ཐོགས། ། རྗེ་བཙུན་འཕགས་མའི་ཚོགས་ལ་དབུལ་བར་བགྱིའོ། ། སྔགས་ཀྱི་མཐར་བཛྲ་པུཥྤེ་ཨཱཿཧཱུྃ། རྒྱལ་བའི་དཀྱིལ་འཁོར་ཤངས་ལ་མཆོད་འབུལ་མ། ། ལྷ་མོ་སེར་མོ་རབ་མཛེས་ངང་ཚུལ་ཅན། ། ག་པུར་ཙནྡན་རྒྱ་ཤུག་ལ་སོགས་པའི། ། སྒེག་མའི་ཕྱག་ན་བདུག་སྤོས་སྣ་ཚོགས་བསྣམས། ། རྗེ་བཙུན་འཕགས་མའི་ཚོགས་ལ་དབུལ་བར་བགྱིའོ། ། བཛྲ་དྷཱུ་པེ་ཨཱཿཧཱུྃ།
རྒྱལ་བའི་དཀྱིལ་འཁོར་ཐུགས་ལ་མཆོད་འབུལ་མ། ། ལྷ་མོ་དམར་མོ་རབ་མཛེས་ངང་ཚུལ་ཅན། ། འབྲུ་མར་རྩི་མར་སྣང་གསལ་འོད་ཀྱི་ཚོགས། ། སྒེག་མའི་ཕྱག་ན་སྣང་གསལ་དཔག་མེད་བསྣམས། ། རྗེ་བཙུན་འཕགས་མའི་ཚོགས་ལ་དབུལ་བར་བགྱིའོ། ། བཛྲ་ཨཱ་ལོ་ཀེ་ཨཱཿཧཱུྃ། རྒྱལ་བའི་དཀྱིལ་འཁོར་སྐུ་ལ་མཆོད་འབུལ་མ། ། ལྷ་མོ་ལྗང་གུ་རབ་མཛེས་ངང་ཚུལ་ཅན། ། ཙནྡན་གུར་གུམ་ག་པུར་སིཧླ་སོགས། ། སྒེག་མའི་ཕྱག་ན་དྲི་ཆབ་དཔག་མེད་བསྣམས། །
རྗེ་བཙུན་འཕགས་མའི་ཚོགས་ལ་དབུལ་བར་བགྱིའོ། ། བཛྲ་གནྡྷེ་ཨཱཿཧཱུྃ། རྒྱལ་བའི་དཀྱིལ་འཁོར་ལྗགས་ལ་མཆོད་འབུལ་མ། ། ལྷ་མོ་དཀར་མོ་རབ་མཛེས་ངང་ཚུལ་ཅན། ། རང་བྱུང་ལྷན་སྐྱེས་སྦྱར་བའི་ཞལ་ཟས་སོགས། ། སྒེག་མའི་ཕྱག་ན་ཞལ་ཟས་དཔག་མེད་བསྣམས། ། རྗེ་བཙུན་འཕགས་མའི་ཚོགས་ལ་དབུལ་བར་བགྱིའོ། ། བཛྲ་ནཻ་ཝི་དྱེ་ཨཱཿཧཱུྃ། རྒྱལ་བའི་དཀྱིལ་འཁོར་སྙན་ལ་མཆོད་འབུལ་མ། ། ལྷ་མོ་སྔོན་མོ་རབ་མཛེས་ངང་ཚུལ་ཅན། །
རྔ་དུང་དྲིལ་བུ་པི་ཝཾ་གླིང་བུའི་སྒྲ། ། སྒེག་མའི་ཕྱག་ན་སིལ་སྙན་དཔག་མེད་བསྣམས། ། རྗེ་བཙུན་འཕགས་མའི་ཚོགས་ལ་དབུལ་བར་བགྱིའོ། ། བཛྲ་ཤབྡ་ཨཱཿཧཱུྃ། ཞེས་རོལ་མོ་བཅས་བྱའོ། ། ཡིད་བྱུང་མཆོད་པ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་སརྦ་བིཏྤཱུ་ར་པཱུ་ར་སུ་ར་སུ་ར་ཨ་བརྟ་ཡ་ཨ་བརྟ་ཡ་ཧོ་ཞེས་པས་སྤེལ་ལ། ཧཱུྃ་སྲིད་པར་གཏོགས་པའི་འཇིག་རྟེན་རབ་འབྱམས་ན། ། གཟུགས་མཆོག་རབ་མཛེས་ཇི་སྙེད་ཡོད་པ་ཀུན། །
རྡོ་རྗེ་གཟུགས་མའི་ཚོགས་སུ་ཀུན་སྤྲུལ་ནས། ། རྒྱལ་བ་བསྐྱེད་པའི་ཡུམ་ལ་དབུལ་བར་བགྱིའོ། ། བཛྲ་རཱུ་པ་ཨཱཿཧཱུྃ། སྲིད་པར་གཏོགས་པའི྾ ། སྨྲ་མཆོག་སྐད་སྙན྾ ། རྡོ་རྗེ་སྒྲ་མའི་ཚོགས་སུ྾ ། རྒྱལ་བ་བསྐྱེད་པའི྾ ། བཛྲ་ཤཔྡ་ཨཱཿཧཱུྃ། སྲིད་པར་གཏོགས་པའི྾ ། དྲི་མཆོག་བཟང་པོ྾ །
རྡོ་རྗེ་དྲི་མའི་ཚོགས་སུ྾ ། རྒྱལ་བ་བསྐྱེད་པའི྾ ། བཛྲ་གནྡྷེ་ཨཱཿཧཱུྃ། སྲིད་པར་གཏོགས་པའི྾ ། ལོངས་སྤྱོད་རོ་མཆོག྾ ། རྡོ་རྗེ་རོ་མའི་ཚོགས་སུ྾ ། རྒྱལ་བ་བསྐྱེད་པའི྾ ། བཛྲ་ར་ས་ཨཱཿཧཱུྃ། སྲིད་པར་གཏོགས་པའི྾ ། རབ་མཛེས་ན་བཟའ྾ །
རྡོ་རྗེ་རེག་མའི་ཚོགས་སུ྾ ། རྒྱལ་བ་བསྐྱེད་པའི྾ ། བཛྲ་སྤརྵེ་ཨཱཿཧཱུྃ། སྲིད་པར་གཏོགས་པའི྾ ། སྣང་སྲིད་ཆོས་མཆོག྾ ། རྡོ་རྗེ་ཆོས་མའི་ཚོགས་སུ྾ ། རྒྱལ་བ་བསྐྱེད་པའི྾ ། བཛྲ་དྷརྨ་དྷཱ་ཏུ་ཨཱཿཧཱུྃ། ཡེ་ཤེས་བདེ་བའི་མཆོད་པ་ནི། ཧཱུྃ་རྡོ་རྗེ་རིགས་ཀྱི་རྗེ་བཙུན་འཕགས་མ་ལ། །
ཞེ་སྡང་ངོ་བོ་རྣམ་པར་དག་པ་ཡི། ། མེ་ལོང་ཡེ་ཤེས་བདེ་བའི་མཆོད་པ་འབུལ། ། ཀུན་དུ་བདེ་བའི་མཆོད་པས་མཉེས་གྱུར་ཅིག ། རིན་ཆེན་རིགས་ཀྱི་རྗེ་བཙུན྾ ། ང་རྒྱལ་ངོ་བོ་རྣམ་པར྾ ། མཉམ་ཉིད་ཡེ་ཤེས་བདེ་བའི྾ ། ཀུན་དུ་བདེ་བའི་མཆོད་པས྾ ། པདྨ་རིགས་ཀྱི་རྗེ་བཙུན྾ ། འདོད་ཆགས་ངོ་བོ་རྣམ་པར྾ ། སོར་རྟོག་ཡེ་ཤེས་བདེ་བའི྾ །
ཀུན་དུ་བདེ་བའི་མཆོད་པས྾ ། ལས་ཀྱི་རིགས་ཀྱི་རྗེ་བཙུན྾ ། ཕྲག་དོག་ངོ་བོ་རྣམ་པར྾ ། བྱ་གྲུབ་ཡེ་ཤེས་བདེ་བའི྾ ། ཀུན་དུ་བདེ་བའི་མཆོད་པས྾ ། དེ་བཞིན་རིགས་ཀྱི་རྗེ་བཙུན྾ ། གཏི་མུག་ངོ་བོ་རྣམ་པར྾ ། ཆོས་དབྱིངས་ཡེ་ཤེས྾ ། ཀུན་དུ་བདེ་བའི་མཆོད་པས྾ ། ཛྙཱ་ན་སུ་ཁ་པཱུ་ཛ་ས་མ་ཡེ་ཧཱུྃ།
གཏོར་མ་འབུལ་བ་ནི། བ་རི་ལུགས་སོགས་བྱེད་ན་སྨན་དང་རཀྟའི་མཆོད་པ་དོར་ལ། གཏོར་མ་བྱིན་རླབས་རང་རང་གི་དཀྱུས་ནས་འབྱུང་བ་ལྟར་དང༌། མཚན་སྔགས་སྔར་བཞིན་གྱི་མཐར། ཨ་ཀཱ་རོ་བཏགས་པའི་ལན་གསུམ་མམ་བདུན་གྱིས་ཕུལ་བས་ཐུས། འདིར་ནི་བྱིན་རླབས་གོང་དུ་སོང་བས་མི་དགོས་ལ། འབུལ་བའི་ཚུལ་ནི། ཧཱུྃ་ངོ་མཚར་རྨད་དུ་བྱུང་བའི་གཏོར་མ་ནི། ། རང་བྱུང་རྣམ་དག་བདུད་རྩིའི་ངོ་བོ་ཉིད། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། །
འདོད་པའི་ཡོན་ཏན་ལྔ་ཡི་ཕུང་པོར་གསལ། ། མཆོད་པའི་ལྷ་མོ་དཔག་ཏུ་མེད་པས་གང༌། ། ཤ་ལྔ་བདུད་རྩི་སྨན་གཏོར་རཀྟའི་ཚོགས། ། དཔག་ཏུ་མེད་པའི་མཆོད་སྤྲིན་རྒྱ་མཚོ་འདིས། ། རྗེ་བཙུན་འཕགས་མའི་ལྷ་ཚོགས་མཉེས་གྱུར་ཅིག ། མཚན་སྔགས་གོང་གི་མཐར། སརྦ་པཉྩ་ཨ་མྲྀ་ཏ་མ་ཧཱ་རཀྟ་པི་ཝ་ཐ། མ་ཧཱ་བ་ལིནྟ་བྷུ་ཛེ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་གྱིས་སྨན་རཀ་གཏོར་མ་བཅས་དབུལ། བསྟོད་པ་བྱ་བ་ནི།
སྒྲོལ་བསྟོད་ཕན་ཡོན་སྐབས་ལས། གཉིས་གསུམ་བདུན་དུ་མངོན་པར་བརྗོད་ན། ། ཞེས་འབྱུང་བ་ལྟར་ཏེ། ཧཱུྃ་སྤྱན་རས་གཟིགས་དབང་བརྩེ་བའི་ཐུགས་རྗེ་ཅན། ། འགྲོ་བ་ཀུན་གཟིགས་དག་པའི་སྤྱན་ཉིད་ལས། ། འགྲོ་བའི་དོན་དུ་སྤྲུལ་པའི་བཅོམ་ལྡན་མ། ། བརྩེ་བའི་ཐུགས་རྗེ་ཅན་ལ་ཕྱག་འཚལ་བསྟོད། ། ཞལ་གཅིག་ཕྱག་གཉིས་ཨིནྡྲ་ནཱི་ལའི་མདོག ། གཞོན་ནུ་ལང་ཚོ་བཅུ་དྲུག་ལོན་པའི་ཚུལ། ། གཡས་པ་མཆོག་སྦྱིན་གཡོན་པ་ཨུཏྤ་ལ། །
དུས་གསུམ་རྒྱལ་བའི་ཡུམ་ལ་ཕྱག་འཚལ་བསྟོད། ། རིན་ཆེན་རྒྱན་སྤྲས་འཛུམ་པའི་འོད་ཟེར་ཅན། ། ལོངས་སྤྱོད་རབ་རྫོགས་རྒྱན་རྣམས་མ་ལུས་རྫོགས། ། ཕྲིན་ལས་རྣམ་བཞི་དངོས་གྲུབ་ཀུན་གྱི་གཏེར། ། དགོས་འདོད་རེ་སྐོང་མ་ལ་ཕྱག་འཚལ་བསྟོད། ། ཅེས་དང༌། ཕྱག་འཚལ་ཉེར་གཅིག་བསྟོད་པ་ཚར་གཉིས་བཏོན་རྗེས་སུ། བུམ་པ་ལ། རང་གི་སྙིང་ག་ནས་འོད་ཟེར་འཕྲོས། མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས།
དེ་རྣམས་ཀྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པ་འཕྲོས་ཏེ། འཁོར་འདས་སྣོད་བཅུད་ཐམས་ཅད་ཀྱི་མཐུ་སྟོབས་ནུས་པ་དང༌། མཁྱེན་བརྩེ་ནུས་གསུམ་གྱི་བྱིན་རླབས་ཐམས་ཅད་བསྡུས་ནས་བུམ་པའི་ནང་དུ་ཐིམ་པར་གྱུར་པར་དམིགས་ལ། སློབ་དཔོན་གྱི་གཟུངས་ཐག་ནས་བཟུང་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་བརྒྱ་རྩ་འུར་འདོན་བཟླ། ཨཱརྻ་ཏཱ་རེ། ཞེས་པའང་བརྒྱ་ཚར་གྱི་རྗེས་སུ་ཡང་སྒྲོལ་བསྟོད་ཚར་གསུམ་འདོན། ཡང་སྔགས་དེ་ཉིད་འུར་འདོན་བརྒྱ་རྩ་རེ་བྱ། སླར་ཡང་སྒྲོལ་བསྟོད་ཕྱག་འཚལ་ཉེར་གཅིག་ཚར་བདུན་དང༌།
ཡང་བསྙེན་པ་གཉིས་བརྒྱ་རྩ་རེ་བཟླས་མཐར་གཟུངས་ཐག་བསྡུས་ལ། བཤགས་པ་བྱ་བ་ནི། མོས་གུས་ཚད་མེད་པས་ཡིད་ཀྱིས་འགྱོད་པ་སྐྱེས་ཏེ་ཐལ་མོ་སྙིང་གར་སྦྱར་ལ། རྗེ་བཙུན་འཕགས་མའི་ལྷ་ཚོགས་ཐམས་ཅད་དགོངས། ། བདག་ཅག་མ་རིག་རྨོངས་ཤིང་ལས་ངན་པས། ། མི་དགེ་ལས་ཀྱི་སྒྲིབ་ཚོགས་ཅི་བགྱིས་པ། ། གནོངས་ཤིང་འགྱོད་སེམས་དྲག་པོས་མཐོལ་ཤིང་བཤགས། ། མ་ལྟར་བྱམས་པའི་ཐུགས་རྗེས་དགོངས་ནས་ཀྱང༌། ། ཉེས་བྱས་སྒྲིབ་པའི་ཚོགས་རྣམས་བྱང་བར་ཤོག ། བཛྲ་ས་མ་ཡ་ཤུདྡྷེ་ཨ།
ཞེས་ཡིག་བརྒྱ་ཉེར་གཅིག་འུར་འདོན་བྱ། ཐུགས་དམ་གནད་ནས་བསྐུལ་ཞིང་སྨྲེ་སྔགས་ཀྱིས་གསོལ་བ་བཏབ་པ་ནི། རྗེ་བཙུན་མའི་རྟེན་གྱི་དྲུང་དུ་ཐལ་སྦྱར་པུས་བཙུགས་ལུས་བ་སྤུ་གཡོ་བས། གདོང་མཆི་མ་འབྱིན་ཅིང་བུ་མ་ལ་དུངས་ནས་ངུ་བའི་ཚུལ་དུ་བྱ་ཞིང༌། ཀྱི་ཧུད་འཕགས་མ་བྱམས་ལྡན་ཐུགས་རྗེ་ཅན། ། རྒྱལ་བའི་ཡུམ་ཁྱོད་གནས་མཆོག་གང་ན་བཞུགས། ། སྐྱབས་མེད་བདག་ལ་དགོས་པའི་དུས་བྱུང་ངོ༌། ། ཐོག་མེད་དུས་ནས་ད་ལྟ་ཐུག་གི་བར། ། རིགས་དྲུག་འཁོར་བའི་གཡང་ས་དོང་རིང་འདིར། ། སྐྱེ་བ་གྲངས་མེད་ཤ་ཁྲག་ལུས་བླངས་ཀྱང༌། །
བྱས་པའི་ལས་ལ་དོན་མེད་ཆུད་རེ་ཟོས། ། སྐྱེ་བ་ལན་ཅིག་ཙམ་ཞིག་ཐར་པའི་ལམ། ། བསྒྲུབས་པའི་འབྲེལ་ཡང་བདག་གིས་མ་ཞོགས་སམ། ། འཕགས་མའི་ཐུགས་རྗེས་བདག་ཉིད་བཏང་སྲིད་དམ། ། ཐུགས་རྗེས་གཟུང་དང་འཕགས་མ་རྒྱལ་བའི་ཡུམ། ། བདག་ནི་མ་རིག་ལས་ངན་སྡིག་སྒྲིབ་ཅན། ། མགོན་མེད་བདག་ནི་མ་ཡིས་མ་གཟིགས་སམ། ། གདུངས་པའི་ང་རོས་འོ་དོད་བོས་ལགས་ན། ། མ་ཁྱོད་བརྩེ་བའི་ཐུགས་རྗེས་མི་འཛིན་ནམ། ། རིགས་དྲུག་འཁོར་བའི་དོང་དུ་ལྷུང་ལགས་ན། །
འཕགས་མ་ཐུགས་རྗེའི་ཞགས་པས་མི་འདྲེན་ནམ། ། མ་རིག་མུན་པའི་ཡུལ་དུ་གཏན་འཁྱམས་ན། ། འཕགས་མ་ཐུགས་རྗེའི་སྒྲོན་མེ་མི་སྤོར་རམ། ། ལས་ཀྱི་ཡུལ་དུ་དབང་མེད་འཁྱམས་ལགས་ན། ། མ་གཅིག་ཐུགས་རྗེའི་ལྕགས་ཀྱུས་མི་འཛིན་ནམ། ། དགེ་བའི་མྱུ་གུ་ལོ་ཏོག་སྐམས་ལགས་ན། ། འཕགས་མ་ཐུགས་རྗེའི་ཆར་རྒྱུན་མི་འབེབས་སམ། ། ཞེ་སྡང་དུག་ལྔའི་མེ་ཆེན་འབར་ལགས་ན། ། མ་ཁྱོད་ཐུགས་རྗེའི་ཆུ་ཡིས་མི་བརླན་ནམ། ། དུག་གསུམ་འཁྲུལ་པའི་ནད་ཀྱིས་གདུངས་ལགས་ན། །
མ་ཁྱོད་ཐུགས་རྗེའི་སྨན་གྱིས་མི་གསོ་འམ། ། དུས་འདིར་མ་ཁྱོད་ཐུགས་རྗེས་མ་བཟུང་ན། ། དེང་ནས་ཕྱིན་ཆད་ངེས་པའི་གནས་མེད་དོ། ། ཀྱེ་མ་ཀྱི་ཧུད་འཕགས་མ་ཐུགས་རྗེ་ཅན། ། བདག་ལ་རེ་ལྟོས་སྐྱབས་གནས་གཞན་ན་མེད། ། སྐྱིད་སྡུག་རེ་ལྟོས་ཅི་ཤེས་ཁྱོད་ཤེས་ན། ། ཐུགས་རྗེའི་དཔའ་མཚོན་སྐྱེད་ཅིག་རྗེ་བཙུན་མ། ། འཁོར་བའི་གནས་སུ་ཡུན་རིང་གཏན་འཁྱམས་ན། ། ནམ་ཞིག་ལས་ཟད་འབྲས་བུ་ཐོབ་པའི་ཚེ། ། འཕགས་མའི་ཐུགས་རྗེས་ཅི་འཚལ་དོན་མ་མཆིས། །
ལས་དབང་བཙན་ཞེས་བདག་ཉིད་བོར་གྱུར་ན། ། ཐུགས་རྗེ་ཆེ་ཞེས་སྐྱབས་གནས་སུ་ལ་བྱེད། ། འཕགས་མ་ཁྱོད་ལ་ཐུགས་རྗེའི་སྟོབས་མངའ་ཞིང༌། ། སྔོན་འབྲེལ་གསོལ་བཏབ་བདེན་པ་མ་བསྲུངས་ན། ། ཐུགས་ལ་ལེ་ལོ་བཏང་སྙོམས་མི་མཛད་པར། ། སྐད་ཅིག་ཉིད་ལ་ཐར་པར་འདྲེན་དུ་གསོལ། ། ཚེ་འདིར་མི་མཐུན་རྐྱེན་ངན་བར་གཅོད་དང༌། ། རྒྱལ་པོ་མེ་ཆུ་ལྕགས་སྒྲོག་དུག་དང་མཚོན། ། རིམས་ནད་སྣ་ཚོགས་ཆོམ་རྐུན་དུས་མིན་འཆི། ། དགྲ་དང་བགེགས་དང་རྨི་ལམ་མཚན་ལྟས་ངན། །
ཆག་ཆེ་ཉམ་ང་འཇིགས་པ་བརྒྱད་ལ་སོགས། ། མ་ལུས་ཞི་ཞིང་བཟློག་པར་མཛད་དུ་གསོལ། ། ཚེ་དབང་ལོངས་སྤྱོད་དཔལ་འབྱོར་ཕྲིན་ལས་རྣམས། ། གོང་ནས་གོང་དུ་འཕེལ་ཞིང་རྒྱས་པར་མཛོད། ། ཁམས་གསུམ་སྲིད་གསུམ་སྣང་སྲིད་ཐམས་ཅད་ཀྱི། ། སྣང་བ་དབང་དུ་འདུ་བར་མཛད་དུ་གསོལ། ། བདུད་དང་དགྲ་བགེགས་འབྱུང་པོའི་ཚོགས་རྣམས་ཀུན། ། ཚར་གཅོད་དྲག་པོའི་ཕྲིན་ལས་མཛད་དུ་གསོལ། ། བདག་ནི་རྩེ་གཅིག་ཟོལ་ཟོག་མེད་པ་ཡིས། ། ཁ་ཙམ་མ་ཡིན་སྙིང་ནས་གསོལ་བཏབ་པས། །
འགྲོ་འདུག་ལས་བྱེད་གང་གི་ཕྱོགས་དག་ཏུའང༌། ། བུ་གཅིག་མ་བཞིན་བརྩེ་བས་བསྐྱང་དུ་གསོལ། ། འདི་དང་ཕྱི་མ་བར་དོའི་གནས་སྐབས་སུ། ། འབྲལ་མེད་རྟག་ཏུ་ཐུགས་རྗེས་བཟུང་དུ་གསོལ། ། བདག་གི་རྒྱུད་ལ་མི་རྟག་བྱམས་སྙིང་རྗེ། ། དད་དང་བརྩོན་འགྲུས་ངེས་འབྱུང་སྐྱོ་ཤས་དང༌། ། ཟབ་མོའི་དོན་དང་སྟོང་ཉིད་ལྟ་བའི་མཆོག ། རྟག་ཏུ་ཉམས་ལེན་སྐྱོ་ངལ་མེད་པ་དང༌། ། ཚེ་དང་སྒྲུབ་པ་མཐའ་རུ་ཕྱིན་པར་ཤོག ། ཅེས་སྐད་ཅིག་མ་ཡེངས་པར་སེམས་དུང་དུང་བས་གསོལ་བ་གདབ་བོ། །
དབང་བསྐུར་བ་ནི། བུམ་པ་རྗེ་བཙུན་མ་རྟེན་དང་བཅས་པ་སྐད་ཅིག་གིས་གསལ་བ་དེ། ཚོགས་པ་མང་པོ་དང་ཡོན་བདག་བཅས་ཡོད་ཚེ་མཆོད་གཡོག་པས་གྲལ་གཤམ་ནས་ལངས་ཏེ། བུམ་པ་ཐོགས་ལ། རྗེ་བཙུན་མ་དངོས་སུ་གསལ་བའི་གནས་བཞི་ནས་བསྐྱེད་རིམ་གྱི་སྐབས་ལྟར་གནས་བཞི་ནས་ཡིག་འབྲུ་བཞི་ལས་འོད་ཟེར་བར་མ་ཆད་པར་རང་རང་གི་གནས་བཞིར་འཕྲོས་ཤིང་ཐིམ་པར་བསྒོམ་ཞིང༌། ཐམས་ཅད་ཀྱི་ངག་ཏུ། ཧཱུྃ་རྗེ་བཙུན་འཕགས་མ་ཐུགས་རྗེ་ཅན། ། རྣམ་དག་སྐུ་ཡི་སྒོ་ཕྱེས་ལ། ། མི་འགྱུར་རྡོ་རྗེ་ཚེ་ཡི་དབང༌། ། སྐལ་ལྡན་ལུས་ལ་བསྐུར་དུ་གསོལ། །
ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ཀཱ་ཡ་ཨ་བྷི་ཥིཉྩ་ཨོཾ། རྗེ་བཙུན་འཕགས་མ་ཐུགས་རྗེ་ཅན། ། འགག་མེད་གསུང་གི་སྒོ་ཕྱེས་ལ། ། འགག་མེད་རྣམ་གྲོལ་གསུང་གི་དབང༌། ། སྐལ་ལྡན་ངག་ལ་བསྐུར་དུ་གསོལ། ། སྔགས་གོང་བཞིན་གྱི་མཐར། ཝཱཀ་ཨ་བྷི་ཥིཉྩ་ཨཱཿ རྗེ་བཙུན་འཕགས་མ་ཐུགས་རྗེ་ཅན། ། སྤྲོས་བྲལ་ཐུགས་ཀྱི་སྒོ་ཕྱེས་ལ། ། སྤྲོས་མེད་རྡོ་རྗེ་ཐུགས་ཀྱི་དབང༌། །
སྐལ་ལྡན་ཡིད་ལ་བསྐུར་དུ་གསོལ། ། ཙིཏྟ་ཨ་བྷི་ཥིཉྩ་ཧཱུྃ། རྗེ་བཙུན་འཕགས་མ་ཐུགས་རྗེ་ཅན། ། སྐུ་གསུང་ཡོངས་རྫོགས་སྒོ་ཕྱེས་ལ། ། ཕྲིན་ལས་རྣམ་བཞི་འགྲོ་དོན་དབང༌། ། སྐལ་ལྡན་ལུས་ངག་ཡིད་ལ་བསྐུར། ། སརྦ་ཨ་བྷི་ཥིཉྩ་ཧྲཱིཿ བུམ་པ་རང་གཞན་གྱི་གནས་བཞིར་གཏུགས་ཤིང་བུམ་ཆུ་བཏུང་ཞིང་དབང་བླང༌། རང་གཅིག་པུ་ལས་མེད་ན་བུམ་པ་རང་གིས་ཐོགས་ལ་གནས་བཞིར་གཏུགས་ཤིང་དབང་བླང་ངོ༌། ། མཆོད་གཏོར་ཡས་བྱིན་རླབས་ནི།
གཉིས་པ་བྱེ་བྲག་གི་མཆོད་བསྟོད་བྱ་བ་ལ། ཡོ་བྱད་བྱིན་གྱིས་བརླབ་པ། མདུན་བསྐྱེད་གསལ་བཏབ་པ། བྱེ་བྲག་གི་མཆོད་བསྟོད་བྱ་བའོ། ། མདུན་བསྐྱེད་ཀྱི་མཆོད་པ་དང་མདོས་ཡས་རྣམས་ལ་དམིགས་ཏེ། བདག་བསྐྱེད་གང་ཡིན་སྐབས་ཀྱི་མཆོད་གཏོར་བྱིན་རླབས་རྣམས་བྱས་རྗེས། ཨ་མྲྀ་ཏས་བསང༌། སྭ་བྷཱ་ཝས་སྦྱངས། མདུན་དུ་རིན་པོ་ཆེ་ལས་གྲུབ་པའི་ཁང་བཟང་ལྕགས་རིས་བསྐོར་བ་རྩེ་ཞོལ་དུ་ཡོན་བདག་རྣམས་ཀྱི་གླུད། ཕུང་ཁམས་སྐྱེ་མཆེད་རྣམས་ཡོངས་སུ་རྫོགས་པ་མཛེས་ཤིང་ཡིད་དུ་འོང་བ།
ནམ་མཁའ་རྒྱང་བུ། མདའ་ཁྲ། ཕང་ཁྲ། ཕོ་གདོང༌། མོ་གདོང༌། གཏོར་མ། རིན་པོ་ཆེ། འབྲུ། སྨན་སོགས་མཐུན་པའི་རྫས་ཐམས་ཅད་བཟང་ཞིང་གྱ་ནོམ་པ། ས་དང་བར་སྣང་ནམ་མཁའི་ཁྱོན་ཐམས་ཅད་ཡོངས་སུ་གང་བ།
འདོད་པའི་ཡོན་ཏན་ལྔ་དང་ལྡན་པར་གྱུར། ཅེས་དང༌། ཐལ་མོ་ཁོང་སྟོང་དུ་སྦྱར་ཏེ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྐྱོན་སྦྱངས། ལག་པ་གཉིས་མཉམ་པའི་ཐལ་མོ་ལས་སོར་མོ་ལ་སོར་མོ་དབུས་མ་གསུམ་གྱི་ཚིགས་པ་བར་མ་གསུམ་བཅག་པ་ནམ་མཁའ་མཛོད་ཀྱི་ཕྱག་རྒྱ་སྨིན་མཚམས་སུ་བཅས་ལ། ཨོཾ་ན་མསྶརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱས་རྒྱས་པར་སྤེལ། ལག་པ་གཉིས་ཐལ་མོ་སྦྱར་བ་མཛུབ་མོ་གཉིས་གུང་མོའི་རྒྱབ་ཏུ་ཁ་དབྱེ་ལ་སྦྱར། མཐེ་བོང་གཉིས་བསྣོལ་བ་བདུད་རྩི་འཁྱིལ་པའི་ཕྱག་རྒྱ་དང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཀྱིས་བདུད་རྩིར་སྦྱོར།
གཡས་ཁུ་ཚུར་བཅངས་པའི་མཛུབ་མོ་བསྒྲེང་གཡོན་ཁུ་ཚུར་སྙིང་གར་བཞག་པ་དང༌། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ་གིས་རང་རང་འདོད་པ་ཐོབ་པར་བྱས། ལག་པ་གཡོན་ཁུ་ཚུར་བཅངས་པ་པང་བཞག གཡས་ཁུ་ཚུར་གྱི་མཛུབ་མོ་བསྒྲེང་བའི་ཡེ་ཤེས་སྐར་མདའི་ཕྱག་རྒྱ་དང༌། ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མསྶ་མནྟ་སྥ་ར་ཎ་རསྨི་སམྦྷ་ཝ་ས་མ་ཡ་མ་ཧཱ་མ་ནི་དུ་རུ་དུ་རུ་ཧྲྀ་ད་ཡ་ཛྭ་ལ་ནི་ཧཱུྃ། རང་དབང་ཐོབ་པར་བྱས། ལག་པ་གཉིས་རྡོ་རྗེའི་ནང་བསྡམས་མཐེ་བོང་གཤིབས་པ་སྤྱི་བོ་ཐད་ཀར་དབང་བསྒྱུར་འཁོར་ལོའི་ཕྱག་རྒྱ་དང༌། ན་མསྶ་མནྟ་བུདྡྷཱ་ནཱཾ་གྲ་ཧེ་ཤྭ་རི་པྲ་བྷཉྫ་རི་མ་ཧཱ་ས་མ་ཡ་སྭཱ་ཧཱ། མགྲོན་རྣམས་སོ་སོར་མཉེས་པར་བསམ། ཕྱག་རྒྱ་རྣམས་ཕྱོགས་བཅུར་བསྟན་ཞིང་སྔགས་རྣམས་ལན་གསུམ་གསུམ་བརྗོད།
མདུན་བསྐྱེད་ནི་རྗེ་བཙུན་མའི་སྐུ་གཟུགས་ལ་དམིགས་ནས། ཨོཾ་བཛྲ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་རང་གི་མདུན་དུ་ཐར་པ་ཆེན་པོའི་གཞལ་ཡས་ཁང་གྲུ་བཞི། སྒོ་བཞི། རྒྱན་རྟ་བབས་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་པདྨ་འདབ་མ་བརྒྱད་ཀྱི་ལྟེ་བར། པཾ་ལས་པདྨ་དང་ཨ་ལས་ཟླ་བའི་གདན་གྱི་སྟེང་དུ། ཏཱཾ་ལས་ཨུཏྤ་ལ་ཏཱཾ་ལྗང་གུས་མཚན་པ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་བཅོམ་ལྡན་འདས་རྗེ་བཙུན་སྒྲོལ་མ་སྐུ་མདོག་རིན་པོ་ཆེ་མརྒད་ལྟར་ལྗང་གུ་ཞལ་གཅིག་ཕྱག་གཉིས་པ། ཞབས་ཕྱེད་སྐྱིལ་དུ་བཞུགས་པ་ཕྱག་གཡས་མཆོག་སྦྱིན་གྱི་ཕྱག་རྒྱ་དང༌། གཡོན་མེ་ཏོག་ཨུཏྤ་ལ་སྔོན་པོའི་ཡུ་བ་མཐེབ་སྲིན་གྱི་བར་དུ་འཛིན་པས་འདབ་མ་སྙན་གྱི་ཐད་དུ་ཁ་བྱེ་བ། རིན་པོ་ཆེའི་དབུ་རྒྱན། མགུལ་རྒྱན། སྙན་རྒྱན། ཕྱག་གདུབ། ཞབས་གདུབ། སོར་གདུབ་ལ་སོགས་པ་རྒྱན་དཔག་ཏུ་མེད་པས་སྤྲས་པ། དར་དཀར་པོའི་སྟོད་གཡོགས་དང༌།
དར་དམར་པོའི་ཤམ་ཐབས་ཅན། འོད་དཔག་མེད་ཀྱིས་དབུ་བརྒྱན་པ་ཡེ་ཤེས་འོད་ལྔ་འཁྲིགས་པའི་དབུས་སུ་བཞུགས་པ། དེའི་མཐའ་སྐོར་དུ་ཕྲིན་ལས་ལྷ་མོ་སྒྲོལ་མ་ཉི་ཤུ་རྩ་གཅིག་དང་སངས་རྒྱས་དང་བྱང་ཆུབ་སེམས་དཔའི་ཚོགས་སྤྲིན་གྱི་ཕུང་པོ་ལྟ་བུས་བསྐོར་བའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་དེ་ལས་འོད་འཕྲོས། རང་བཞིན་གྱི་གནས་དང༌། གཡུ་ལོ་བཀོད་པའི་ཞིང་ནས། རྗེ་བཙུན་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་སོགས་ནས། །
ཡང་དག་འཁོར་དང་བཅས་ཏེ་གཤེགས་སུ་གསོལ། ། པོ་ཏཱ་ལ་ཡི་གནས་མཆོག་ནས། ། ཏཱཾ་ཡིག་ལྗང་གུ་ལས་བྱུང་བའི། ། འོད་དཔག་མེད་པས་དབུ་ལ་བརྒྱན། ། དུས་གསུམ་སངས་རྒྱས་ཕྲིན་ལས་མ། ། འགྲོ་བའི་དོན་དུ་གཤེགས་སུ་གསོལ། ། བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གི་མཆོད་ཡོན་བཞེས་ནས་ཀྱང༌། ། ཐུགས་ལ་དགོངས་ཤིང་གནང་བར་མཛོད། །
བདག་དང་འགྲོ་ལ་ཐུགས་བརྩེ། ནས། ། དེ་སྲིད་བཅོམ་ལྡན་བཞུགས་སུ་གསོལ། ། ཇི་ལྟར་བལྟམས། ནས། སྐུ་ཁྲུས་གསོལ། ས་གཞི་སྤོས་ཀྱིས་བྱུགས་ཤིང༌། ནས། སྤྱོད་པར་ཤོག རབ་འབྱམས་རྒྱ་མཚོ་དཔག་མེད་ན། །
མཆོད་ཡོན་ཇི་སྙེད་ཡོད་པ་དང༌། ། བདག་གི་གུས་པས་བཤམས་པ་འདི། ། རྒྱལ་བ་སྲས་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཨཱཿཧཱུྃ་སྭཱ་ཧཱ། དེ་བཞིན་དུ། རབ་འབྱམས་རྒྱ་མཚོ་དཔག་མེད་ན། ། ཞབས་བསིལ་ཇི་སྙེད་ནས་བཟུང་སྟེ། རོལ་མོའི་བར་ཚིགས་བཅད་སྔགས་འདོན་པ་བསྒྱུར། ལྷ་དང་ལྷ་མིན་ཅོད་པཎ་གྱི་ནས། སྒྲོལ་མ་ཡུམ་ལ་ཕྱག་འཚལ་ལོ། །
ཕྱག་འཚལ་སྒྲོལ་མ་མྱུར་མ་དཔའ་མོ། ། སྤྱན་ནི་སྐད་ཅིག་གློག་དང་འདྲ་མ། ། འཇིག་རྟེན་གསུམ་མགོན་ཆུ་སྐྱེས་ཞལ་གྱི། ། གེ་སར་བྱེ་བ་ལས་ནི་བྱུང་མ། ། ཞེས་ཕྱག་འཚལ་ཉེར་གཅིག་གི་དང་པོ་སོང་རྗེས། གོང་ལྟར་ཆུ་གཉིས་ཉེར་སྤྱོད་ཀྱི་མཆོད་པ་འབུལ། དེ་བཞིན་དུ། ཕྱག་འཚལ་སྟོན་ཀའི་ཟླ་བ་ཀུན་ཏུ། ། ཞེས་པ་ནས་བཟུང་སྟེ། ཕྱག་འཚལ་བ་ནི་ཉི་ཤུ་རྩ་གཅིག་གི་བར་ཤླཽ་ཀ་རེ་དང༌།
རབ་འབྱམས་རྒྱ་མཚོ་མ་ཚར་རེ་སྤེལ། བཞི་པ་གཏོར་མ་འབུལ་བ་ནི། གཏོར་མ་ཆ་བཞིའི་དང་པོ་ལ་དམིགས་ནས། ཨོཾ་མུ་ལ་མཱ་ལ་ཤྲཱི་མངྒུ་རུ། ཨ་ཀཱ་རོ་བཏགས་ཏེ་ལན་གསུམ་མམ་བདུན་གྱིས་བླ་མ་ལ། ཨོཾ་ཏྲྀ་རཏྣ་ལ་གཏོར་སྔགས་བཏགས་ནས་གཏོར་མ་གཉིས་པ་དཀོན་མཆོག་སྤྱི་ལ། ཡི་གེ་བཅུ་པ་ལ་གཏོར་སྔགས་བཏགས་ནས་གསུམ་པ་སྒྲོལ་མ་ལ། གཏོར་མ་བཞི་དམག་ཟོར་གུར་ཞལ་སོགས་གང་མོས་ལ་འབུལ་གསུང་ཀྱང༌། ཡི་དམ་ཆོས་སྐྱོང་གུར་ཞལ་ནས་མཁའ་འགྲོ་སྤྱི་གཏོར་གྱི་བར་གཏོར་ཆོག་ལྟར་གཏོར་མ་རྒྱས་པ་ཕུལ། དེ་དག་གི་སྐབས་སུ་གཏོར་ཆོག་གི་གཏོར་མ་ཟུར་པ་ཡོད་ན་དེ་དང་ཆབས་ཅིག་ཏུ་སྒྲོལ་མདོས་ཀྱི་གྲས་ལ་བཤམས་པའི་སྲུང་མའི་གཏོར་མའང་འབུལ་བའི་དམིགས་པ་བྱ།
དེ་ནས་བསྟོད་ཐུང་རེས་བསྟོད། བསྟན་སྲུང་རྣམས་ཀྱི་བསྐང་གསོ་བྱེད་ནའང་སྐབས་འདིར་བྱ་ཞེས་ས་སྐྱ་པ་ངག་དབང་ཀུན་དགའ་བློ་གྲོས་པས་གསུངས་སོ། ། དེ་ནས་མདོས་ཀྱི་མདུན་དུ་འཇིག་རྟེན་པའི་གཏོར་མ་ཆ་དྲུག་རེ་བྱས་ཏེ། དང་པོ་ཕྱོགས་སྐྱོང་ལ་ཆ་གསུམ་ལྟར། གཉིས་པ་གཞི་བདག་ལ། གསུམ་པ་སྡེ་བརྒྱད་ཆ་གསུམ་ལྟར་གཏོར་མ་བསྔོས་རྗེས། ན་མོ་དཀོན་མཆོག་གསུམ་གྱི་མཐུ་དང༌། གསང་སྔགས་དང༌། རིག་སྔགས་དང༌། གཟུངས་སྔགས་དང༌།
སྙིང་པོ་དང༌། ཕྱག་རྒྱ་དང༌། ཏིང་ངེ་འཛིན་གྱི་མཐུ་དང༌། བདེན་པའི་བྱིན་གྱིས་བརླབས་པའི་མཐུས། ལྷ་དང༌། ཀླུ་དང༌། དྲི་ཟ་དང༌། གྲུལ་བུམ་དང༌། ཤ་ཟ་དང༌། སྲུལ་པོ་དང༌།
བརྗེད་བྱེད་དང༌། སྨྱོ་བྱེད་དང༌། དགེ་རྒད་པོ་དང༌། རྒད་མོ་དང༌། བུ་ཕོ་དང༌། བུ་མོ་དང༌། འཁོར་གཡོག་དང༌། མ་མོ་མཁའ་འགྲོ་དང༌། ལོག་འདྲེན་དང༌། གཤིན་རྗེ་དང༌།
རྒྱལ་པོ་དང༌། འགོང་པོ་དང༌། ནམ་མཁའ་ལྡིང་དང༌། གཉན་དང༌། ས་བདག་དང༌། གནོད་སྦྱིན་དང༌། འབྱུང་པོ་དང༌། བཙན་དང༌། བདུད་དང༌། ཡི་དྭགས་དང༌།
ཤ་ཟ་དང༌། གཟའ་དང༌། རྒྱུ་སྐར་དང༌། ལོ་དང༌། ཟླ་བ་དང༌། ཞག་དང༌། ཟ་མ་ལ་སོགས་པ་ལ་གནོད་པའི་སྦྱོར་བ་བྱེད་པ་རྣམས་ཞི་བར་གྱུར་ཅིག ཅེས་བརྗོད། བཞི་པ་བགེགས་ལ་ཆ་གསུམ་ལྟར་བསྔོས་རྗེས། ན་མོ་དཀོན་མཆོག་གསུམ་ནས།
བྱིན་རླབས་ཀྱི་བར་གོང་ལྟར་ལ། བགེགས་རིགས་སྟོང་ཕྲག་བརྒྱད་ཅུའི་གནོད་སེམས་དང་གདུག་རྩུབ་ཞི་བར་གྱུར་ཅིག ལྔ་པ་རིགས་དྲུག་ལ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲུཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོ་དང་ལྡན་པར་གྱུར་ཅིག ཨོཾ་ཨཱཿཧཱུྃ་ལན་གསུམ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ལན་གསུམ་མམ་བདུན་གང་རུང༌། དེ་བཞིན་གཤེགས་པ་བཞིའི་མཚན་བརྗོད།
མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་ལ་སོགས་པའི་འདོད་པའི་ཡོན་ཏན་ལྔ་དང་ལྡན་པ་འདི་ཉིད་འགྲོ་བ་རིགས་དྲུག་ལམ་རྒྱུད་ལྔ་སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ལ་སྦྱིན་ནོ། ། རིགས་དྲུག་སོ་སོའི་ལན་ཆགས་བུ་ལོན་བྱང་ཞིང༌། སྡུག་བསྔལ་མཐའ་དག་དང་བྲལ་ནས་ཕ་རོལ་ཏུ་ཕྱིན་པ་དྲུག་རྫོགས་ནས་བླ་ན་མེད་པའི་བྱང་ཆུབ་རིན་པོ་ཆེ་མྱུར་དུ་ཐོབ་པར་གྱུར་ཅིག དྲུག་པ་ལན་ཆགས་ལ་བསང་སྦྱངས་བྱིན་རླབས་ནས། འདོད་པའི་ཡོན་ཏན་ལྔ་དང་ལྡན་པ་འདི་ནི་བདག་ཅག་དཔོན་སློབ་ཡོན་མཆོད་རྒྱུ་སྦྱོར་བ་འཁོར་དང་བཅས་པ་རྣམས་ལ་ཚེ་རབས་ཐོག་མ་མེད་པ་ནས་ལན་ཆགས་ཀྱི་མགྲོན་བུ་ལོན་མ་འཁོར་བ་དང༌། ཚེ་འདི་ཡང་ཐུགས་ཟུར་དང༌། སྤྱན་ཟུར་ལ་ཕོག་པ་རྣམས་དང་གནོད་བྱེད་ཀྱི་ཚོགས་ངོས་མ་ཟིན་པ་རྣམས་ལ་སྦྱིན་ནོ། ། ལན་ཆགས་ཐམས་ཅད་བྱང༌། བུ་ལོན་ཐམས་ཅད་ཁྱེར་བ་དང༌། ཤ་འཁོན་དུ་གྱུར་པ་དང༌།
གནོད་བྱེད་ཚོགས་རྣམས་གཏོར་མ་འདིས་མཉེས་ཤིང་རེ་བ་ཐམས་ཅད་སྐོང་བར་གྱུར་ཅིག ཅེས་བརྗོད་པ་ནི་གཏོར་མའི་རིམ་པའོ། ། དེ་ནས་བ་རི་ལུགས་སོགས་བྱེད་ན་ཚོགས་མཆོད་མི་དགོས་ཀྱང༌། འདིར་ཚོགས་ཀྱི་ཡོ་བྱད་རྣམས་འདུས་བྱས་ལ། ཨོཾ་སརྦ་ཌ་བྱ་བི་ཤོ་དྷ་ནི་ཧཱུྃ་ཕཊ་ཀྱིས་བསང་གཏོར་བྱ། རཾ་ཡཾ་ཁཾ་ཞེས་བརྗོད་པས་ཡོ་བྱད་ཀྱི་མ་དག་པ་རྣམས་བསྲེག་གཏོར་བཀྲུ་བ་ལན་གསུམ་ཨོཾ་ཨཱཿཧཱུྃ་ཧྲཱིཿལན་གསུམ་གྱིས་བྱིན་གྱིས་བརླབས། སྤྱན་འདྲེན་པ་ནི། ཧཱུྃ་པདྨ་འོད་ཀྱིས་གཞལ་ཡས་སོགས། ཕྱོགས་བཅུ་གར་བཞུགས་གནས་རྣམས་ནས། ། བླ་མ་ཡི་དམ་མཁའ་འགྲོ་རྣམས། །
ཚོགས་ལ་སྤྱན་འདྲེན་གཤེགས་སུ་གསོལ། ། ཨོཾ་གུ་རུ་དེ་ཝ་ཨཱརྻ་ཏཱ་རཱ་ཌ་ཀ་ས་པ་རི་ཝཱ་ར་ས་མ་ཡ་ཧཱུྃ་ཛ་ཛཿཞེས་པས་སྤྱན་དྲངས་ལ། ཚོགས་མཆོད་འབུལ་བ་ནི། ཧཱུྃ་བདེ་བར་གཤེགས་སོ་བཅོམ་ལྡན་འདས། ། སངས་རྒྱས་ཀུན་གྱི་བདག་ཉིད་ཆེ། ། བླ་མ་ཡི་དམ་མཁའ་འགྲོའི་ཚོགས། ། ཞས་ཟས་ཚོགས་ཀྱི་མཆོད་པ་བཞེས། ། ཨོཾ་གུ་རུ་དེ་ཝ་ཨཱརྻ་ཏཱ་རཱ་ཌ་ཀ་ས་པ་རི་ཝཱ་ར་ག་ན་ཙཀྲ་པཱུ་ཛ་ཁཱ་ཧི། ཧཱུྃ་ཧྲཱིཿབསྐང་ངོ་གསོལ་ལོ་མཆོད་དོ་ཐུགས་དམ་བསྐང༌། ། འདོད་ཡོན་ལོངས་སྤྱོད་རྫས་ཀྱི་ཐུགས་དམ་བསྐང༌། །
བསྐང་བ་མེད་དེ་ཁམས་གསུམ་ཡོངས་ཀྱི་བསྐང༌། ། སྒྲོལ་བ་མེད་དེ་ཁམས་གསུམ་ཡོངས་ཀྱི་སྒྲོལ། ། སྦྱོར་བ་མེད་དེ་ཁམས་གསུམ་ཡོངས་ཀྱི་སྦྱོར། ། ཡེ་གྲོལ་ཡེ་སྦྱོར་ཆེན་པོའི་ཐུགས་དམ་བསྐང༌། ། ལྟ་བ་ཀློང་དུ་གྱུར་པས་ཐུགས་དམ་བསྐང༌། ། སྒོམ་པ་ཡང་སྤྲུལ་རྐྱེན་དང་བྲལ་བས་བསྐང༌། ། སྤྱོད་པ་ཡང་སྤྲུལ་ཚུལ་འཆོས་བྲལ་བས་བསྐང༌། ། འབྲས་བུ་ལྷུན་གྲུབ་ཕྱོགས་ལྷུང་བྲལ་བས་བསྐང༌། ། བཀའ་རྒྱུད་བླ་མ་རྣམས་ཀྱི་ཐུགས་དམ་བསྐང༌། ། ཡི་དམ་ལྷ་ཚོགས་རྣམས་ཀྱི་ཐུགས་དམ་བསྐང༌། །
དཔའ་བོ་མཁའ་འགྲོ་རྣམས་ཀྱི་ཐུགས་དམ་བསྐང༌། ། དམ་ཅན་རྒྱ་མཚོ་རྣམས་ཀྱི་ཐུགས་དམ་བསྐང༌། ། རྡོ་རྗེ་སློབ་དཔོན་གཉེར་གྱི་ཐུགས་དམ་བསྐང༌། ། འདུས་པའི་མཆེད་ལྕམ་རྣམས་ཀྱི་ཐུགས་དམ་བསྐང༌། ། རིགས་དྲུག་ཕ་མ་རྣམས་ཀྱི་ཐུགས་དམ་བསྐང༌། ། ཐུགས་དམ་བསྐངས་གྱུར་དབང་དང་དངོས་གྲུབ་སྩོལ། ། ཞེས་ཐུགས་དམ་བསྐངས་ནས། བཤགས་པ་བྱ་བ་ནི་སྔོན་བྱུང་དུས་ནས་ད་ལྟའི་བར། ། མ་རིག་དབང་གི་ལུས་ངག་སེམས། ། བག་མེད་དམ་ལས་འགལ་བ་རྣམས། །
འདོད་ཡོན་ཚོགས་ཀྱི་མཆོད་པས་བཤགས། ། བཛྲ་ས་མ་ཡ་ཧོ་ཞེས་བརྗོད། དེ་ནས་ཚོགས་ཐ་མ་དགྲ་བགེགས་བསྒྲལ་བ་ནི། དགྲ་བགེགས་ཀྱི་ལིངྒ་མདུན་དུ་བཞག་ལ། བདེན་སྟོབས་བརྗོད་པས་དགུག་གཞུག་བཅིངས་དང་དབང་དུ་བྱ་བ་དང༌། དགྲ་བགེགས་བསྒྲལ་བ་དང༌། ཤ་ཁྲག་བསྟབ་པ་རྣམས་ནི་ཕྲིན་ལས་ཀྱི་གཞུང་དང༌། སྔགས་འཆང་ཆེན་པོའི་ཡིག་ཆ་ལོགས་སུ་གསལ་བ་ལྟར་བྱའོ། ། དེ་ནས་སྔགས་འཆང་ཚོགས་ལ་རོལ་པ་ནི། ཚོགས་ཕུད་རིམ་པ་རྣམས་ཕུལ་ནས།
དེར་སློབ་དཔོན་སོགས་ཚོགས་པ་དུ་ཡོད་ལ་འགྱེད་པའི་ཐོག་མར། ལས་ཀྱི་རྡོ་རྗེས་ཐོགས་ཏེ་སློབ་དཔོན་ལ་འབུལ་བའི་ཚུལ་བྱ་བ་དང༌། ཧོ་ཞལ་ཟས་ཚོགས་ཀྱི་མཆོད་པ་སོགས་ནས། རྒྱན་དུ་རོལ། ཨ་ལ་ལ་ཧོ་ཞེས་དཔོན་སློབ་ལྷན་ཅིག་པས་བརྗོད་ཅིང་ཚོགས་ལ་རོལ་རྗེས་ལྷག་མ་རྣམས་བསྡུས་ལ། སློབ་དཔོན་གྱིས་ཕེཾ་ཞེས་འབར་བའི་ཕྱག་རྒྱ་དང་བཅས་ཏེ་ཆང་གི་ཁ་ཕྲུ་བཏབ་ལ། ཧཱུྃ་ལས་ཀྱི་རྡོ་རྗེ་ཕྱེད་པས་སོགས་ནས། གྲུབ་པར་མཛོད། ཨོཾ་ཨུ་ཙྪིཥྚ་བ་ལིཾ་ཏ་ཁཱ་ཧི་ཞེས་པས་ལྷག་གཏོར་ཕྱི་རོལ་དུ་དོར། ལྔ་པ་གླུད་རྫས་འབུལ་བ་ནི།
དེ་ནས་བ་རི་ལུགས་སོགས་བྱེད་ན། སྒྲོལ་མའམ་རྟ་མགྲིན་སོགས་ཀྱི་ང་རྒྱལ་དང༌། སྐབས་འདིར་གུ་རུ་དྲག་པོའི་ང་རྒྱལ་དང་ལྡན་པས། ཧཱུྃ་དམ་པ་ཆོས་སྐྱོང་སྲུང་མ་རྣམས། ། འདིར་ནི་བཅོལ་བའི་ལས་རྣམས་མཛོད། ། མཆོད་སྦྱིན་གཏོར་མ་གླུད་རྫས་འབུལ། ། གནས་འདིར་གནོད་པ་མ་མཛད་ཅིག ། སྣང་སྲིད་ལྷ་འདྲེ་སྡེ་བརྒྱད་པོ། ། སྔགས་འཆང་བདག་གི་བཀའ་ལ་ཉོན། ། གཞན་གྱི་རྦད་ལ་མ་ཉན་ཅིག །
གདོན་བགེགས་ཆེན་པོ་ཐམས་ཅད་ཀྱང༌། ། བསམ་སྦྱོར་ངན་པ་ཞི་བར་གྱིས། ། ཁྱེད་རྣམས་དགྱེས་པའི་གཏོར་མ་དང༌། ། གཟུགས་བརྙན་མང་པོ་རྣམས་དང་ནི། ། ལ་རྫས་ལུང་རྫས་འདོད་དགུར་བཅས། ། ཡིད་འོང་མཆོད་པ་སྤེལ་ཞོལ་དང༌། ། དར་གྱི་གུར་ཕུབ་ལྡི་རི་རི། ། འབྲུ་ཚོམ་དགུ་ཡི་ཁྲི་ལ་བཞུགས། ། ངར་གླུད་རྒྱན་ཆ་སྣ་ཚོགས་དང༌། ། ཡིད་འོང་རྟ་ཕོ་ལེགས་མགྱོགས་ལ། །
འབྲུ་ཡི་ངར་མི་ཆེན་པོ་བསྐྱོན། ། ལུས་ལ་གསེར་གཡུ་མང་པོས་བརྒྱན། ། དར་གྱི་གོས་གྱོན་ལྷུབས་སེ་ལྷུབ། ། སྨྲ་བ་མཁས་ལ་ངག་སྙན་པ། ། བཞིན་ནི་ལེགས་ལ་མདངས་རེ་ཆེ། ། འོག་ན་རྟ་ཞོན་ཞུངས་སེ་ཞུང༌། ། མགོ་ལ་ཐོད་བཅིངས་པུ་རུ་རུ། ། རྩེད་འཇོ་སྣ་ཚོགས་བསྒྱུར་ལ་མཁས། ། གཡུ་ཡི་ལྷྭམ་ཆུང་ཟུ་ལུ་ལུ། ། གསེར་གྱི་སྐེ་རགས་ཁྱུགས་སེ་ཁྱུག །
ནམ་རྒྱང་ལྡེམ་པ་སྐུ་ལ་བརྒྱན། ། ཕོ་གདོང་མོ་གདོང་མི་སྐད་སྨྲ། ། མདའ་རིགས་འདོད་དགུ་ཚང་པ་རྣམས། ། ཡོན་བདག་གླུད་དུ་ཁྱེད་ལ་འབུལ། ། ཡིད་འོང་ནོར་རྫས་མང་པོ་རྣམས། ། ཞལ་ཟས་ཞིམ་ལ་མངར་དགུ་དང༌། ། གཡོག་འཁོར་ངར་མི་བཅུ་གསུམ་དང༌། ། སྨན་སྤོས་མར་མེའི་མཆོད་པ་རྣམས། ། ཁྱེད་རྣམས་ཀུན་ལ་འབུལ་ལགས་ཀྱི། ། སྔགས་པའི་ཕུར་ཁ་བསྒྲིལ་བ་དང༌། །
ཡུངས་ཀར་ཐུན་གྱིས་བྲབ་པ་དང༌། ། ཟོར་ཁ་སྣ་ཚོགས་འཕེན་པ་དང༌། ། མནན་གཏད་སྦྱོར་བ་བྱེད་པ་དང༌། ། དེ་དག་ནུས་པ་ཕྱིར་ལ་བཟློག ། བོན་པོ་རྔ་ཤང་དཀྲོལ་བ་དང༌། ། སྔུན་མར་འུར་རྡོ་འཕེན་པ་དང༌། ། དྲག་སྔགས་ཕྲ་མེན་ཉེ་འབྱེད་དང༌། ། སྡེ་བརྒྱད་དྲག་པོ་བསྐུལ་བ་དང༌། ། དེ་དག་ནུས་པ་ཕྱིར་ལ་བཟློག ། ཆོས་སྐྱོང་ལྷ་འདྲེ་ཐམས་ཅད་ཀྱང༌། །
ལ་ལ་དཀོར་ཆའི་ཤུལ་དུ་འབྲེང༌། ། ལ་ལ་སྔགས་པ་དྲག་པོ་རྦད། ། ལ་ལ་ལས་དང་རྒྱུ་འབྲས་སྟོན། ། ལ་ལ་རིམས་དང་དལ་ཡམས་གཏོང༌། ། འགའ་ཞིག་བདེན་པའི་སེར་བ་འབེབས། ། ཆར་བ་མི་འབབ་ལོ་ཉེས་བྱེད། ། ལེན་ཆགས་བུ་ལོན་འདེད་པ་དང༌། ། ཉེ་འབྲེལ་རོགས་ཀྱི་ཤུལ་དུ་འབྲང༌། ། མཛེ་ནད་གཏོང་བའི་ཀླུ་རྣམས་དང༌། ། གནོད་བྱེད་ལན་ལེན་འདྲེ་རྣམས་དང༌། །
ཤ་ཁྲག་སྲོག་དབུགས་ཟ་བ་དང༌། ། ངར་སྣབས་མི་གཙང་ཟ་བ་དང༌། ། འབྱུང་པོའི་ལྷ་དང་ས་བདག་དང༌། ། ལོ་པྲ་སྨེ་བ་སྤར་ཁ་དང༌། ། ཀུན་ཀྱང་གླུད་ཀྱིས་མཉེས་གྱུར་ཅིག ། གནོད་འགལ་ངན་པ་ཞི་བར་མཛོད། ། བུ་ལོན་ལེན་ཆགས་ཁྱེར་གྱུར་ཅིག ། བདག་ཅག་ལོངས་སྤྱོད་འཕེལ་བར་མཛོད། ། རྐྱེན་ངན་བར་ཆད་ཕྱིར་ལ་བཟློག ། རྦོད་གཏོང་ནུས་པ་བཟློག་ཏུ་གསོལ། །
བསམ་པའི་དོན་རྣམས་འགྲུབ་པར་མཛོད། ། བྱམས་པའི་སེམས་ཀྱི་མཆོད་སྦྱིན་གྱི། ། སྙིང་རྗེའི་སྟོབས་ཀྱིས་དམ་ཆོས་བཤད། ། ཁྱོད་ཀྱང་མ་རིག་འཁོར་བར་འཁྱམས། ། ད་ནི་བྱང་ཆུབ་སེམས་བསྐྱེད་ཅིག ། རང་གི་ལུས་ལ་དཔེ་ལོང་ལ། ། གཞན་གྱི་ལུས་ལ་གནོད་མ་བྱེད། ། སྡིག་སྤངས་ཐར་པའི་ལམ་ལ་བཀོད། ། ནད་དང་དལ་ཡམས་བཟློག་ཏུ་གསོལ། ། ཚེ་དང་དབང་ཐང་ལོངས་སྤྱོད་དང༌། །
འབྲས་བུ་ཐམས་ཅད་འཕེལ་བར་མཛོད། ། གློ་བུར་བརྒྱད་ཅུ་རྩ་བཞི་བཟློག ། ཡེ་འདྲོགས་སུམ་བརྒྱ་དྲུག་ཅུ་བཟློག ། བཞི་བརྒྱ་རྩ་བཞིའི་ནད་རྣམས྾ ། སྟོང་ཕྲག་བརྒྱད་ཅུའི་གདོན་རྣམས྾ ། ཡས་ཀྱི་བདུད་དུ་གཡོས་པ྾ ། མས་ཀྱི་སྲི་རུ་ལངས་པ྾ ། ཕ་ཚན་ནང་གི་རྒྱ་འདྲེ྾ ། མ་ཡི་བྱུར་འདྲེ་ལངས་པ྾ ། སྡང་བའི་དགྲ་རྣམས་བཟློག་པ་དང༌། །
གནོད་པའི་བགེགས་རྣམས་མ་ལུས་བཟློག ། གཞན་ཡང་ལོ་སྐེག་ཟླ་སྐེག་དང༌། ། ཞག་སྐེག་མ་ལུས་བཟློག་ཏུ་གསོལ། ། ལྷ་འདྲེ་སྲིད་ལ་རྐུ་བ་དང༌། ། ཕུང་འདྲེ་མ་ལུས་བཟློག་ཏུ་གསོལ། ། མི་ནད་ཕྱུགས་ནད་ཐམས་ཅད་དང༌། ། བྱིས་པའི་གདོན་ཆེན་བཅོ་ལྔ་བཟློག ། མི་ཁ་བྲ་མཆུ་ཐམས་ཅད་བཟློག ། གཡུལ་རྣམས་མ་ལུས་ཞི་བར་མཛོད། ། དགྲ་དང་ཡས་རྣམས་བཟློག་ཏུ་གསོལ། །
མྱོས་ཤིང་འཐིབས་པ་བསལ་བར་མཛོད། ། ཉིན་གཅིག་པ་དང་ཉིན་གཉིས་པ། ། ཉིན་གསུམ་པ་ཡི་རིམས་རྣམས་དང༌། ། རིམས་རྣམས་ཐམས་ཅད་ཞི་བར་མཛོད། ། ཉམ་ང་བག་ཚ་བཟློག་ཏུ་གསོལ། ། འཐབ་རྩོད་བཟླུམས་པར་མཛད་དུ་གསོལ། ། ཡུལ་ཕྱོགས་དགེ་ཞིང་དར་བ་དང༌། ། དམ་ཆོས་ཕྱོགས་བཅུར་དར་བར་མཛོད། ། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། ། བཀྲ་ཤིས་བདེ་ལེགས་ཕུན་སུམ་ཚོགས་པ་དང༌། །
ཚེ་དང་བསོད་ནམས་དཔལ་དུ་འབར་བར་མཛོད། ། མི་ཚེ་དགེ་ཞིང་དངོས་གྲུབ་མ་ལུས་སྩོལ། ། ཞེས་བསྔོས་ནས་ལན་ཁ་ཡར་གཏོང་ཚེ་མཆོད་གཏོར་དང༌། ཡས་རྣམས་གསོས་ཏེ་བྱིན་བརླབ་བྱ། ཕྱག་འཚལ་ཉེར་གཅིག་གི་མཆོད་པ་ནས་བཟུང་འདིའི་བར་ཤར་མར་གཏོང༌། མཐར་འཇིག་རྟེན་པའི་གཏོར་མ་རྣམས་མདོས་ཀྱི་ནང་དུ་བསྒྲིལ་ལོ། ། དྲུག་པ་མདོས་ལམ་བསྟན་པ་ནི། སྒོ་དབྱེ་ནི་མདོས་ཁ་བསྒྱུར་ལ། སྤྱི་བཟློག་ནི། ཀྱེ་བསྐྱོད་དོ་གཤེགས་སོ་བགེགས་དང་མ་སྲིང་ཚོགས། །
ཕོ་བྲང་དེ་ནི་ད་བསྐྱོད་འཚལ། ། ཆིབས་ཁ་དེ་ནི་ད་བསྒྱུར་འཚལ། ། ཤར་གྱི་སྒོ་བས་སྒོ་ཕྱེ་འཚལ། ། རྣམ་པར་རྒྱལ་བས་སྒོ་ཕྱེ་འཚལ། ། ཤར་ཕྱོགས་དུང་སྒོ་དཀར་པོ་ཕྱེས། ། ཤར་གྱི་ཕྲེང་བས་ཕྲེང་གསོལ་འཚལ། ། རྣམ་པར་རྒྱལ་བས་ཕང་གསོལ་འཚལ། ། མདོས་འགྲོ་དེ་ནི་ཤར་དུ་འགྲོ། ། གླུད་འགྲིམ་དེ་ནི་ཤར་དུ་འགྲིམ། ། ཤར་ཕྱོགས་རྒྱལ་པོ་ཡུལ་འཁོར་སྲུངས། །
དྲི་ཟ་འབུམ་གྱི་འཁོར་གྱིས་བསྐོར། ། ཁྱེད་ཀྱང་མདོས་ཀྱི་བདག་པོ་དེ། ། མདོས་བདག་ལ་སོགས་མདོས་བཞེས་ཤིག ། གླུད་བདག་ལ་སོགས་གླུད་བཞེས་ཤིག ། ད་གཤེགས་ད་ནི་གཤེགས་རེ་རན། ། ཕོ་བྲང་དེ་ནི་ད་བསྐྱོད་འཚལ། ། ཆིབས་ཁ་དེ་ནི་ད་བསྒྱུར་འཚལ། ། ཧཱུྃ་བསྐྱོད་དོ་གཤེགས་སོ་བགེགས་དང་མ་སྲིང་ཚོགས། ། ཕོ་བྲང་དེ་ནི་ད་བསྐྱོད་འཚལ། ། ཆིབས་ཁ་དེ་ནི་ད་བསྒྱུར་འཚལ། །
ལྷོ་ཡི་སྒོ་བས་སྒོ་ཕྱེ་འཚལ། ། གཤིན་རྗེ་གཤེད་པོས་སྒོ་ཕྱེ་འཚལ། ། ལྷོ་ཕྱོགས་གསེར་སྒོ་སེར་པོ་ཕྱེས། ། ལྷོ་ཡི་ཕྲེང་བས་ཕྲེང་གསོལ་འཚལ། ། གཤིན་རྗེ་གཤེད་པོས་ཕྲེང་གསོལ་འཚལ། ། མདོས་འགྲོ་དེ་ནི་ལྷོ་རུ་འགྲོ། ། གླུད་འགྲིམ་དེ་ནི་ལྷོ་རུ་འགྲིམ། ། ལྷོ་ཕྱོགས་རྒྱལ་པོ་འཕགས་སྐྱེས་པོ། ། གཤིན་རྗེ་འབུམ་གྱི་འཁོར་གྱིས་བསྐོར། ། ཁྱེད་ཀྱང་མདོས་ཀྱི་བདག་པོ་དེ། །
མདོས་བདག་ལ་སོགས་མདོས་བཞེས་ཤིག ། གླུད་བདག་ལ་སོགས་གླུད་བཞེས་ཤིག ། ད་གཤེགས་ད་ནི་གཤེགས་རེ་རན། ། ཕོ་བྲང་དེ་ནི་ད་བསྐྱོད་འཚལ། ། ཆིབས་ཁ་དེ་ནི་ད་བསྒྱུར་འཚལ། ། ཧཱུྃ་བསྐྱོད་དོ་གཤེགས་སོ་བགེགས་དང་མ་སྲིང་ཚོགས། ། ཕོ་བྲང་དེ་ནི་ད་བསྐྱོད྾ ། ཆིབས་ཁ་དེ་ནི་ད་བསྒྱུར྾ ། ནུབ་ཀྱི་སྒོ་བས་སྒོ་ཕྱེ྾ ། རྟ་མགྲིན་རྒྱལ་པོས་སྒོ་ཕྱེ྾ །
ནུབ་ཕྱོགས་ཟངས་སྒོ་དམར་པོ྾ ། ནུབ་ཀྱི་ཕྲེང་བས་ཕྲེང་གསོལ྾ ། རྟ་མགྲིན་རྒྱལ་པོས་ཕྲེང་གསོལ྾ ། མདོས་འགྲོ་དེ་ནི་ནུབ་ཏུ྾ ། གླུད་འགྲིམ་དེ་ནི་ནུབ་ཏུ྾ ། ནུབ་ཕྱོགས་རྒྱལ་པོ་སྤྱན་མི྾ ། ཀླུ་དབང་འབུམ་གྱི་འཁོར་གྱིས྾ ། ཁྱེད་ཀྱང་མདོས་ཀྱི་བདག་པོ྾ ། མདོས་བདག་ལ་སོགས྾ ། གླུད་བདག་ལ་སོགས྾ །
ད་གཤེགས་ད་ནི་གཤེགས་རེ྾ ། ཕོ་བྲང་དེ་ནི་ད་བསྐྱོད྾ ། ཆིབས་ཁ་དེ་ནི་ད་བསྒྱུར྾ ། ཧཱུྃ་བསྐྱོད་དོ་གཤེགས་སོ་བགེགས་དང྾ ། ཕོ་བྲང་དེ་ནི་ད་བསྐྱོད྾ ། ཆིབས་ཁ་དེ་ནི་ད་བསྒྱུར྾ ། བྱང་གི་སྒོ་བས་སྒོ་ཕྱེ྾ ། བདུད་རྩི་འཁྱིལ་བས་སྒོ་ཕྱེ྾ ། བྱང་ཕྱོགས་གཡུ་སྒོ་སྔོན་པོ྾ ། བྱང་གི་ཕྲེང་བས་ཕྲེང་གསོལ྾ །
བདུད་རྩི་འཁྱིལ་བས་ཕྲེང་གསོལ྾ ། མདོས་འགྲོ་དེ་ནི་བྱང་དུ྾ ། གླུད་འགྲིམ་དེ་ནི་བྱང་དུ྾ ། བྱང་ཕྱོགས་རྒྱལ་པོ་རྣམ་ཐོས྾ ། གནོད་སྦྱིན་འབུམ་གྱི་འཁོར་གྱིས་བསྐོར། ། ཁྱེད་ཀྱང་མདོས་ཀྱི་བདག་པོ྾ ། མདོས་བདག་ལ་སོགས྾ ། གླུད་བདག་ལ་སོགས་གླུད྾ ། ད་གཤེགས་ད་ནི་གཤེགས་རེ྾ ། ཕོ་བྲང་དེ་ནི་ད་བསྐྱོད྾ །
ཆིབས་ཁ་དེ་ནི་ད་བསྒྱུར྾ ། དེ་ནས་མདོས་ཀྱི་ལམ་བསྟན་པ་ནི། ཧཱུྃ་སྲིད་པའི་མདོས་བདག་ཕོ་མོ་རྣམས། ། ལམ་བསྟན་ཤར་གྱི་ཕྱོགས་སུ་བསྟན། ། ཤར་གྱི་ཕྱོགས་སུ་མི་བསྟན་ན། ། དྲི་ཟ་ཕོ་མོ་མདོས་ལ་དགྱེས། ། དྲི་ཟ་ཕོ་མོ་བོད་ལྷང་ལྷང༌། ། སྲིད་པའི་མདོས་ཆེན་ཁྱོད་སོང་ལ། ། བདག་ཅག་དཔོན་སློབ་འཁོར་བཅས་ལ། ། གནོད་པའི་རྐྱེན་ཆེན་མ་བཏང་ཅིག །
ཆག་ཆེ་ཉམ་ང་བསྒྱུར་དུ་གསོལ། ། གོང་བཞིན། ལམ་བསྟན་ཤར་ལྷོ་མཚམས་སུ྾ ། ཤར་ལྷོ་མཚམས་སུ་མི་བསྟན྾ ། མེ་ལྷ་ཕོ་མོ་མདོས་ལ྾ ། མེ་ལྷ་ཕོ་མོ་བོད་ལྷང་྾ ། སྲིད་པའི་མདོས་ཆེན་ཁྱོད྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ །
ལམ་བསྟན་ལྷོ་ཡི་ཕྱོགས་སུ྾ ། ལྷོ་ཡི་ཕྱོགས་སུ་མི་བསྟན྾ ། གྲུལ་བུམ་ཕོ་མོ་མདོས་ལ྾ ། གྲུལ་བུམ་ཕོ་མོ་བོད་ལྷང་྾ ། སྲིད་པའི་མདོས་ཆེན་ཁྱོད་སོང་྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ ། ལམ་བསྟན་ལྷོ་ནུབ་མཚམས་སུ྾ ། ལྷོ་ནུབ་མཚམས་སུ་མི་བསྟན྾ །
སྲིན་པོ་ཕོ་མོ་མདོས་ལས྾ ། སྲིན་པོ་ཕོ་མོ་བོད྾ ། སྲིད་པའི་མདོས་ཆེན་ཁྱོད་སོང་྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ ། ལམ་བསྟན་ནུབ་ཀྱི་ཕྱོགས་སུ྾ ། ནུབ་ཀྱི་ཕྱོགས་སུ་མི་བསྟན་ན། ། ཀླུ་ལམ་དཀར་པོ་མདོས་ལ྾ ། ཀླུ་ལམ་དཀར་པོ་བོད྾ །
སྲིད་པའི་མདོས་ཆེན་ཁྱོད྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ ། ལམ་བསྟན་ནུབ་བྱང་མཚམས་སུ་བསྟན། ། ནུབ་བྱང་མཚམས་སུ་མི་བསྟན྾ ། རླུང་ལྷ་ཕོ་མོ་མདོས་ལ྾ ། རླུང་ལྷ་ཕོ་མོ་བོད྾ ། སྲིད་པའི་མདོས་ཆེན་ཁྱོད྾ ། བདག་ཅག་དཔོན་སློབ་འཁོར་བཅས྾ །
གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ ། ལམ་བསྟན་བྱང་གི་ཕྱོགས་སུ྾ ། བྱང་གི་ཕྱོགས་སུ་མི་བསྟན྾ ། གནོད་སྦྱིན་ཕོ་མོ་མདོས་ལ྾ ། གནོད་སྦྱིན་ཕོ་མོ་བོད྾ ། སྲིད་པའི་མདོས་ཆེན་ཁྱོད་སོང་྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན྾ ། ཆག་ཆེ་ཉམ་ང་བསྒྱུར་དུ྾ །
ལམ་བསྟན་བྱང་ཤར་མཚམས་སུ྾ ། བྱང་ཤར་མཚམས་སུ་མི་བསྟན྾ ། དབང་ལྡན་ཕོ་མོ་མདོས་ལ྾ ། དབང་ལྡན་ཕོ་མོ་བོད྾ ། སྲིད་པའི་མདོས་ཆེན་ཁྱོད྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ ། ལམ་བསྟན་སྟེང་གི་ཕྱོགས་སུ྾ ། སྟེང་གི་ཕྱོགས་སུ་མི་བསྟན྾ །
ཚངས་པ་ཕོ་མོ་མདོས་ལ྾ ། ཚངས་པ་ཕོ་མོ་བོད྾ ། སྲིད་པའི་མདོས་ཆེན་ཁྱོད་སོང་྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ྾ ། ལམ་བསྟན་འོག་གི་ཕྱོགས་སུ྾ ། འོག་གི་ཕྱོགས་སུ་མི་བསྟན྾ ། ས་བདག་ཕོ་མོ་མདོས་ལ་དགྱེས། ། ས་བདག་ཕོ་མོ་བོད྾ །
སྲིད་པའི་མདོས་ཆེན་ཁྱོད྾ ། བདག་ཅག་དཔོན་སློབ་འཁོར་བཅས྾ ། གནོད་པའི་རྐྱེན་ཆེན་མ་བཏང་྾ ། ཆག་ཆེ་ཉམ་ང་བསྒྱུར་དུ་གསོལ། ། ད་ནི་མདོས་ཁ་བསྒྱུར་འཚལ། ཀྱེ་ཕྱོགས་ཕྱོགས་ཉི་མ་ཤར་ཕྱོགས་ན། ། དུང་ལུང་དཀར་པོའི་ནང་ཤེད་ན། ། དུང་གི་རྟ་ཕོ་དགོ་བ་ཙམ། ། བར་རེ་མགྱོགས་ལ་རྒྱ་མ་རྒྱུག ། དུང་གི་མི་ཕོ་མཆེ་བ་ཙམ། །
སྨྲ་རེ་མཁས་ལ་ལྡབ་མ་ལྡིབ། ། དེ་ལ་མི་བཟང་རྟ་རེ་བཟང༌། ། དེ་ན་འགྲོ་མཁས་གཏམ་རེ་སྡུག ། དེ་ན་འཁོར་མང་གཡོག་རེ་ཧྲག ། དེ་ན་གསེར་བཟང་གཡུ་རེ་ཆེ། ། དེ་ན་སྟག་གཟིག་རི་མོ་བཀྲ། ། ཡ་བདུད་ཕོ་བྲང་ད་རུ་བསྐྱོད། ། མ་བདུད་ཕོ་བྲང་དེར་བསྐྱོད་འཚལ། ། རྒྱལ་པོའི་ཕོ་བྲང་དེར་བསྐྱོད་འཚལ། ། བཙན་གྱི་ཤོ་རྡེ་དེར་འགྲིམ་འཚལ། །
མ་མོའི་འདུ་ས་དེ་རུ་འཚལ། ། ཐེའུ་རང་བསྐྱལ་ས་དེ་རུ་མཛོད། ། སྲིན་མོའི་མཚེར་ས་དེ་རུ་འཚལ། ། ཕྱག་གི་སོར་བརྡེག་དེ་རུ་མཛོད། ། ཀུ་རེ་བསྐྱལ་ས་དེ་རུ་འཚལ། ། འདི་ན་སྡོད་པའི་ཡུལ་མ་མཆིས། ། མདོས་འདི་འབུལ་ལོ་སླར་མ་ལོག ། གླུད་འདི་འབུལ་ལོ་སྒབ་མ་ངན། ། ཚེ་འདི་འགུགས་སོ་སྙན་མ་གསང༌། ། ཅེས་གསེར་སྐྱེམས་གཏོང༌།
སྤྱི་བཟློག་ནི། ཀྱེ་ཕྱོགས་ཕྱོགས་ཉི་མ་ལྷོ་ཕྱོགས྾ ། གསེར་ལུང་སེར་པོའི་ནང་ཤེད྾ ། གསེར་གྱི་རྟ་ཕོ་དགོ་བ྾ ། བང་རེ་མགྱོགས་ལ་རྒྱ་མ྾ ། གསེར་གྱི་མོ་ཕོ་མཆེ་བ྾ ། སྨྲ་རེ་མཁས་ལ་ལྡབ་མ྾ ། དེ་ན་མི་བཟང་རྟ་རེ྾ ། དེ་ན་འགྲོ་མཁས་གཏམ་རེ྾ ། དེ་ན་འཁོར་མང་གཡོག་རེ྾ །
དེ་ན་གསེར་བཟང་གཡུ་རེ྾ ། དེ་ན་སྟག་གཟིག་རི་མོ་བཀྲ། ། ཡ་བདུད་ཕོ་བྲང་དེ་རུ྾ ། མ་བདུད་ཕོ་བྲང་དེར་བསྐྱོད྾ ། རྒྱལ་པོའི་ཕོ་བྲང་དེར་བསྐྱོད྾ ། བཙན་གྱི་ཤོ་རྡེ་དེར་འགྲིམ྾ ། མ་མོའི་འདུ་ས་དེ་རུ྾ ། ཐེའུ་རང་བསྐྱལ་ས་དེ་རུ྾ ། སྲིན་མོའི་མཚེར་ས་དེ་རུ྾ ། ཕྱག་གི་སོར་བརྡེག་དེ་རུ྾ །
ཀུ་རེ་བསྐྱལ་ས་དེ་རུ྾ ། འདི་ན་སྡོད་པའི་ཡུལ་མ྾ ། མདོས་འདི་འབུལ་ལོ་སླར་མ྾ ། གླུད་འདི་འབུལ་ལོ་སྒབ་མ྾ ། ཚེ་འདི་འགུགས་སོ་སྙན་མ྾ ། ཀྱེ་ཕྱོགས་ཕྱོགས་ཉི་མ་ནུབ་ཕྱོགས྾ ། ཟངས་ལུང་དམར་པོའི་ནང་ཤེད྾ ། ཟངས་ཀྱི་རྟ་ཕོ་དགོ་བ྾ ། བང་རེ་མགྱོགས་ལ་རྒྱ་མ྾ ། ཟངས་ཀྱི་མི་ཕོ་མཆེ་བ྾ །
སྨྲ་རེ་མཁས་ལ་ལྡབ་མ྾ ། དེ་ན་མི་བཟང་རྟ་རེ྾ ། དེ་ན་འགྲོ་མཁས་གཏམ་རེ྾ ། དེ་ན་འཁོར་མང་གཡོག་རེ྾ ། དེ་ན་གསེར་བཟང་གཡུ་རེ་ཆེ། ། དེ་ན་སྟག་གཟིག་རི་མོ྾ ། ཡ་བདུད་ཕོ་བྲང་དེ་རུ྾ ། མ་བདུད་ཕོ་བྲང་དེར྾ ། རྒྱལ་པོའི་ཕོ་བྲང་དེར྾ ། བཙན་གྱི་ཤོ་རྡེ་དེར་འགྲིམ྾ །
མ་མོའི་འདུ་ས་དེ་རུ྾ ། ཐེའུ་རང་བསྐྱལ་ས་དེ་རུ྾ ། སྲིན་མོའི་མཚེར་ས་དེ་རུ྾ ། ཕྱག་གི་སོར་བརྡེག་དེ྾ ། ཀུ་རེ་བསྐྱལ་ས་དེ་རུ྾ ། འདི་ན་སྡོད་པའི་ཡུལ་མ྾ ། མདོས་འདི་འབུལ་ལོ྾ ། གླུད་འདི་འབུལ་ལོ་སྒབ་མ྾ ། ཚེ་འདི་འགུགས་སོ་སྙན་མ྾ ། ཀྱེ་ཕྱོགས་ཕྱོགས་ཉི་མ་བྱང་ཕྱོགས྾ །
གཡུ་ལུང་སྔོན་པོའི་ནང་ཤེད྾ ། གཡུ་ཡི་རྟ་ཕོ་དགོ་བ྾ ། བང་རེ་མགྱོགས་ལ་རྒྱ་མ྾ ། གཡུ་ཡི་མི་ཕོ་མཆེ་བ྾ ། སྨྲ་རེ་མཁས་ལ་ལྡབ་མ྾ ། དེ་ན་མི་བཟང་རྟ་རེ྾ ། དེ་ན་འགྲོ་མཁས་གཏམ་རེ྾ ། དེ་ན་འཁོར་མང་གཡོག་རེ྾ ། དེ་ན་གསེར་བཟང་གཡུ་རེ྾ ། དེ་ན་སྟག་གཟིག་རི་མོ྾ །
ཡ་བདུད་ཕོ་བྲང་དེ་རུ྾ ། མ་བདུད་ཕོ་བྲང་དེར་བསྐྱོད྾ ། རྒྱལ་པོའི་ཕོ་བྲང་དེར྾ ། བཙན་ག་ཤོ་རྡེ་དེར྾ ། མ་མོའི་འདུ་ས་དེ་རུ྾ ། ཐེའུ་རང་བསྐྱལ་ས་དེ་རུ྾ ། སྲིན་མོའི་མཚེར་ས་དེ་རུ྾། ། ཕྱག་གི་སོར་བརྡེག་དེ྾ ། ཀུ་རེ་བསྐྱལ་ས་དེ་རུ྾ ། འདི་ན་སྡོད་པའི་ཡུལ་མ྾ །
མདོས་འདི་འབུལ་ལོ་སླར་མ྾ ། གླུད་འདི་འབུལ་ལོ་སྒབ་མ྾ ། ཚེ་འདི་འགུགས་སོ་སྙན་མ྾ ། གསེར་སྐྱེམས་གཏོར་ཟོར་ལམ་བསྟན་པ་ནི། འདི་སྐད་དོ། ། སྤྱི་བཟློག་ནི། ཤར་ལྷོ་ནུབ་དང་བྱང་ཕྱོགས་སུ། ། སྟེང་འོག་ཕྱོགས་མཚམས་ཐམས་ཅད་དུ། ། འཕེན་ནོ་འཕེན་ནོ་ཟོར་འཕེན་ནོ། ། མཐོ་བ་རྣམས་ནི་ཞབས་བསྡུས་ཤིག །
དམའ་བ་རྣམས་ནི་དབུ་སྨོད་ཅིག ། ཀླུ་གཉན་རྣམས་ནི་དབུ་ཆུམས་ཤིག ། བར་པ་རྣམས་ནི་སྐུ་གཟུར་ཅིག ། ཡུལ་ལྷ་ཡུལ་བཙན་སྐུ་གཟུར་ཅིག ། འཕྲང་པ་རྣམས་ཀྱི་འཕྲང་གསོལ་ཅིག ། སྡོ་བ་རྣམས་ནི་སྒོ་ཕྱེ་ཞིག ། ཁྲག་གི་དེ་ནི་ཟོར་འཕངས་པས། ། སྐུ་ལ་དེ་ནི་ཕོག་པ་རེ། ། ཡུངས་ཀར་དེ་ནི་ཟོར་འཕངས་པས། ། སྐུ་ལ་དེ་ནི་ཕོག་པ་རེ། །
མཚེ་ཡེ་དེ་ནི་ཟོར་འཕངས་པས། ། སྐུ་ལ་དེ་ནི་ཕོག་པ་རེ། ། གཏོར་མའི་དེ་ནི་ཟོར་འཕངས་པས། ། སྐུ་ལ་དེ་ནི་ཕོག་པ་རེ། ། ཁྲག་ཟོར་དེ་ནི་མདའ་ལས་ཚ། ། ཡུངས་ཟོར་དེ་ནི་རྦབ་ལས་དྲག ། མཚེ་ཟོར་དེ་ནི་མདུང་ལས་རྣོ། ། ཀོང་ཟོར་དེ་ནི་ཐོག་ལས་དྲག ། དོ་ནུབ་ཟོར་ལམ་སྒོ་ཕྱེ་ཞིག ། བྷྱོ་རྣལ་འབྱོར་གླིང་བཞིའི་དཀྱིལ་འཁོར་ནས། །
སྟག་སྲིན་དེ་ནི་ཟོར་བའི་གདོང༌། ། དབུ་དགུ་ཕྱག་ནི་བཞི་པ་སྟེ། ། དོ་ནུབ་ཟོར་གྱི་དཔུང་མཛད་ཅིང༌། ། ཟོར་བདག་ཆེན་མོ་གཤེགས་སུ་གསོལ། ། བྷྱོ་ཟོར་ལམ་ཤར་གྱི་ཕྱོགས་སུ་བསྟན། ། ཤར་གྱི་ཕྱོགས་སུ་ཟོར་འཕངས་པས། ། མ་མོའི་ཁྲག་ཟོར་གཉན་ཆེས་སོ། ། དྲག་པོའི་དབལ་ཟོར་ལྟོ་ཆེས་སོ། ། ཤར་གྱི་དྲི་ཟ་ཕོ་མོ་ནི། ། དྲི་ཟ་ཕོ་ནི་བུབ་ཅིང་བརྒྱལ། །
དྲི་ཟ་མོ་ནི་ཁྲག་ཏུ་སྐྱུགས། ། དྲི་ཟ་སྤུན་དགུ་དམྱལ་ཐག་བཅད། ། སྡང་བའི་དགྲ་ལ་འཕངས་པའི་ཚེ། ། ཐལ་བའི་རྡུལ་དུ་རློག་པར་བྱེད། ། གནོད་པའི་བགེགས་ལ་འཕངས་པའི་ཚེ། ། གནམ་ལྷ་དཀར་པོ་ཁྲག་ཏུ་སྐྱུགས། ། ཞེས་ཟོར་ལམ་བསྟན་ནོ། ། རྒྱས་པར་བྱེད་ན་ཕྱོགས་བཞི་ལ་ཡང་བྱའོ། ། ཕྱི་སྒོ་ཡན་ལ་ཐུན་གྱིས་བྲབས། གུ་གུལ་གྱི་དུད་པ་གཏོང༌།
ཕྱི་རོལ་དུ་སླར་ཡང་གསེར་སྐྱེམས་གཏོང༌། འདྲེ་ལྔ་བདུད་གཅོད་དམ་ཐེབས་ཀྱི་སར་མདོས་གཏོང༌། ཞེས་ཟོར་བསྐུལ་བ་དང་བཅས་པས་བརྡེག དེ་ནས་ནང་དུ་ལོག་པའི་ཚེ་སྒྲུབ་ཁང་གི་ཕྱི་རོལ་སྒོ་འགྲམ་ལྟ་བུར་གཏོར་མ་གཅིག་བཤམས་ལ། ཧོ་བོད་ཁམས་སྐྱོང་བའི་སོགས་ནས། ཡ་ཧི་གཙྪ་ཞེས་བརྗོད་ལ་གཏོར་མ་བསྐྱེལ་ལ། ཨོཾ་བཛྲ་རཀྵ་རཀྵ་ཧཱུྃ་ལན་གསུམ་གྱིས་སྲུང་འཁོར་བརྟན་པར་བྱ། ནང་དུ་ལོག་ལ། གསུམ་པ་རྗེས་མཆོད་པ་རྣམས་ཁ་གསོས་ལ། སྨོན་ལམ་གདབ་པ་ནི།
ཐལ་མོ་མེ་ཏོག་དང་བཅས་ལ། ཨོཾ་འགྲུབ་པར་གྱུར་ཅིག་རྗེ་བཙུན་ཐུགས་རྗེ་ཅན། ། འཕགས་མ་ཁྱེད་ལ་བསྙེན་སྒྲུབ་མཆོད་པ་དང༌། ། བསྟོད་ཅིང་གསོལ་བ་བཏབ་པའི་མཐུ་བྱིན་གྱིས། ། དེང་ནས་བཟུང་སྟེ་བྱང་ཆུབ་མ་ཐོབ་བར། ། འཕགས་མ་ཁྱེད་དང་རྟག་ཏུ་མི་འབྲལ་ཞིང༌། ། ནད་མེད་ཚེ་དབང་ལོངས་སྤྱོད་འཕེལ་བ་དང༌། ། བྱང་ཆུབ་སྒྲུབ་ལ་བར་གཅོད་མི་འབྱུང་ཞིང༌། ། ས་དང་ལམ་གྱི་ཡོན་ཏན་རབ་རྫོགས་ནས། ། བདག་གཞན་དོན་གཉིས་ལྷུན་གྱིས་གྲུབ་པ་ཡི། །
རྣམ་མཁྱེན་རྫོགས་པའི་སངས་རྒྱས་ཐོབ་པར་ཤོག ། ཅེས་ལན་གསུམ་བྱས་ནས། མདུན་བསྐྱེད་ཀྱི་མཆོད་པ་བྱིན་རླབས་སྤྱི་འགྲོ་ལྟར་བྱས་ནས། ཨོཾ་སརྦ་ཏ་ཐཱ་ག་ཏ་ཨཱརྻ་ཏཱ་རཱ་ས་པ་རི་ཝཱ་ར་ཨརྒྷཾ་སོགས་མཚན་སྔགས་རེ་རེ་སྔོན་དུ་འགྲོ་བས་མཆོད། ལྷ་དང་ལྷ་མིན་སོགས་ཀྱིས་བསྟོད། འདོད་དོན་ཞུས་ལ། ཡི་གེ་བརྒྱ་པ་བརྗོད། ནོངས་པ་བཟོད་པར་གསོལ། རྟེན་ཡོད་པ་རྣམས་ལ་བརྟན་བཞུགས་དང༌། མེད་པ་རྣམས་ལ་གཤེགས་གསོལ་དང༌།
སྨོན་ལམ་ནི། བདག་གི་དུས་གསུམ་བསགས་པ་ཡི། ། བསྙེན་སྒྲུབ་ལ་སོགས་དགེ་ཚོགས་བཅས། ། གཞན་ཡང་དགེ་སྤྱད་བསྐུལ་བཏབ་དང༌། ། རྗེས་སུ་ཡི་རང་ལས་བྱུང་ཞིང༌། ། འཕགས་མ་ཁྱེད་མཆོད་བྱིན་རླབས་ཀྱིས། ། ནད་མེད་ཚེ་རིང་དཔལ་དང་གྲགས། ། བཀྲ་ཤིས་བདེ་ལེགས་མཆོག་ཐོབ་ཅིང༌། ། བདག་གཞན་དོན་གཉིས་མཐར་ཕྱིན་ཤོག ། བ་རི་བའི་ལུགས་སོགས་བྱེད་ན་དེས་ཐུས་ཀྱང༌།
འདིར་གུར་དྲག་ཡི་དམ་བྱེད་པ་ལྟར་ན། ཨོཾ་གུ་རུ་དེ་ཝ་ཌཱ་ཀི་ནི་བཛྲ་པུཥྤེ་སོགས་ཀྱིས་མཆོད་ལ། རང་བྱུང་པདྨ་སོགས་ཀྱིས་བསྟོད། འདོད་དོན་གསོལ་བ་ནི། བླ་མ་ཡི་དམ་མཁའ་འགྲོ་དགོངས་སོགས་ནས། བསྡུ་རིམ་བསྔོ་བ་བཀྲ་ཤིས་ཀྱི་བར་གུར་དྲག་དཀྱུས་ལྟར་བྱའོ། ། སྨྲས་པ། དུས་གསུམ་རྣམ་འདྲེན་མ་ལུས་སྐྱེད་པའི་ཡུམ། ། བྱ་གྲུབ་ཡེ་ཤེས་རང་བཞིན་སྒྲོལ་མ་ལ། ། བསྟོད་ཅིང་གསོལ་བཏབ་ལས་ཀྱི་རིམ་པ་གང༌། །
དྲན་དབང་རྣམས་ཀྱི་དགོངས་དོན་གསལ་བར་བྱས། ། མདོས་ཀྱི་ཆོ་ག་འདིར་བརྟེན་ཕྱི་ནང་གསང༌། ། ཀེག་འཕྲང་བར་ཆད་དགྲ་འདྲེས་འཚེ་བའི་གཡུལ། ། འཐོར་བྱེད་དྲི་ཡི་བཞོན་པས་དངོས་པོ་བཞིན། ། ཕྱིར་བཟློག་ལས་ཀྱི་ཆོ་ག་འདི་རྨད་བྱུང༌། ། རྣམ་དཀར་དགེ་བས་འགྲོ་བ་མ་ལུས་པའི། ། འཆི་མེད་ཚེ་དང་བསོད་ནམས་དཔལ་འབྱོར་སྟོབས། ། སྐལ་ལྡན་ཤིང་རྟ་ས་གཞི་ཆུ་བོའི་གཏེར། ། འཁོར་ལོས་སྒྱུར་བ་རྒྱལ་པོའི་རྗེས་འགྲོར་ཤོག ། ཅེས་སྒྲོལ་མ་གཡུལ་བཟློག་གི་ཆོ་གའི་ངག་འདོན་ཚོགས་གསུམ་དྭང་བའི་རྫ་རྔ་ཞེས་བྱ་བ་འདི་ནི།
དཔལ་ས་སྐྱའི་འཇམ་དབྱངས་ཆེན་པོའི་བཀའ་ལུང་གི་ཕྲིན་ལས་ཀྱི་ཁ་ལོ་བསྒྱུར་བ་རབ་འབྱམས་བླ་མ་སངས་རྒྱས་བཟང་པོ་པའི་གསུང་གིས་བསྐུལ་ངོར། རྒྱལ་དབང་ལྔ་པ་ཆེན་པོ་དང་དཔལ་ས་སྐྱ་པ་ངག་དབང་ཀུན་དགའ་བློ་གྲོས་པའི་ལེགས་བཤད་ཀྱི་དགོངས་དོན་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བགྱི་བས་སྲ་བརྟན་ཁམས་ཀྱི་ཁྱུ་མཆོག་གི་བགྲང་གཞི་ཤར་བའི་ཞག་མཛོད་ཁྲུམས་ཀྱི་ཟླ་བའི་དྲང་སྲོང་རྀ་ཥིའི་ཉལ་འགྲོའི་རྒྱུན་རྣམས་ཡན་ལག་བརྒྱད་ལྡན་བསྒྱུར་བའི་དུས་ཀྱི་དཀར་ཕྱོགས་ཀྱི་དགའ་བ་གཉིས་པར་སྦྱར་བ་དགེ་ལེགས་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
