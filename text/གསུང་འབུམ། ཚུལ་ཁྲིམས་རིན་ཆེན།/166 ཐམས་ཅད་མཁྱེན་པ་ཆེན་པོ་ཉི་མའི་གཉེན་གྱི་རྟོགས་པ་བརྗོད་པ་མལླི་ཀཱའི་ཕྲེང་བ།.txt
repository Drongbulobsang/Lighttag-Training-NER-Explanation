གསུང་འབུམ། ཚུལ་ཁྲིམས་རིན་ཆེན།
པོད ༡༦༦
ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་རྟོགས་པ་བརྗོད་པ་མལླི་ཀཱའི་ཕྲེང་བ།
༼ཨ༽ ༄། །མལླིཀཱཡཱམཱལནཱམསརྦྦམཧཱཛྙཱཿསཱུརྻབནྡྷོརབདཱནམྦིཛཧཱརཾ།།
༄། །ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་རྟོགས་པ་བརྗོད་པ་མལླི་ཀཱའི་ཕྲེང་བ་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་བཅུ་གཉིས་པ་སྐྱེ་འགྲོ་ལ་པྲཱསྟཱ་ར་བཞི་སྟོང་གོ་དྲུག་མཆིས་པར་ཡང་བའི་བྱ་བ་གཅིག་ཡང་བ་བཅུ་གཉིས་རྗེས་འབྲང་བཅས་པ། ཡི་གེ་བཞི་ཁྲི་རྗེས་འབྲང་བཅས། ལྕི་ཡང་སོ་སོ་ཉི་ཁྲི་རྗེས་འབྲང་བཅས། ཨ་དྷྭ་འཕྲེད་ཉེར་གསུམ། སྟེང་འོག་བརྒྱད་སྟོང་རྗེས་འབྲང་དུ་བཅས་པ་ཡོད་པའི་ནང་གསེལ་ནཥྚ་རེ་བ་བཞི་པ་ཨུདྡིཥྚ་ཆིག་སྟོང་དང་ཆིག་བརྒྱ་དོན་གཅིག་པས་རྟོག་ཕྲེང་ཅན་ཞེས་བྱ་བས་ཉེ་བར་མཛེས་པའོ།། ༄། །ཙཀྲཀཱཡཤྩཏུརྠཱཏྨམཝརྨྨཏྲཎཱཔཱརདཱརནྱཤསྟ྅པིཏཱིཀྵྞོ྅དྷར ཤྴཱརཎཾསེབཤཱནྟཾབྷཡཱབྷྱོབྷབཽནིཤྩཡསྟཱཡིརཏྣཏྲིབྷིསྤཱལཡ།། ༄། །རྣམ་ ་་་་་ཁྱད་པར་བརྗོད་པ་ལས་དྲངས་པའི་ཤིས་པར་བརྗོད་པ།
བཞིའི་དཔུང་ཚོགས་རང་སྐྱོབ་ཡ་ལད་དང༌། ། ཕ་རོལ་འཛོམས་པའི་རྣོ་མཚོན་འཆང་མིན་ཡང༌། ། སྐྱབས་སུ་བསྟེན་ཙམ་སྲིད་ཞིའི་འཇིགས་པ་ལས། ། ངེས་པར་སྐྱོབ་པ་དཀོན་མཆོག་གསུམ་གྱིས་སྐྱོངས།། དགེ་ལེགས་སྦྲང་རྩིའི་རྒྱལ་མཚན་སྟོང་ཕྲག་འཛུམ་དུ་དམུལ་མཚན་བསྐལ་པ་བཟང་པོའི་དབྱིག་འཛིན་མར། ། གཞན་དོན་ཁུར་ཁྱེར་དམ་བཅའི་ས་བོན་ཀུན་ལས་ཆེས་བདོ་དུས་འདིར་འཚང་རྒྱའི་དཔག་བསམ་དུ། ། སྨོན་པའི་ལམ་དུ་ཚོགས་གཉིས་རབ་སོང་སྲིད་གསུམ་སྙིང་པོ་སྔོན་མེད་སྙེ་མ་གཡུར་ཟ་བས། ། འགྲོ་ཁམས་འཚམ་པར་ཅི་འདོད་ཕྲིན་ལས་ལག་རྩེར་སྦྱིན་པ་ཉི་མའི་གཉེན་གྱིས་ཤིས་པ་སྩོལ། ། ཐམས་ཅད་མཁྱེན་པའི་རྟོགས་བརྗོད་ཕུང་པོ་ཐུན་མོང་གདུལ་བྱའི་བློ་གྲོས་རྗེས་སུ་ལེགས་ཤར་བ། ། ཇི་སྙེད་བགྲང་བའི་འཇལ་བྱེད་དཔལ་ནི་བདག་ལ་ཡོངས་སུ་རྫོགས་སྙམ་རྒྱུ་སྐར་བུ་མོ་དག
འབྲས་ལྡན་མཁའ་ལ་འོད་བཀྲག་རབ་འབྱིན་རྒྱགས་པའི་ཡང་རྩེར་འཛེགས་པ་མི་འཚལ་ཕྱོགས་བཅུ་ཡི། ། སངས་རྒྱས་ཞིང་གི་རྡུལ་སྙེད་གྲངས་ཀྱང་ཁྱོད་ཀྱི་བླ་མར་འཕགས་པའི་འགྲན་ཟླར་བྱེད་ཀྱི་དོགས། ། དེ་ལྟ་མོད་ཀྱི་དྲི་མེད་ལུང་གིས་ལེགས་པར་འདོམས་པའི་མཛད་པ་མལླི་ཀཱ་ཡི་ཕྲེང༌། ། རང་བཞིན་གྱིས་བརྗོད་སྙན་དངགས་དམ་པའི་སྐུད་པ་ལ་བརྒྱུས་བློ་གྲོས་མཆོག་དམན་ཡོངས་ཀྱི་མགུལ། ། ཉེ་བར་སྤུད་པའི་ཆུན་འཕྱང་འདི་ཀོ་མཛེས་བྱེད་ཕལ་ལས་དམ་པའི་སྙིང་པོས་ཁྱད་པར་ཆེ། ། བདག་ཅག་སྟོན་པ་ཉི་མའི་གཉེན་གྱུར་དེས། ། བདེ་གཤེགས་ཤཱཀྱ་ཐུབ་ཆེན་སྤྱན་སྔར་སྔོན། ། བྱང་ཆུབ་ཐུགས་བསྐྱེད་སྤྱོད་པའི་ཆུ་གཏེར་གྱི། ། ཕ་རོལ་སོན་པའི་ངོ་མཚར་མཐའ་ཀླས་མོད། ། ཛམྦྷུའི་རྒྱལ་མཚན་གྱིས་སྤུད་གླིང་འདི་ན། །
འགྲོ་འདུལ་མཛད་པ་ཇི་ལྟར་བསྟན་པའི་ཚུལ། ། ༼༡༽ དགའ་ལྡན་གནས་སུ་དམ་པ་ཏོག་གྱུར་ནས། ། ཐེག་ཆེན་ཆོས་ཀྱི་སྒོ་འཕར་ལེགས་ཕྱེ་བས། ། ལྷ་རྣམས་སྨིན་བྱས་མ་ཕམ་རྒྱལ་ཚབ་བཞག ། འཛམ་གླིང་འགྲོ་བ་སྨིན་ཕྱིར་ཡུལ་གཟིགས་པའི། ། རིགས་མཐོ་རྒྱལ་པོའི་རིགས་སུ་སྐྱེ་བའི་ཡུལ། ། འཛམ་གླིང་ལྟོ་བར་དུས་སྐབས་སྐྱེས་བུའི་ཚེ། ། འཕེལ་འགྲིབ་མཐའ་གཉིས་འགོང་བ་ལོ་བརྒྱ་པར། ། མེས་བརྒྱུད་སྐྱོན་བྲལ་སྤྱོད་ལྡན་བུད་མེད་ནི། ། ཡོན་ཏན་སུམ་ཅུ་ཉིས་ལྡན་ཟླ་བ་བཅུར། །
འཛིན་པའི་ལས་བཟང་ལྔ་ལ་རྣམ་གཟིགས་ནས། ། སྐྱེ་བ་གཅིག་གིས་ཐོགས་པའི་སེམས་དཔའ་དང༌། ། འདོད་གཟུགས་ལྷ་ཡིས་བསྐོར་གྱིན་བསྐྱོད་བརྩམས་སོ། ། འཕོ་བར་བརྩམས་པའི་མཛད་པ་སྟེ་དང་པོའོ།། །། ཉི་མའི་རྒྱུད་འཁྲུངས་ཟས་གཙང་སྲས་ཀྱི་ཕྱིར། ། ས་གའི་ཟླ་ཉར་ནམ་གྱི་གུང་ཐུན་ལ། ། གཉིས་ལས་འཐུང་མཆོག་གཟུགས་ཀྱིས་སྒྱུ་འཕྲུལ་མ། ། གསོ་སྦྱོང་དགེ་བས་དག་བྱས་ལྷུམས་སུ་ཞུགས། ། ༼༢༽ རིན་ཆེན་ཆར་བབ་ལོང་བས་མིག་ཐོབ་སོགས། ། ངོ་མཚར་ལྟས་བཅས་ཡུམ་གྱི་དཀུ་གཡས་སུ། །
བྱིས་པ་ཟླ་དྲུག་སོན་པའི་ན་ཚོད་ཀྱིས། ། ཁང་བཟང་སེང་གེའི་ཁྲིར་བཞུགས་ཚངས་དབང་སོགས། ། ཉིན་བཞིན་ཆོས་ཀྱིས་སྨིན་བྱས་ཟས་གཙང་དགྱེས། ། སྦྱིན་པའི་ཕྱག་བརྐྱང་འཇིག་རྟེན་རྒུད་པ་བཅིལ། ། ལྷུམས་སུ་ཞུགས་པའི་མཛད་སྟེ་གཉིས་པའོ།། །། ༼༣༽ ཟླ་བ་བཅུ་རྫོགས་ཡབ་ཡུམ་འཁོར་ཚོགས་བཅས། ། ལུམྦིའི་ཚལ་བཞུད་པདྨ་ལྟར་བལྟམས་ཚེ། ། ཚངས་དབང་དག་གིས་བཟུང་བར་མ་བཟོད་པར། ། ནོར་འཛིན་བུ་མོས་སྤྲུལ་པའི་པདྨར་བཞུགས། ། གང་ཚེ་ཤཱཀྱ་བྲམ་ཟེའི་བུ་མོ་བུ། །
སྲོག་ཆགས་ལྗོན་པ་དགའ་ཚལ་གྲངས་མེད་སྐྱེས། ། ལྷ་རྣམས་ཀྱིས་མཆོད་ཀླུ་རྒྱལ་སྐུ་ཁྲུས་གསོལ། ། ཕྱོགས་བཅུར་གོམ་པ་བདུན་བོར་པདྨ་སྐྱེས། ། ཟས་གཙང་གིས་བསྔགས་དོན་ཀུན་གྲུབ་མཚན་གསོལ། ། ཞག་བདུན་ཚལ་དེར་བཞུགས་པར་ལྷ་མིས་མཆོད། ། སྒྱུ་འཕྲུལ་མཐོ་རིས་གཤེགས་ནས་སེར་སྐྱར་བྱོན། ། སྐྱེ་དགུའི་བདག་མོ་སོགས་ཀྱིས་རིམ་གྲོར་བགྱིས། ། སེར་སྐྱའི་གཞིར་ཞུགས་འཇིགས་མེད་ཤཱཀ་ཐུབ་གྲགས། ། གཉུག་མར་གནས་པ་ལྷ་ཡི་ཁང་པ་རུ། ། འཇིག་རྟེན་ལྷས་བཏུད་ལྷ་ཡི་ལྷ་ཞེས་གྲགས། །
དྲང་སྲོང་མཚན་བཏགས་འཚང་རྒྱ་འགྱུར་ལུང་བསྟན། ། འབྲས་ཆེན་སྣོད་བཟུང་གླང་པོ་སྟོང་གིས་ཀྱང༌། ། དབྲོག་པར་མ་ནུས་གླང་པོ་སྟོང་ཐུབ་གྲགས། ། སྐུ་བལྟམས་པའི་མཛད་པ་སྟེ་གསུམ་པའོ།། །། མཚན་བཟང་རྒྱན་གྱིས་བཅོས་མའི་རྒྱན་བསྒྲིབས་ཚེ། ། སྐྱེད་ ༼༤༽ ཚལ་ལྷས་བསྟོད་ཡབ་ཀྱིས་བསྐུལ་བཞིན་དུ། ། སྲིན་བུའི་གོ་ཆ་བཟང་ལེན་ལྷར་བཅས་ལས། ། ཡི་གེ་རྩིས་སོགས་བསླབ་པའི་ཚུལ་བསྟན་ཚེ། ། འགྲན་ཟླ་ཀུན་བྲལ་གཞོན་ནུའི་ཚོགས་སྨིན་མཛད། ། ཞིང་པའི་གྲོང་བཞུད་ཛམྦཱུའི་གྲིབ་མ་ཡིས། །
སྐུ་ལུས་མ་བཏང་གང་ཚེ་མངོན་ཤེས་ལྡན། ། དྲང་སྲོང་མཁའ་ལ་འཕུར་བའང་ཐོགས་གྱུར་ཚེ། ། ལྷ་དང་དྲང་སྲོང་ཟས་གཙང་བསྔགས་པ་ཕུལ། ། འཇིག་རྟེན་མཐུན་བཞེད་བཙུན་མོའི་མཚན་ཉིད་རྣམས། ། ལག་ན་བེ་ཅོན་བུ་མོ་ལ་མཐོང་བ། ། ད་དུང་བརྟག་ཕྱིར་གཞོན་ནུ་མ་ཡི་ཚོགས། ། སྦྱིན་པའི་རྭ་བར་བསྡུས་ཚེ་ས་འཚོ་མར། ། གཞོན་ནུ་དགྱེས་པར་རིག་ནས་བསླང་བ་ན། ། སྒྱུ་རྩལ་གང་ལ་མཁས་དེར་སྦྱིན་པར་བཅས། ། བུ་མོ་གྲགས་འཛིན་རྒྱལ་བའི་རུ་མཚོན་བཞག །
གཅུང་མཛེས་དགའ་བོ་ལེགས་སྐར་མིང་ཆེན་དང༌། ། ལྷས་བྱིན་ལ་སོགས་ཤཱཀྱ་ལྔ་བརྒྱ་དང༌། ། ཚན་པོ་ཆེ་ཡི་སྟོབས་ལྡན་ལྔ་བརྒྱར་ལྷགས། ། ཐོག་མར་ལྷས་བྱིན་ཕྲག་དོག་གླང་ཆེན་བཀུམས། ། གཅུང་མཛེས་དགའ་བོས་རོ་དེ་གོམ་བདུན་བོར། ། གཞོན་ནུ་ཤིང་རྟར་འཁོད་པའི་རྐང་མཐེབ་ཀྱིས། ། རྭ་བ་འོབས་བདུན་བརྒལ་བ་རྒྱང་གྲགས་ཀྱི། ། ཕྱི་རོལ་བོར་བའི་ས་ལ་གཤོང་དུ་བྱུང༌། ། དེ་བཞིན་ཡིག་རྩིས་མཆོངས་རྐྱལ་སྔོན་མེད་བསྟན། ། གཅོད་པ་ཐོགས་མེད་མི་འགྱེལ་འདོད་ན་འགྱེལ། །
སྟོབས་ཀྱི་ཁྱད་པར་དགའ་བོ་མཛེས་དགའ་ཡིས། ། དྲུང་དུ་ལྷག་པ་ཕྱག་གིས་རེག་འཕྲལ་འགྱེལ། ། ཤཱཀྱ་ལྔ་བརྒྱ་བསྒྱེལ་བའི་ང་རྒྱལ་ཅན། ། ལྷས་བྱིན་བྱུང་བ་ཕྱག་གཡས་མཁའ་ལ་འཕྱར། ། མགལ་མེ་ལྟར་བསྐོར་ས་ལ་གན་རྐྱལ་བརྡབ། ། ཤཱཀྱ་ལྔ་བརྒྱས་རུབ་ཀྱང་དུས་གཅིག་བསྒྱེལ། ། འཕོང་རྩལ་འབེམ་དུ་ལྕགས་ཤིང་ཏཱ་ལ་བདུན། ། གཞན་པས་གཅིག་གཉིས་གསུམ་བཅད་གཞོན་ནུ་ཡིས། ། ཐམས་ཅད་བཅད་མཐར་ས་ལས་ཆུ་མིག་རྡོལ། ། རྒྱང་ཚབས་དཔག་ཚད་གཉིས་ནས་བཅུ་ཡི་བར། །
ཏཱ་ལ་བདུན་དང་ལྕགས་རྔ་ཕག་པ་བཙུགས། ། གཞན་དག་ཉེ་བའི་འབེམ་ལས་ཐལ་ནུས་མིན། ། གཞོན་ནུས་མེས་ཀྱི་གཞུ་བདུངས་ལྕགས་མདའ་སྦྱར། ། གཞན་དང་རང་གི་འབེམ་ཀུན་ཕུག་པའི་མཐར། ། ཁོར་ཡུག་རི་བོར་ཐལ་བས་ཁྲོན་པ་རྡོལ། ། གཞན་ཡང་སྒྱུ་རྩལ་ཀུན་ལ་འགྲན་བྲལ་གྱུར། ། སྒྱུ་རྩལ་བསྟན་པའི་མཛད་པ་སྟེ་བཞི་པའོ།། །། དེ་ནས་ཤཱཀྱ་ལག་ན་བེ་ཅོན་གྱིས། ། ༼༥༽ ངོ་མཚར་དེ་མཐོང་ཕུལ་བའི་ས་འཚོ་སོགས། ། བཙུན་མོའི་འཁོར་རྩེན་གང་ཚེ་ལྷས་བྱིན་མདས། །
བསྣུན་པའི་ངང་པ་བསོས་ནས་གཤེགས་ལམ་དུ། ། སྦྲུལ་གདུག་མདུན་དུ་རྒྱུག་པ་འཆར་ཀས་བཀྲོངས། ། འབབ་ཆུ་རོ་ཧི་ཏ་ཡི་འགྲམ་ངོགས་ཤིང༌། ། དགེ་བའི་སྙིང་པོ་འགྱེལ་བས་གནོད་བྱས་ཀྱང༌། ། མང་པོས་མ་ཐེགས་ཅི་བྱ་གཏོལ་མེད་པར། ། ཕྱག་བླངས་ནམ་མཁའི་དབྱིངས་འཕངས་དུམ་བུར་གཏུབས། ། ལམ་དུ་སྦེད་མ་རི་དྭགས་སྐྱེས་གཉིས་ལ། ། དགེས་པའི་ཚུལ་བསྟན་གཞོན་ནུའི་བཙུན་མོར་བླངས། ། བརྒྱད་ཁྲི་བཞི་སྟོང་བཙུན་མོའི་འཁོར་རྩེན་ཚེ། ། མངོན་པར་འབྱུང་ཕྱིར་ཕྱོགས་བཅུའི་རྒྱལ་བ་ཡིས། །
སིལ་སྙན་སྒྲ་དང་བསྲེས་པའི་གླུ་ཡིས་བསྐུལ། ། བཙུན་མོའི་འཁོར་གྱི་རོལ་པ་སྟེ་ལྔ་པའོ།། །། ༼༦༽ སྐྱོ་བ་བསྟན་སླད་སྐྱེད་མོའི་ཚལ་བཞུད་ཚེ། ། གྲོང་ཁྱེར་སྒོ་བཞིར་ལྷ་རྣམས་ཀྱིས་སྤྲུལ་པའི། ། རྒ་ན་འཆི་གཟིགས་བདག་ཀྱང་འདི་འདྲ་གསུང༌། ། དགེ་སློང་མཐོང་བས་རབ་ཏུ་འབྱུང་བློ་སྐྱེས། ། སྣ་ཚོགས་ཐབས་ཀྱི་འགེགས་པས་མ་བཟློག་པར། ། ཡབ་ལ་གནང་བ་མནོས་ནས་སྒྲ་གཅན་འཛིན། ། སྲས་སུ་བྱིན་བརླབས་རྟ་མཆོག་བསྔགས་ལྡན་བཅིབས། ། བརྒྱ་བྱིན་ཚངས་པ་འཇིག་རྟེན་སྐྱོང་བའི་ལྷ། །
དཔག་མེད་ཀྱིས་བཏེག་ལྷ་ཡི་སིལ་སྙན་དང༌། ། རོལ་མོའི་སྒྲར་བཅས་ནམ་ཕྱེད་མངོན་པར་འབྱུང༌། ། ༼༧༽ ཤཱཀྱའི་ཡུལ་ནས་སྤོང་བྱེད་ཡུལ་གྱི་བར། ། དཔག་ཚད་བཅུ་གཉིས་འདས་པ་ཆུ་ཀླུང་འགྲམ། ། རྒྱན་བཀྲོལ་བསྔགས་ལྡན་འདུན་པ་རང་ཡུལ་བཟློག ། དེ་ཚེ་ཤཱཀྱའི་ཡུལ་གྱི་སྐྱེ་འགྲོ་ཀུན། ། མྱ་ངན་གྱིས་ནོན་མཆི་མའི་ཆར་རྒྱུན་བསྙིལ། ། རྒྱལ་ཀུན་དབྱིངས་ནས་དགྱེས་པའི་ལེགས་སོ་སྩལ། ། མངོན་པར་འབྱུང་བའི་མཛད་པ་སྟེ་དྲུག་པའོ།། །། གཞོན་ནུ་རང་གི་ཆ་ལུགས་བསྒྱུར་བའི་ཆེད། །
ཨུཏྤལ་འདབ་འདྲའི་མཚོན་གྱིས་གཙུག་ཕུད་བྲེགས། ། བརྒྱ་བྱིན་གྱིས་བླངས་ལྷ་ཡུལ་དུས་སྟོན་བྱུང༌། ། འཆི་མེད་དབང་པོ་རྔོན་པའི་བརྟུལ་ཞུགས་ཀྱིས། ། ཤིང་གི་ལྷ་ལས་ཤ་ནའི་གོས་བླངས་ཏེ། ། ཀ་ཤིའི་གོས་དང་བརྗེས་པ་སྐུ་ལ་གསོལ། ། ངན་སྤོང་བུ་ཡིས་མེ་ཏོག་འབྲས་བུས་བསྟབས། ། གཟུགས་ཅན་སྙིང་པོས་རྒྱལ་སྲིད་ཕྱེད་བསྟབས་ཀྱང༌། ། བཞུགས་པར་མ་གནང་རིང་འཕུར་ལྷག་སྤྱོད་ཀྱིས། ། ཉེར་བསྟན་ཏིང་འཛིན་བསྒོམས་པས་མ་ཚིམ་པར། ། ལྔ་སྡེས་རྗེས་འབྲངས་ག་ཡའི་རི་རྩེར་བཞུགས། །
ལྟེང་རྒྱས་ཕྱོགས་ཀྱི་ནཻ་རཉྫ་ནའི་འགྲམ། ། མཁའ་ཁྱབ་ཏིང་འཛིན་ལོ་དྲུག་སྙོམས་ཞུགས་ནས། ། དབུགས་རྒྱུ་འགགས་པ་ཤི་བའི་གཏམ་ཐོས་ནས། ། སྒྱུ་འཕྲུལ་ལྷ་མོས་ལྷག་པ་དབུགས་དབྱུང་སྩལ། ། ཏིང་འཛིན་དེ་ལས་བདེ་གཤེགས་ཀྱིས་བསྐུལ་བཞེངས། ། དུར་ཁྲོད་མནལ་སོགས་དམན་པའི་འགྲོ་དོན་མཛད། ། ཡེ་ཤེས་སྐུ་ལུས་འོག་མིན་འཚང་རྒྱ་བསྟན། ། རི་རབ་རྩེ་མོར་རྣལ་འབྱོར་རྒྱུད་སྡེ་སྩལ། ། སླར་ཡང་རྣམ་པར་སྨིན་པའི་ལུས་སུ་ཞུགས། ། དཀའ་བ་སྤྱད་པའི་མཛད་པ་སྟེ་བདུན་པའོ།། །།
༼༨༽ གདུང་བས་བྱང་ཆུབ་འཐོབ་དཀའ་བསྟན་པའི་ཕྱིར། ། རགས་པའི་རས་དང་ཕྱག་དར་ཁྲོད་བཞེས་ཕྱིར། ། དུར་ཁྲོད་རོ་ལས་ཤ་ནའི་རས་བླངས་པ། ། ཆུ་ལ་བཀྲུས་གསོལ་གད་པར་འཛེགས་པའི་ཚེ། ། ཤིང་གི་ལྷ་མོས་ཡལ་ག་བརྐྱང་བསུ་སྟེ། ། སྤྱོད་ཡུལ་གྲོང་གཤེགས་དགའ་མོ་དགའ་སྟོབས་ཀྱིས། ། བ་སྟོང་འོ་མའི་ཉིང་ཁུ་སྦྲང་རྩིར་བཅས། ། ཕུལ་བཞེས་མཚན་དཔེས་བརྒྱན་པའི་སྐུ་མདངས་གསལ། ། གསེར་སྣོད་རྒྱ་མཚོར་བོར་བ་ལྷ་ཡུལ་ཁྱེར། ། ས་གཞན་དག་གིས་མ་ཐེགས་འཚང་རྒྱའི་གནས། །
བྱང་ཆུབ་སྙིང་པོ་ལྷ་རྣམས་ཀྱིས་བརྒྱན་པར། ། དེར་གཤེགས་བཀྲ་ཤིས་ལས་བླངས་རྩྭ་གདན་སྟེང༌། ། ཟག་ཟད་ཡང་དག་མ་ཐོབ་དེ་སྲིད་དུ། ། མི་ལྡང་དམ་བཅའི་རྡོ་རྗེ་སྐྱིལ་ཀྲུང་བཅས། ། ཤར་དུ་ཞལ་གཟིགས་དྲན་པ་མངོན་བཞག་ནས། ། སྐུ་ལས་འོད་བཀྱེ་ཕྱོགས་བཅུའི་རྒྱལ་བའི་སྲས། ། གྲངས་མེད་བསྐུལ་བས་མདུན་བདར་བཀོད་པ་བསྟན། ། ཞིང་ཀུན་རྒྱལ་བས་ཕྱག་བརྐྱང་རྒྱལ་འགྱུར་གསོལ། ། བྱང་ཆུབ་ཀྱི་སྙིང་པོར་གཤེགས་པའི་མཛད་པ་སྟེ་བརྒྱད་པའོ།། །། བྱང་ཆུབ་སེམས་དཔའི་སྨིན་མཚམས་མཛོད་སྤུ་ལས། །
ཡིད་ ༼༩༽ སྲུབས་བསྐུལ་བའི་འོད་བཀྱེ་བདུད་སྡེ་ཡི། ། དམག་ཚོགས་མི་སྡུག་རྒྱ་མཚོའི་རྡུལ་སྙེད་ཀྱིས། ། སྣ་ཚོགས་མཚོན་ཆར་ཕབ་པ་མེ་ཏོག་གྱུར། ། བདུད་ཀྱི་བུ་མོའི་འཕྱོན་འདྲིད་དུ་མས་ཀྱང༌། ། བ་སྤུའི་རྩེ་མོ་མ་བསྐྱོད་ཀུན་གྱི་བླར། ། འཕགས་པའི་དཔང་གསོལ་ཕྱག་གཡས་སར་བསྣུན་པས། ། བསྟན་མས་ལུས་ཕྱེད་ཕྱུང་ནས་མངོན་པར་བསྔགས། ། གཤིན་རྗེའི་གཤེད་སོགས་སྤྲུལ་ཏེ་རྒྱུད་སྡེ་གསུངས། ། བདུད་དཔུང་ཕམ་ཞིང་སེམས་མྱོས་ཟླ་མེད་པའི། ། སྟོབས་དང་སེང་གེ་རྣམ་པར་རྩེ་མཐོང་ནས། །
སྲོག་ཆགས་གྲངས་མེད་བྱང་ཆུབ་སེམས་བསྐྱེད་དོ། ། བདུད་བཏུལ་བའི་མཛད་པ་སྟེ་དགུ་པའོ།། །། བདུད་ལས་རྣམ་པར་རྒྱལ་ནས་བྱང་ཆུབ་ཕྱོགས། ། མཐུན་པར་བསྒོམས་པའི་རྣལ་འབྱོར་རྗེས་ཞུགས་ཏེ། ། ༼༡༠༽ ནམ་གྱི་ཆ་སྟོད་རྫུ་འཕྲུལ་ལྷའི་རྣ་བ། ། ནམ་གུང་མངོན་པར་ཤེས་བསྐྱེད་སྐྱ་རེངས་ཤར། ། བླ་མེད་བྱང་ཆུབ་བདུད་རྩི་བརྙེས་ཚུལ་བསྟན། ། གང་ཚེ་ཕྱོགས་བཅུའི་རྒྱལ་བས་ཕྱག་བརྐྱངས་ཏེ། ། སྙུན་གསོལ་རྒྱལ་བའི་སྲས་སྤྲོས་མཆོད་པས་མཆོད། ། ཏཱ་ལ་བདུན་སྲིད་མཁར་འཕགས་ཆེད་བརྗོད་ཚེ། །
གཙང་རིས་བཅས་པའི་ལྷས་མཆོད་ས་ཡི་ཕྱོགས། ། ནོར་བུ་མེ་ཏོག་རྒྱན་བཀོད་བྱིན་བརླབས་ནས། ། རྣམ་སྣང་གང་ཆེན་མཚོར་བཞེངས་ཕྱག་གི་མཐིལ། ། ཞིང་ཁམས་རྒྱ་མཚོའི་སྤྲིན་བཀོད་བསྟན་པའི་ཚེ། ། ཀུན་བཟང་འཇམ་དཔལ་ལ་སོགས་ཕྱོགས་བཅུ་ནས། ། ལྷགས་པའི་རྒྱལ་སྲས་རྣམས་ལ་ཕལ་ཆེན་སོགས། ། ཆོས་བསྟན་ནོར་བུའི་ཆར་ཕབ་ཆོ་འཕྲུལ་བསྟན། ། གཤེགས་ནས་རྡོ་རྗེ་རྒྱལ་མཚན་བསྔོ་བ་སོགས། ། ཆོ་འཕྲུལ་བསམ་ཡས་དག་པའི་འཁོར་ལ་ཤར། ། སྤྱི་མཐུན་མེ་ཁམས་ཞག་བདུན་སྙོམས་པར་ཞུགས། །
གཞན་འཕྲུལ་གནས་སུ་ཕྱག་རྡོར་དབང་བསྐུར་དང༌། ། རྣམ་སྣང་མངོན་བྱང་སོགས་བསྟན་སྤྱི་མཐུན་ངོར། ། བདུན་ཕྲག་གཉིས་པར་སྟོང་གསུམ་རྒྱང་རིང་འཆག ། གསུམ་པར་བྱང་ཆུབ་སྙིང་པོར་སྤྱན་རས་གཟིགས། ། བཞི་པར་ཤར་ནུབ་རྒྱ་མཚོར་མི་རིང་འཆག ། ལྔ་པར་བཏང་བཟུང་གནས་སུ་བཏང་བཟུང་སོགས། ། གདེངས་ཅན་སྐུ་ལ་འཁྲིལ་བས་ཡུལ་ངན་བསྲུངས། ། སྟོབས་ཆེན་གཟུངས་སྩལ་བདུད་བཏུལ་སྐྱབས་སུ་བཀོད། ། དྲུག་པར་ནྱ་གྲོ་དྷ་སྐྱོང་ཤིང་དྲུང་བཞུགས། ། རྟེན་ཅིང་འབྲེལ་འབྱུང་ལུགས་འབྱུང་ལུགས་བཟློག་གཟིགས། །
བདུན་པར་སྒྲོལ་རྒྱུར་ག་གོན་བཟང་པོའི་བཤོས། ། རྒྱལ་ཆེན་བཞིས་ཕུལ་རྡོ་བའི་སྣོད་དུ་བཞེས། ། ཤིས་པ་བརྗོད་ནས་སྦྲང་རྩི་འབྱུང་ལུང་བསྟན། ། བསེར་མའི་སྙུན་ཐེབས་བརྒྱ་བྱིན་སྨན་མཆོག་ཕུལ། ། ཡིད་སྲུབས་མྱ་ངན་འདའ་གསོལ་མ་གནང་ལ། ། ཆོས་འཁོར་བསྐོར་བ་མི་བཞེད་ངལ་གསོར་བཞུགས། ། མངོན་པར་བྱང་ཆུབ་པའི་མཛད་པ་སྟེ་བཅུ་པའོ།། །། གང་ཚེ་ཚངས་པ་གཙུག་ཕུད་ཅན་གྱིས་སྔོན། ། སྨོན་ལམ་རྗེས་དྲན་ཤིང་རྟ་ལ་བརྟེན་ནས། ། ལན་གསུམ་གསོལ་བཏབ་ཐ་མར་རྗེས་སུ་གནང༌། །
ཉེར་འགྲོས་མར་ལ་ཀླུ་རྒྱལ་བལྟ་མཛེས་དང༌། ། ཁྱིམ་བདག་བཤོས་གསོལ་གངྒཱའི་སྟེང་གཤེགས་ནས། ། ལྔ་སྡེ་མདུན་བསུ་སྟན་བསྟབས་ཕན་པར་གདམས། ། ཝཱ་རཱ་ཎ་སཱིའི་དྲང་སྲོང་ལྷུང་གྲགས་པར། ། ཚངས་དབང་གིས་མཚོན་ལྷས་སྤྲུལ་སེང་གེའི་ཁྲིར། ། སྐྱིལ་ཀྲུང་ལེགས་བཅས་སྤྲོས་པའི་འོད་ཟེར་གྱིས། ། བསྐུལ་བའི་འཕྲལ་ལ་ཕྱོགས་བཅུའི་རྒྱལ་བའི་སྲས། ། འཇིག་རྟེན་སྡེ་བརྒྱད་འདུས་པས་སྟོང་ཆེན་ཁྱབ། ། གང་ཚེ་རྒྱལ་སྲས་ཚངས་པ་བརྒྱ་བྱིན་གྱིས། ། རྩིབས་སྟོང་འཁོར་ལོ་ཕུལ་ནས་གསོལ་བཏབ་ངོར། །
བཞིན་གྱི་དཀྱིལ་འཁོར་ཁེབས་པའི་ལྗགས་བརྐྱངས་ཏེ། ། བདེན་བཞིའི་ཆོས་འཁོར་ལན་གསུམ་བཟླས་བསྐོར་བས། ། དགྲ་བཅོམ་བདེན་མཐོང་ཆོས་མིག་དྲི་མེད་ཀྱིས། ། འཇིག་རྟེན་སྔོན་མེད་མཛེས་པའི་རྒྱན་དུ་བྱིན། ། ཤུགས་འཆང་རྒྱལ་བའི་གཙུག་ཏོར་མཐའ་གཞལ་སླད། ། ཞིང་མང་བརྒལ་ཡང་མ་གཏོགས་ཆེད་དུ་བསྔགས། ། སྟོན་པར་དད་པའི་ཁྱིམ་བདག་དགེ་བཟང་གིས། ། ཐོག་མའི་གཙུག་ལག་ཁང་བརྩིགས་ལྔ་སྡེར་ཕུལ། ། རིགས་གཙོར་ཆོས་བསྟན་བདེན་མཐོང་བུ་ལྔ་དག ། རབ་བྱུང་དགྲ་བཅོམ་ཉེ་བའི་ལྔ་སྡེར་གྲགས། །
དེ་ཐོས་གྲོང་མིའི་ཁྱེའུ་དྲག་པོ་སོགས། ། ལྔ་བཅུ་དག་ཀྱང་རབ་བྱུང་དགྲ་བཅོམ་གྱུར། ། རྒྱལ་གསུང་ཚིགས་བཅད་རྣམ་ཐོས་བུས་བཟུང་དོན། ། ཨེ་ལའི་འདབ་ཀྱིས་ཀུན་ལ་དྲིས་པའི་དོན། ། སྟོན་པས་ལེགས་གསུངས་མེས་བྱིན་འཁོར་དུ་བཅས། ། རབ་བྱུང་ཨེ་ལའི་འདབ་ཀྱི་སྔོན་བྱུང་སྩལ། ། སྡེ་ཅན་འཆར་ཀ་ལ་སོགས་བཟང་པོའི་ཚོགས། ། རབ་བྱུང་བྲམ་ཟེ་ལྷ་ཡི་བཤོས་གསོལ་ནས། ། ལེགས་སྐྱེས་མ་སོགས་དད་བྱས་བདེན་མཐོང་བཀོད། ། སྐྱེ་བོའི་ཚོགས་རབ་གདུལ་ཕྱིར་ལྟེང་རྒྱས་ཀྱི། །
འོད་སྲུངས་སྣ་ཚོགས་ཐབས་ཀྱིས་དབང་བྱས་ནས། ། དེ་དང་ཆུ་ཀླུང་ག་ཡ་འོད་སྲུངས་གསུམ། ། སྟོང་ཕྲག་འཁོར་བཅས་རབ་བྱུང་དགྲ་བཅོམ་བཀོད། ། དགེ་སློང་སྟོང་བཅས་ག་ཡ་མགོ་རིར་གཤེགས། ། བྱང་སེམས་ལྷ་དང་དྲང་སྲོང་སྒྲོན་མེ་སོགས། ། འཁོར་ཚོགས་དབུས་སུ་ག་ཡ་མགོ་རིའི་མདོ། ། དོན་རྣམས་རྒྱལ་བའི་ཆོས་ཀྱི་རྣམ་གྲངས་བསྟན། ། གཟུགས་ཅན་སྙིང་པོས་སྤྱན་དྲངས་མ་ག་དྷཱའི། ། རབ་བརྟན་སྨྱུག་མའི་ཚལ་བྱོན་རྒྱལ་པོས་མཇལ། ། འོད་སྲུངས་རྫུ་འཕྲུལ་ཆེན་པོས་ཞབས་བཏུད་དེ། །
སྟོན་པས་མདོ་སྩལ་འཁོར་བཅས་བདེན་པ་མཐོང༌། ། དད་པས་འོད་མའི་ཚལ་ཕུལ་དེ་ནས་བརྩམས། ། སྟོན་པ་འཁོར་བཅས་བསྙེན་བཀུར་རྒྱ་ཆེར་བསྟབས། ། ཟླ་གསུམ་གང་པོས་བཤོས་གསོལ་ལུང་བསྟན་བརྙེས། ། སཱ་ལའི་ཕུག་ཏུ་མེ་ཁམས་སྙོམས་ཞུགས་ཚེ། ། དྲི་ཟའི་གླུས་བསྐུལ་བར་ཆོད་སྐྱོང་གཟུངས་ཀྱིས། ། བརྒྱ་བྱིན་ཤི་འཕོས་འཕྲལ་ལ་སྐྱེ་བར་མཛོད། ། རྟ་ཐུལ་མཐོང་དད་ཉེ་རྒྱལ་པང་ནས་སྐྱེས། ། ལྔ་བརྒྱའི་འཁོར་བཅས་རབ་བྱུང་མཆོག་ཟུང་གྱུར། ། སྡིག་ཅན་ཐོ་བཙམས་མ་ནུས་བུ་སྨད་ཚོགས། །
ཆོས་བསྟན་བུ་མོ་ཕོར་གྱུར་བཟོད་པ་ཐོབ། ། ཆོས་གོས་བྱ་རྒོད་ཁྱེར་ལྷུང་རྡོར་གྱུར་པའི། ། བྱ་རྒོད་སྤུངས་རིར་སེན་རིངས་ཞུས་མདོ་སྩལ། ། དེ་དང་འོད་སྲུངས་བསྙེན་རྫོགས་སྣམ་སྦྱར་ཕུལ། ། ལྟ་སྡུག་འཁོར་བ་དབྱིག་གི་མཚོ་རབ་བྱུང༌། ། ཤིན་ཏུ་བཟང་གི་ཆུང་མར་བུ་འབྱུང་བར། ། སྟོན་པས་ལུང་བསྟན་མ་བཟོད་བསད་པའི་རོ། ། དུར་ཁྲོད་བསྐྱུར་བ་བསྲེགས་པའི་ལྟོ་བ་ནས། ། པདྨའི་སྙིང་པོར་ཁྱེའུ་མེ་སྐྱེས་བྱུང༌། ། ཟས་བྱིན་རྒྱལ་བྱེད་ཚལ་བརྩིགས་མིག་དམར་གྱིས། །
ཕྲག་དོག་ཤིང་དང་པད་མཚོ་སྦྲུལ་རོ་ལོངས། ། སྤྲུལ་པ་ཉེ་རྒྱལ་རྫུ་འཕྲུལ་གྱིས་བཅོམ་སྟེ། ། ཁང་ཆེན་མང་བརྩིགས་བཅོམ་ལྡན་སྤྱན་དྲངས་ཕུལ། ། གཞོན་ནུའི་མདོ་གསུངས་གསལ་རྒྱལ་དད་པར་བྱས། ། རླུང་ནག་གིས་འཇིགས་ཚོང་པ་ལྔ་བརྒྱ་སོགས། ། རྫུ་འཕྲུལ་ཕྱག་རིང་བརྐྱངས་ཏེ་དྲངས་རྣམས་དང༌། ། དྲང་སྲོང་ཟས་གཙང་ཕོ་ཉ་ཚོགས་རབ་བྱུང༌། ། འཆར་ཀས་དད་པར་བྱས་ཏེ་ཟས་གཙང་གིས། ། ནྱ་གྲོ་དྷ་ཡི་གཙུག་ལག་ཁང་བརྩེགས་ནས། ། སྟོན་པ་སྤྱན་དྲངས་ལྷ་ཡི་འཁོར་དང་བཅས། །
ཡབ་སྲས་མཇལ་ཏེ་ཆོས་བསྟན་མང་པོ་གྲོལ། ། བདུད་རྩི་ཟས་ཀྱིས་སྦས་ཀྱང་ཀུན་དགའ་བོ། ། སྟོན་པའི་མཐུས་བྱུང་རྗེས་འབྲང་རབ་ཏུ་བྱུང༌། ། གཅུང་དགའ་རབ་བྱུང་ཆུང་མར་ཆགས་པའི་སྐྱོན། ། ལྷ་དང་དམྱལ་བ་བསྟན་པའི་ཐབས་ཀྱིས་བཏུལ། ། བཙུན་མོའི་ནང་དུ་གདུགས་ཚོད་གསོལ་གཤེགས་ཚེ། ། གྲགས་འཛིན་སྲས་ཀྱིས་ལ་དུ་འབུལ་བཏང་བས། ། སྟོན་པས་སྐུ་མང་སྤྲུལ་ཡང་སྤྲུལ་གཞིར་ཕུལ། ། གྲགས་འཛིན་ལྕེབས་པ་སྟོན་པའི་མཐུ་ཡིས་བཟུང༌། ། ལྷ་ཡི་ཁང་བཟང་སྡེ་བརྒྱད་འཁོར་འདུས་ཚེ། །
ཟས་གཙང་མཐོང་ཕྱིར་ཁང་བཟང་ཤེལ་སྦྲུལ་ནས། ། འདོད་གཟུགས་ལྷས་མཆོད་ཡབ་སྲས་མཇལ་མདོ་གསུངས། ། འཁོར་ཚོགས་ཤཱཀྱ་མང་པོ་ལུང་བསྟན་སྩལ། ། ཤཱཀྱ་ལྔ་བརྒྱ་རང་བྱུང་ཆུང་མ་རྣམས། ། ཆོས་བསྟན་གང་ཚེ་བྲན་མོ་སྐྱེད་མས་ཀྱང༌། ། ཚིགས་བཅད་ཐོས་ནས་སོང་བ་བ་ལང་གིས། ། བརྡུངས་ནས་ཤི་འཕོས་མུ་ཏིག་འཁྲི་ཤིང་སྐྱེས། ། རབ་འབྱོར་སྐུལ་བྱེད་དག་ཀྱང་རབ་བྱུང་སྩལ། ། སྟོན་པ་འཁོར་སྒྱུར་ཚུལ་གྱིས་ཀ་པི་ན། ། དྲེགས་པ་བཏུལ་ནས་འཁོར་བཅས་དགྲ་བཅོམ་བཀོད། །
དམུས་ལོང་འཕྱེ་བོ་རྣལ་གནས་རབ་ཏུ་བྱུང༌། ། ཚེམ་བུ་འཕྱེ་བོ་ཆོམ་རྐུན་གསོད་བརྩམ་ཚེ། ། སངས་རྒྱས་གསོལ་བཏབ་གནོད་སྦྱིན་གཟུགས་ཀྱིས་བྱོན། ། དམ་པའི་ཆོས་བསྟན་ཐམས་ཅད་རབ་ཏུ་བྱུང༌། ། འདོད་ཆུང་བསྔགས་པ་བརྗོད་ཅིང་ཤཱཀྱ་རྣམས། ། རྙེད་པ་བོར་ནས་ཆོས་བསྟན་བདེན་པར་མཐོང༌། ། སྐྱེ་དགུའི་བདག་མོ་ལ་སོགས་ནན་ཏན་གྱིས། ། གསོལ་བཏབ་ལྕེ་ཆོས་ཁས་བླངས་རབ་ཏུ་བྱུང༌། ། དམུས་ལོང་སྐྱེས་པ་མི་སྡུག་སྔོན་ལས་བསྟན། ། སྤྲེའུ་རྫིང་འགྲམ་སེང་གེའི་གཙུག་ལག་ཁང༌། །
བཞུགས་ནས་ཆོས་བསྟན་བདེན་མཐོང་དད་པར་མཛད། ། ཕྱི་ས་ཁུང་པ་ཡི་དྭགས་ཁྲོད་འཁྱམ་པ། ། ཆུ་སྦྱིན་སྩལ་བའི་ཡི་དྭགས་ལྷར་སྐྱེས་པས། ། ཅིག་ཤོས་དད་པས་རབ་བྱུང་དགྲ་བཅོམ་ཐོབ། ། འཕོང་གིས་དྲེགས་པའི་ཡངས་ཅན་གཞོན་ནུ་རྣམས། ། འཕོང་སྐྱེན་ཚུལ་གྱིས་བཏུལ་ནས་བསྙེན་པར་རྫོགས། ། སྙིང་རྗེ་བཟང་པོ་གསོད་སར་ཁྲིད་པའི་ཚེ། ། སྟོན་པར་སྐྱབས་གསོལ་འཇིགས་མེད་སྩལ་དེ་དང༌། ། བསྔགས་ལྡན་བྲམ་ཟེར་སྐྱེས་དག་དགྲ་བཅོམ་སྩལ། ། སྦྲང་རྩིས་བསྟབས་པའི་སྤྲེའུ་ཆུར་ལྷུང་བ། །
ཤི་འཕོས་བྲམ་ཟེའི་ཁྱེའུར་སྐྱེ་བར་མཛད། ། དྲང་སྲོང་ལྷུང་བར་རྒྱལ་སྲས་དགྲ་བཅོམ་དབུས། ། པདྨ་དཔལ་གྱི་སྙིང་པོས་ཞུས་པའི་ངོར། ། སྒྱུ་མ་ལྟ་བུའི་ཏིང་ངེ་འཛིན་མདོ་གསུངས། ། སྲིང་མོ་རྡུལ་བྲལ་སེམས་བསྐྱེད་སྐྱེས་པར་གྱུར། ། བཏྶའི་རྒྱལ་པོ་འཆར་བྱེད་དམག་བཤམས་པ། ། ཉོན་མོངས་དགྲ་ངོ་སྤྲད་དེ་དད་པར་བྱས། ། རྒྱལ་པོ་ཡུལ་འཁོར་སྐྱོང་བ་བསྙེན་པར་རྫོགས། ། རྒྱལ་ཁབ་ཚོང་པ་ལྔ་བརྒྱ་སེར་སྣའི་རྒྱུས། ། ཡི་དྭགས་སྐྱེས་པའི་འཕྲིན་བཞིན་བཤོས་གསོལ་ནས། །
ཡོན་རབས་གསུངས་པས་ལྷར་སྐྱེས་བདེན་པ་མཐོང༌། ། གསེར་ལ་ཆགས་པའི་ཁྱིམ་བདག་སྦྲུལ་སྐྱེས་པ། ། ཁྲོ་བ་ཞི་བྱས་ཤི་འཕོས་ལྷར་སྐྱེས་ཤིང༌། ། དགེ་འདུན་དང་བཅས་བཤོས་གསོལ་སྡིག་སྦྱངས་མཛད། ། དབྱངས་ཀྱི་དཀྱིལ་འཁོར་དག་པའི་ཆོས་བསྟན་ཚེ། ། པང་སྐྱེས་འོད་ཟེར་རྒྱལ་པོའི་ཞིང་གི་བར། ། ཕྱིན་ཏེ་གསུང་གི་དཀྱིལ་འཁོར་མཐའ་གཞལ་ཡང༌། ། མ་རྟོགས་འོང་བའི་ལམ་སྟོན་སྟོན་པ་ལ། ། གསོལ་བཏབ་སྐད་ཅིག་རང་གནས་སླེབ་ཅིང་བསྟོད། ། བ་ཤི་ཙེ་དང་ཆུ་སྨད་ཨུཏྤལ་མདོག །
དངོས་དང་བརྒྱུད་ཀྱིས་རབ་བྱུང་དགྲ་བཅོམ་གྱུར། ། ལྷ་དབང་ཁང་བཟང་ཕུལ་ནས་ཆོས་ཉན་པར། ། ལེགས་སྐར་གནོད་སྦྱིན་གཟུགས་འདྲས་སྟོན་པར་བསྡིགས། ། ཀོ་ས་ལ་རུ་ཕྱུགས་སྐྱོང་མ་ཧེའི་ཁྱུ། ། བསྐྱངས་པའི་ཁྲོད་ནས་གཅིག་ཅིག་སྟོན་པའི་ཞབས། ། ལྕེས་བལྡགས་ཤི་འཕོས་ལྷར་སྐྱེས་བདེན་མཐོང་རྒྱུས། ། རྫི་བོ་ལྔ་བརྒྱ་རྔོན་པའི་ཚོགས་རབ་བྱུང༌། ། མཉན་ཡོད་ཕྱི་སའི་སྲིན་བུ་དགེ་སློང་མགོ ། མི་བཟད་སྡུག་བསྔལ་བསྟན་ནས་སྔོན་རབས་གསུངས། ། ནེ་ཙོས་སྒོ་ཁྱིའི་སྔོན་རབས་གསུངས་ཁྲོས་པ། །
བདེན་མཐའ་སྦས་པའི་ནོར་སྐལ་བསྟན་པས་ཤེས། ། དད་པས་བཤོས་བསྟབས་གསལ་རྒྱལ་ངང་པའི་ཚོགས། ། ཕམ་བབས་སྩལ་བས་ལྷར་སྐྱེས་དམ་ཆོས་བསྟན། ། ཕྱི་ས་ཁུང་གི་ཡི་དྭགས་ལྷར་སྐྱེས་པས། ། བསྐུལ་ཏེ་གྲོགས་སྒོ་ཝ་ཅན་དགྲ་བཅོམ་ཐོབ། ། བུ་མོ་སྐེམ་མོ་འོད་བཟང་ཟླ་བ་དང༌། ། མི་སྡུག་མ་རྣམས་རབ་བྱུང་དགྲ་བཅོམ་སྩལ། ། དགྲ་བཅོམ་མང་བཀུམས་རྒྱལ་པོ་སྒམ་པོ་ལ། ། དམྱལ་བར་སྐྱེས་པ་ཆུ་ཀླུང་འགྲམ་བཀུག་སྟེ། ། སྔོན་བྱུང་གསུངས་པས་འགྲོ་མང་ཆོས་ལ་བཀོད། །
སྲིད་པའི་ཐོག་དང་གཞོན་ནུས་ཕ་མ་བསད། ། དགེ་སློང་ཁྲོད་དུ་རབ་བྱུང་སྟོན་པའི་བཀས། ། སྤྱུགས་མཐར་དམྱལ་བར་ལྷུང་བ་ཤི་འཕོས་ནས། ། རྒྱལ་ཆེན་རིས་སྐྱེས་ཆོས་བསྟན་བདེན་མཐོང་མཛད། ། གླུ་མཁན་རབ་དགའ་ཁྱེའུ་མི་སྡུག་པ། ། རང་རང་གཟུགས་ཀྱིས་བཏུལ་ནས་རབ་བྱུང་སྩལ། ། ཁྱིམ་བདག་གདངས་ཅན་དྲང་སྲོང་ལྔ་བརྒྱ་བཅས། ། རབ་བྱུང་གདངས་ཅན་ཀུན་ར་བརྩིགས་ནས་ཕུལ། ། རྫུ་འཕྲུལ་སྟོབས་ཀྱིས་ནམ་མཁའི་ལམ་ནས་གཤེགས། ། རྒྱལ་བྱེད་ཚལ་དུ་བཅུ་གཉིས་སྡེ་རབ་བྱུང༌། །
གང་པོ་དད་པས་རབ་བྱུང་དགྲ་བཅོམ་ནས། ། ཕུ་བོ་རྒྱ་མཚོར་ཞུགས་པ་རླུང་ཆེན་གཅེས། ། གསོལ་བཏབ་སྐད་ཅིག་དེར་བྱོན་འཇིགས་ལས་བསྐྱབས། ། ཚོང་པས་ཙནྡན་ས་མཆོག་ཁང་བརྩིགས་ནས། ། སངས་རྒྱས་སྤྱན་དྲངས་ལམ་དུ་བུད་མེད་དང༌། ། དྲང་སྲོང་ཆོས་བསྟན་གཤེགས་མཐོང་བ་ཀུ་ལ། ། ཝརྒའི་ཡུལ་གྱི་མི་སྡུག་པ་རབ་བྱུང༌། ། གཏུན་རི་ལས་མཆོངས་བསྙེན་རྫོགས་རྗེས་སུ་འབྲངས། ། ཁང་བཟངས་ལྷ་མིས་མཆོད་བྱས་གསེར་གཟུངས་སྩལ། ། ཆུ་གཏེར་ཀློང་གཤེགས་གདངས་ཅན་ཆོས་སྐལ་གསུངས། །
མིས་བྱིན་རྟགས་སྩལ་མ་གྲོས་མཚོ་འགྲམ་གཤེགས། ། ཀླུ་རྣམས་སྨིན་བྱས་ཡེ་ཤེས་རྒྱས་མདོ་སྩལ། ། མཽང་གལ་བུ་ཡིས་རྣམ་བརྟགས་རང་གི་ཕ། ། ཚངས་པའི་ལྷར་སྐྱེས་མཽང་གལ་མནར་མེས་ལྟུང༌། ། ཕྲད་ཕྱིར་སྟོན་པའི་ཡོ་བྱད་ཐོགས་ཏེ་སོང༌། ། མ་ཡི་སྡུག་བསྔལ་གྱིས་སྐྲག་སྟོན་པའི་མཆོག ། སྤྱན་དྲངས་བྱོན་པས་འགྲོ་མང་དམྱལ་ལས་བཏོན། ། མཽང་གལ་ཡི་དྭགས་གནས་སྤར་དེ་ནས་ཀྱང༌། ། ཤི་འཕོས་ཁྱི་མོར་སྐྱེས་དོན་མདོ་བཀླགས་པས། ། འོད་ཟེར་ཅན་ཞིང་བཟང་མོ་གཞོན་ནུར་སྐྱེས། །
རྫུ་འཕྲུལ་གྱིས་གཤེགས་མ་བུ་ཕྲད་དགའ་སྩལ། ། ཆོས་སྦྱིན་བུ་མོ་ཁྱིམ་ཐབ་ཀྱིས་འཐམས་པ། ། ཨུཏྤལ་མདོག་བཏང་འཕྲིན་གྱིས་བསྙེན་རྫོགས་སྩལ། ། ཤཱ་རིའི་བུ་སོགས་ཕ་རོལ་ཕྱིན་བཞི་གསུངས། ། ཀླུ་ཆེན་དབྱིག་བཟང་བྱེ་མའི་ཆར་གྱིས་གཙེས། ། དད་པས་བསླབ་པའི་གཞི་བླངས་སྟོན་པ་ལ། ། ཟླ་གསུམ་བསྙེན་བཀུར་རང་སངས་རྒྱས་ལུང་བསྟན། ། དགེ་སློང་རྣམས་ལ་དྲན་པ་ཉེར་གཞག་དང༌། ། ཉེ་རྒྱལ་གང་བོར་བསམ་གཏན་ཕར་ཕྱིན་གསུངས། ། ཀ་ཏྱཱ་ཡཱན་བུ་མཐའ་འཁོབ་འདུལ་བཏང་ནས། །
སྐྲ་ཅན་བུ་མོས་བཤོས་བསྟབས་རབ་སྣང་གིས། ། དད་པས་རྒྱལ་སྲིད་ཕུལ་བ་སྟོན་པར་ཞུས། ། གཙུག་ལག་ཁང་བརྩིགས་དགེ་འདུན་འབུལ་བར་བསྐུལ། ། བྱ་རྒོད་སྤུངས་པར་རྒྱལ་སྲས་དགེ་འདུན་ཚོགས། ། བདེ་གཤེགས་སྙིང་པོ་དད་པ་བསྒོམ་མདོ་གསུངས། ། སངས་རྒྱས་སྐྱབས་སུ་སོང་བའི་བྲམ་ཟེ་ཕ། ། ལྷ་རུ་སྐྱེས་ནས་འོངས་པས་བདེན་པ་མཐོང༌། ། དེ་ཡི་བུ་དང་གཞོན་ནུ་དན་བི་ལི། ། དགའ་མོ་དགའ་སྟོབས་བཅས་པ་རབ་བྱུང་སྩལ། ། རྒྱལ་བྱེད་ཚལ་དུ་བརྒྱ་བྱིན་གྱིས་སྤྲུལ་པའི། །
ཁང་བཟངས་ཡོངས་འདུའི་དྲུང་གི་ཁྲིར་བཞུགས་ནས། ། དབུལ་པོ་དེས་པ་བྱང་ཆུབ་ལུང་དུ་བསྟན། ། རབ་ཏུ་བྱུང་ནས་དེ་ཡིས་ཞུས་པ་གསུངས། ། དཔས་བྱིན་ལ་སོགས་ཁྱིམ་བདག་ལྔ་བརྒྱ་དག ། བྱང་ཆུབ་ལུང་བསྟན་དེ་ཡིས་ཞུས་མདོ་གསུངས། ། ས་གས་གདུགས་ཚོད་སྤྱན་དྲངས་བདེན་མཐོང་ཚེ། ། གསལ་རྒྱལ་ཁྲིམས་ཕོག་ཁྱེའུ་སོ་གཉིས་མགོ ། མ་ལ་བསྟན་པས་འདུས་བྱས་མི་རྟག་རྟོགས། ། ལས་བཟང་གསེར་དབྱིག་རབ་བྱུང་དགྲ་བཅོམ་བརྙེས། ། ཐ་གས་རས་ཟུང་ཕུལ་བ་མཆོག་ལུང་བསྟན། །
སྐལ་ལྡན་ལྷ་ཡི་མེ་ཏོག་གྲགས་པའི་བཤེས། ། ལག་པར་གསེར་འཇོ་བཱ་ར་དྷྭ་ཛ་དང༌། ། གསེར་མདོག་གསེར་གྱི་འོད་ཅན་ཁྱོ་ཤུག་དང༌། ། གསེར་གྱི་གླང་ཆེན་ལྷན་སྐྱེས་གསེར་གླང་ཅན། ། ཆུང་མ་ཆོས་གོས་ཅན་རྣམས་རབ་བྱུང་སྩལ། ། ཚེ་དཔག་མེད་མདོ་སྤོབས་པའི་བློས་ཞུས་སྩལ། ། སྡུམ་པར་སྤྱན་དྲངས་བཤོས་གསོལ་མུ་ཏོ་གཉིས། ། དགའ་དང་ཁྲོས་པས་རྒྱལ་སྲིད་དམྱལ་བར་ཐོབ། ། རི་དྭགས་ཀུན་རར་ས་གས་སྤྱན་དྲངས་ཚེ། ། འཇམ་དཔལ་དྲིས་ལན་དོན་རྣམ་ངེས་མདོ་གསུངས། །
ནེའུ་ཙོས་སྤྱན་དྲངས་གཟུགས་སྙིང་ཞལ་ཟས་བསྟབས། ། དགའ་བཞིན་ཚེ་འཕོས་ལྷར་སྐྱེས་བདེན་མཐོང་མཛད། ། བྱ་རྒོད་སྤུངས་པར་རྒྱལ་སྲས་དགེ་འདུན་ཚོགས། ། མེ་ཏོག་ཚོགས་དང་སངས་རྒྱས་དབུ་རྒྱན་གསུངས། ། བཟང་བྱིན་དགོན་པ་པར་བརྟེན་འཁྲིག་ཆོས་དགག ། མི་ཕམ་རྒྱན་མཉེས་མཛེས་དགའ་རིགས་གཉིས་སོགས། ། མང་པོ་རབ་བྱུང་དགྲ་བཅོམ་ས་ལ་བཀོད། ། གླང་བུ་གཉིས་ཀྱིས་འཐབ་པ་རྒྱུ་ལྟོ་དྲལ། ། འཆི་ཁར་ཆོས་བསྟན་ཐོས་པས་མིར་སྐྱེས་པ། ། དེ་དང་བདེ་བྱེད་བཅས་པ་རབ་ཏུ་བྱུང༌། །
ཡལ་གའི་གྲིབ་བསིལ་གྱིས་གཡོབ་གླང་པོ་ཞིག ། སེང་གེས་བསད་འཕྲལ་ལྷར་སྐྱེས་བདེན་པ་མཐོང༌། ། ནོར་ཅན་ལ་བརྟེན་ཕམ་པ་གཉིས་པ་བཅས། ། པི་ལིནྡ་བུ་རབ་བྱུང་བྲོ་འཆེལ་བས། ། སྟོན་པ་ནད་གཡོག་ལ་བསྔགས་ནད་པ་ཡི། ། བསླབ་གཞིར་བཅས་ནས་རྒྱུ་རྐྱེན་རབ་ཏུ་བྱུང༌། ། རྒྱལ་བྱེད་ཚལ་དུ་དབྱར་གནས་གསལ་རྒྱལ་གྱིས། ། དར་བའི་བཏུང་བ་བྲིམས་སོགས་བསྙེན་བཀུར་ཚེ། ། ཕྱུགས་རྫི་རྣམས་དང་ལྷག་འཕགས་སྦེད་མའི་བུ། ། སྒུར་པོ་འོད་སྲུངས་སྐྱེས་སོགས་རབ་བྱུང་སྩལ། །
དེ་ཚེ་ཟས་སྦྱིན་བུ་རྣམས་མཉན་ཡོད་ཀྱི། ། ཆོམ་རྐུན་གྱིས་བརྐུས་ལྷས་སྦྲེན་མཽང་གལ་བུས། ། འཕགས་སྐྱེས་དཔུང་དུ་སྤྲུལ་ཏེ་ཐར་བར་མཛད། ། དེད་དཔོན་དགའ་བྱེད་བྱང་ཆུབ་ལུང་བསྟན་སྩལ། ། རྒྱ་མཚོ་འཁོར་བཅས་རླུང་ཆེན་གྲུ་བསྐྱོད་ཚེ། ། སྟོན་པར་སྐྱབས་གསོལ་གེགས་མེད་འབྱོར་རྣམས་དང༌། ། ཁྱེའུ་བདུན་རྣམས་དད་པས་རབ་ཏུ་བྱུང༌། ། སངས་རྒྱས་རྫོགས་བྱེད་ལ་དགའི་ཚོང་དཔོན་གཉིས། ། གང་བཟང་བརྩད་པའི་ཞལ་ལྕེ་མེ་ཏོག་འདི། ། མཆོག་ལ་འབབ་པ་གསོལ་བཏབ་རྒྱལ་ལ་འབབ། །
གཉིས་ཀ་དད་གྱུར་བྱང་ཆུབ་ལུང་བསྟན་ཐོབ། ། པི་ལིནྡ་པུ་རང་གིས་གཙུག་ལག་ཁང༌། ། རལ་འདྲུམས་འཆོས་པ་མཐོང་ནས་གཟུགས་སྙིང་གིས། ། ཞབས་འབྲིང་ལྷ་འབངས་ཕུལ་བ་བཞེས་རུང་གནང༌། ། ཚོང་དཔོན་དགེ་བསྙེན་ཆེད་དུ་སྟོན་པ་ཡིས། ། བཞུགས་ནས་བརྒྱ་བྱིན་མཐུ་ཡིས་དགའ་ཚལ་སྤྲུལ། ། རྒྱ་ཆེར་མཆོད་པས་བྱང་ཆུབ་དེ་ལུང་བསྟན། ། སྒྲོན་ཤིང་ཚལ་དུ་དགེ་སྦྱོང་སྦེད་ལས་བརྩམས། ། སྲོག་གཅོད་པ་ཡི་ཕམ་པ་གསུམ་པ་བཅས། ། ཆུ་ཀླུང་ཡིད་འོང་ལྡན་འགྲམ་ཉ་པ་ཡིས། །
མི་བཟད་མགོ་མང་ལྡན་པའི་ཆུ་སྲིན་དྲངས། ། ངེར་བྱོན་སྔོན་རབས་གསུང་བས་ཡིད་སྐྱོ་ནས། ། ཉ་པ་རབ་བྱུང་སེར་སྐྱ་ལྷར་སྐྱེ་མཛད། ། ཤ་བའི་ཚལ་དུ་དབྱར་གནས་ཉ་པ་རྣམས། ། དགྲ་བཅོམ་ཁས་བླངས་རྫུན་གྱི་ཕམ་པ་བཅས། ། སྒྲ་ངན་གྲོང་རྡལ་སྟེའུ་ལྟ་བུ་དང༌། ། སྐྱོ་བའི་ཚུལ་གསུངས་ཟས་གཙང་སྐུ་གདུང་མཆོད། ། བཟང་པོ་རབ་བྱུང་དགྲ་བཅོམ་ཕ་མ་ཡང༌། ། དེ་ཡི་ཆོ་འཕྲུལ་གྱིས་དད་རབ་ཏུ་བྱུང༌། ། དམུས་ལོང་ཤཱཀྱ་བདེ་བར་མིག་སྦྱོང་གཟུངས། །
སྩལ་བ་དེ་འཕྲལ་དྲི་མེད་མིག་ཐོབ་གྱུར། ། བཞིན་གསལ་སོགས་ལ་ཕྱོགས་བཅུ་མུན་སེལ་དང༌། ། སྒྲ་གཅན་འཛིན་ཕྱིར་མེ་ཁ་ལ་གཟུངས་སྩལ། ། ཀོ་ས་ལ་རུ་མཉམ་གཞག་པདྨའི་སྙིང༌། ། མ་སྡུག་བཅས་པར་ཆོས་བསྟན་བདེན་པར་བཀོད། ། སེང་ལྡིང་ནགས་པ་རབ་བྱུང་དགྲ་བཅོམ་བརྙེས། ། ཚུལ་འཆོས་པ་ལ་ཆོས་གསུངས་བདེན་པ་མཐོང༌། ། བྲམ་ཟེའི་བུ་མོས་བཤོས་བསྟབས་རང་རྒྱལ་དུ། ། ལུང་བསྟན་དེ་ཡི་ཁྱོ་ཡང་བདེན་མཐོང་བཀོད། ། ཐོད་པའི་སྒྲ་ལས་ལུང་སྟོན་རི་དྭགས་མགོ །
དགྲ་བཅོམ་ཐོད་པས་སྐྱེངས་མཐར་བསྙེན་པར་རྫོགས། ། རྒྱགས་པ་ཞི་བའི་ཆོས་བསྟན་དགྲ་བཅོམ་ཐོབ། ། རི་དྭགས་འཛིན་གྱི་ཀུན་རར་ཙམྤ་མོས། ། བསྙེན་བཀུར་སྦྱིན་བརྒྱད་གཏོང་བ་ཁས་བླངས་ཕུལ། ། དགའ་བོ་ཉེ་དགའ་ཁྲོས་པས་རི་རབ་དཀྲིས། ། དེ་འདུལ་རྒྱལ་བས་མཽང་གལ་བུ་བཏང༌། ། སྤྲུལ་པའི་ཀླུས་མནན་གཏི་མུག་གཡུར་སད་ཚེ། ། དགྲ་བཅོམ་གཟུགས་ཀྱིས་ལུས་ཀུན་ཐོགས་མེད་རྒྱུས། ། སྐྲག་པས་སྐྱབས་གསོལ་སྟོན་པས་བདུད་རྩི་སྩལ། ། ཀླུ་དེ་མི་གཟུགས་སྤྲུལ་ལྷགས་ཆོས་ཉན་ཚེ། །
གསལ་རྒྱལ་གྱིས་བསྡིགས་ལན་དུ་མཚོན་ཆར་ཕབ། ། དེ་རྒྱུ་གསུངས་པས་བཟོད་གསོལ་རྣལ་གནས་མཛད། ། བཟང་བྱིན་བུས་པ་ཉེས་མེད་རྒྱལ་པོས་བཀུམས། ། སྐྱོ་བས་བདོག་དགུ་སྦྱིན་གཏོང་མེ་འོད་དུ། ། མདོ་བཀླགས་མེ་ཁྲིམས་དྲལ་བས་ཕྱག་སྦལ་ཆུད། ། སླར་བཏང་སྟོན་པའི་དྲུང་སོང་བསོད་ནམས་མཐུས། ། རྒྱལ་པོ་སྙུན་གྱིས་ཐེབས་འཕྲལ་བཤགས་སུ་བཅུག ། བྱེ་ཚན་གྱིས་གཙེས་ཀླུ་ཡིས་བྲམ་ཟེར་སྤྲུལ། ། རབ་བྱུང་སྟོན་པས་མཁྱེན་ནས་བསྐྲད་ཀྱང་དད། ། གང་ཚེ་ཉེ་རྒྱལ་རབ་བྱུང་དགེ་འདུན་འཚོ། །
ན་ཟླའི་ཚོགས་ཀྱིས་གསོལ་བཏབ་རྒྱ་མཚོར་ཞུགས། ། ཀླུ་ཡིས་མགྲོན་གཉེར་ཆོས་བསྟན་གྲུར་བཞག་ཀྱང༌། ། གཅིག་པུས་འཕྱན་པ་ཉི་ཚེའི་དམྱལ་བས་སྐྱོང༌། ། དྲང་སྲོང་ཆོས་བསྟན་རང་ཉིད་དགྲ་བཅོམ་ཐོབ། ། དྲང་སྲོང་གྲོགས་བཅས་ཆོས་གོས་གྲྭ་ལ་འཐམས། ། ནམ་མཁར་དྲངས་ཏེ་བཅོམ་ལྡན་རབ་བྱུང་མཛད། ། ཤཱ་རིའི་བུ་ལས་རབ་བྱུང་བ་ལང་བདག ། བས་མཐར་གནས་གནང་རབ་འབྱོར་དགྲ་བཅོམ་གྲུབ། ། ནམ་གྲུ་རབ་བྱུང་སོམ་ཉི་ཅན་དུ་གྲགས། ། བཟང་སྐྱོང་ལྔ་བརྒྱའི་གྲོགས་བཅས་རབ་ཏུ་བྱུང༌། །
ཇི་འཇིགས་ཀྱིས་མཆོད་བྱང་ཆུབ་ལུད་དུ་བསྟན། ། བུ་ཡིས་བཤུལ་ལམ་གསེར་གྱི་གླེགས་བུས་གཡོགས། ། ཁ་བའི་རི་ལས་འོད་སྲུངས་འགུགས་བཏང་ནས། ། ཤཱ་རིའི་བུར་བཅས་བྱང་སེམས་སྡེ་སྣོད་གསུངས། ། ཚོང་དཔོན་མེས་བྱིན་རོལ་མོ་མཁས་མང་བཅས། ། དད་པས་སེམས་བསྐྱེད་བྱང་ཆུབ་ལུང་བསྟན་སྩལ། ། བྱ་རྒོད་སྤུངས་རིར་བྱང་སེམས་དགེ་འདུན་དབུས། ། སྐུ་ལས་སྟོང་ཆེན་ཁྱབ་པའི་འོད་བཀྱེ་ཞིང༌། ། སངས་རྒྱས་ཞིང་གི་བཀོད་པ་དཔག་ཡས་བཅས། ། ཤེས་རབ་ཕར་ཕྱིན་ཞུས་ལན་བགྲོ་ཚུལ་གསུངས། །
དེ་བཞིན་ཡེ་ཤེས་སྣང་བ་རྒྱན་གྱི་མདོ། ། མི་ལྡོག་འཁོར་ལོ་ཡུལ་འཁོར་སྐྱོང་ཞུས་པ། ། མི་འཁྲུགས་བཀོད་པ་ལྷག་བསམ་བསྟན་པ་གསུངས། ། རི་བོ་གྲོག་མཁར་ཞེས་པའི་ཀླུ་ཆེན་གཉིས། ། མི་གཟུགས་ཀྱིས་གནས་གཟུགས་ཅན་སྙིང་པོ་ཡིས། ། བསྐྲད་པས་ཐེན་པ་མུ་གེ་བྱུང་སྟེ་སླར། ། རྒྱལ་པོར་བཟོད་པར་གསོལ་བཅུག་དཔལ་འཕེལ་མཛད། ། གཟུགས་ཅན་ཕྱག་འཚལ་ཆེད་དུ་སྟོན་པ་ལ། ། ཆོས་གོས་མི་ནོར་མཚན་མ་གདབ་ཞུས་ནས། ། མ་ག་དྷར་གཤེགས་ཞིང་གི་རྣོང་རྒལ་ལྟར། །
དྲས་ཏེ་དྲུབ་པ་ཀུན་དགར་བཀའ་སྩལ་ཏོ། ། འཚོ་བྱེད་དཔྱད་ཀྱི་དྲིན་བྱིན་རས་ཆེན་ཟུང༌། ། སྟོན་པར་ཆོས་གོས་གསུམ་གྱི་རྒྱུ་རུ་ཕུལ། ། སྟོན་པར་རྦད་པའི་རྩལ་ཆེན་རོ་ལངས་བདུན། ། ཀུན་དགའ་བོ་ལ་རེག་པའི་འཕྲལ་ལ་འགྱེལ། ། འཆི་བར་ཉེ་ཚེ་མཆོག་ཟུང་ཕྱོགས་བཏེག་པར། ། སྟོན་པས་རོ་ལངས་བདུན་པའི་གཟུངས་ཀྱིས་བསོས། ། རབ་རྩལ་རྣམ་གནོན་གྱིས་ཞུས་མདོ་ཡང་གསུངས། ། རྒྱལ་པོའི་གཅུང་གིས་མཆོད་སྟོན་སྟོན་པ་དྲུག ། སྤྱན་དྲངས་གྲལ་མཐར་སངས་རྒྱས་བཞུགས་གསོལ་ཡང༌། །
ཀུན་གྱི་གོང་མར་བྱུང་ཞིང་ཆུ་དང་ཟས། ། བྲིམས་པ་ཀུན་ཀྱང་ཐོག་མར་གྱུར་པའི་རྒྱུས། ། ཕྲག་དོག་རྫུ་འཕྲུལ་འགྲན་རློམ་སྤོབས་པ་བསྐྱེད། ། གསལ་རྒྱལ་ཆོ་འཕྲུལ་འགྲན་གསོལ་སྟོན་པས་གནང༌། ། མཉན་ཡོད་འདུན་ཁང་སོ་སོའི་ཁྲི་བརྩིགས་ནས། ། སྟོན་པ་དྲུག་འཁོད་རྒྱལ་རིགས་གྲངས་མེད་འདུས། ། བཅོམ་ལྡན་འཁོར་བཅས་ནམ་མཁའི་མཐོངས་ནས་བྱོན། ། ཀུན་རར་ཞུགས་པའི་སྒོ་གསེབ་འོད་བྱུང་ནས། ། འདུན་ཁང་བསྲེགས་སྦྱངས་མཛེས་པར་བྱིན་གྱིས་བརླབས། ། ཚེས་གཅིག་སོ་ཤིང་ལས་སྐྱེས་ལྗོན་ཤིང་ཆེ། །
མ་ཏོག་འབྲས་བུ་ཕུན་ཚོགས་གཡུར་ཟ་སྤྲུལ། ། ཚེས་གཉིས་གཡས་གཡོན་རིན་ཆེན་རི་བོ་གཉིས། ། མི་དང་བྱོལ་སོང་ཅི་འདོད་ལོངས་སྤྱོད་སྤྲུལ། ། ཚེས་གསུམ་ཞལ་བསིལ་ཆུ་ལས་པདྨའི་རྫིང༌། ། སྣ་ཚོགས་འོད་འབར་མིག་གི་དགའ་སྟོན་བསྐྲུན། ། ཚེས་བཞིར་རིན་ཆེན་རྫིང་ལ་ཡུར་བ་བརྒྱད། ། འབབ་ཆུ་ཆོས་སྒྲ་ལྷང་ལྷང་སྒྲོག་པར་སྤྲུལ། ། ཚེས་ལྔར་ཞལ་སྒོ་ལས་བྱུང་འོད་ཟེར་གྱིས། ། འགྲོ་ཀུན་སྡུག་བསྔལ་དང་བྲལ་བདེ་ལ་སྦྱར། ། ཚེས་དྲུག་དེར་འཁོད་ཕན་ཚུན་སེམས་ཤེས་ཤིང༌། །
སོ་སོའི་དགེ་སྡིག་ལས་ཀྱང་རིག་པར་མཛད། ། ཚེས་བདུན་འཁོར་ཚོགས་ཐམས་ཅད་འཁོར་ལོས་སྒྱུར། ། རིན་ཆེན་བདུན་སོགས་དཔལ་འབྱོར་ཚང་བར་སྤྲུལ། ། ཚེས་བརྒྱད་སྲིན་པོ་ལྔ་དང་གསང་བདག་གིས། ། སྟོན་པ་དྲུག་བསྐྲད་འཁོར་རྣམས་དགྲ་བཅོམ་བཀོད། ། ཚེས་དགུ་ཚངས་རིས་བར་གྱི་འཇིག་རྟེན་ཁམས། ། སྙེགས་པའི་སྐུ་ལས་འོད་སྟོང་དཀྲིགས་པར་བསྟན། ། ཚེས་བཅུར་མཚན་མཆོག་འབར་བ་སྐུ་ཡི་འོད། ། སྲིད་པའི་རྩེ་མོའི་བར་དུ་སྣང་བར་མཛད། ། བཅུ་གཅིག་གཟུགས་སྐུ་མི་སྣང་འོད་བཀྱེ་ཞིང༌། །
ཚངས་པའི་དབྱངས་ལས་དམ་ཆོས་འབྱུང་བ་བསྟན། ། བཅུ་གཉིས་བྱམས་པར་སྙོམས་ཞུགས་གསེར་གྱི་འོད། ། སྤྲོས་པས་འགྲོ་རྣམས་བྱམས་པའི་སེམས་ལ་བཞག ། བཅུ་གསུམ་ལྟེ་བ་ལས་བྱུང་འོད་ཟུང་རྩེ། ། རྒྱལ་བའི་སྐུས་མཚན་དེ་འདྲས་འཇིག་རྟེན་བཀང༌། ། བཅུ་བཞིར་ཤར་བས་གཏོར་བའི་མེ་ཏོག་ཚོགས། ། སངས་རྒྱས་སྐུས་མཚན་ཤིང་རྟ་མང་པོ་སྤྲུལ། ། བཅོ་ལྔར་ཀུན་ཀྱང་རོ་བརྒྱའི་ཟས་ལ་རོལ། ། དམྱལ་ཁམས་བཅོ་བརྒྱད་སྣང་བྱས་བདེ་འགྲོར་བཀོད། ། རྡོར་གཅོད་དྲག་ཤུལ་ཅན་གྱིས་ཞུས་པ་གསུངས། །
ཁྱིམ་བདག་ལྔ་བརྒྱ་བྱམས་པ་སྤྱོད་དག་ལ། ། བྱང་ཆུབ་སེམས་དཔའི་འདུལ་བར་རབ་བྱུང་བཅུག ། དེད་དཔོན་ཞུས་པ་གསུངས་ནས་བྱང་ཆུབ་བསྟན། ། སྤྱར་མའི་ཁྱེའུ་མ་ཡི་བོར་བའི་སར། ། གཤེགས་ནས་དམ་པའི་ཆོས་བགྲོས་མཁར་འཕངས་ནས། ། འོད་འབྱིན་སྣང་བ་བསམ་མི་ཁྱབ་མདོ་སྩལ། ། མཽང་གལ་བུ་ཡིས་བཅུ་བདུན་སྡེ་རབ་བྱུང༌། ། ནག་པོ་བསྙེན་རྫོགས་བཅུ་བདུན་སྡེ་རབ་བྱུང༌། ། བྲམ་ཟེའི་དྲུང་དུ་སྟོན་པ་དྲུག་ཕྱོགས་ཀྱི། ། བྲམ་ཟེས་གསོད་པར་མ་ནུས་མེ་འབར་བ། །
སྟོན་པའི་བཀའ་ཡིས་འཕྲལ་དུ་ཞི་མཛད་པས། ། དེ་དག་དད་པར་ཆོས་བསྟན་བདེན་པར་བཀོད། ། ག་ཡ་མགོ་རིར་རྒྱལ་སྲས་དགྲ་བཅོམ་ཚོགས། ། སྒྲིབ་པ་སེལ་ངོར་དཀོན་མཆོག་སྤྲིན་མདོ་གསུངས། ། སུམ་ཅུ་རྩ་གསུམ་ཆོས་བཟང་ལྷའི་འདུན་སར། ། གཙུག་ཏོར་རྩེ་ནས་གདུགས་དཀར་ཅན་གྱི་གཟུངས། ། དགའ་བའི་ཚལ་དུ་ལྷ་བུ་དྲི་མེད་ཕྱིར། ། ངན་སོང་སྦྱོང་སྩལ་བརྒྱ་བྱིན་དབང་བསྐུར་བཅུག ། དགའ་ལྡན་སྐྱེས་འཕྲལ་ཆེད་བརྗོད་མཆོད་ཕྱིར་ལྷགས། ། ཨར་མོ་ནིག་སྟེང་འཁོར་ཚོགས་སྒྱུ་འཕྲུལ་མའི། །
དོན་མཛད་དབྱིག་དང་ལྡན་པའི་གཟུངས་སྩལ་ཏོ། ། བརྒྱ་བྱིན་ལྷ་མིན་གྱིས་བདས་རྒྱལ་མཚན་རྩེའི། ། དཔུང་རྒྱན་གཟུངས་དང་རྟེན་འབྲེལ་སྙིང་པོ་དང༌། ། རྣམ་རྒྱལ་མི་གཡོ་བ་ཡི་རྒྱུད་རྣམས་སྩལ། ། དགའ་ལྡན་གནས་སུ་སྒྲོལ་མ་ལས་སྣ་ཚོགས། ། ཀུན་ནས་སྒོར་འཇུག་གཙུག་ཏོར་དྲི་མེད་གཟུངས། ། གཞན་འཕྲུལ་ཤེས་ཕྱིན་མི་གཡོ་རྟུལ་ཕོད་རྒྱུས། ། འོག་མིན་དམ་ཚིག་གསུམ་བཀོད་ལ་སོགས་གསུངས། ། སླར་ཡང་སུམ་ཅུ་རྩ་གསུམ་དེའི་ལེའུ། ། རྫུ་འཕྲུལ་རྣམ་པར་འཕྲུལ་སོགས་རྒྱ་ཆེར་གསུངས། །
དེ་ནས་སྟོན་ཟླ་འབྲིང་པོའི་ཉེར་གཉིས་ལ། ། བི་ཤྭ་ཀརྨས་སྤྲུལ་པའི་ཐེམ་སྐས་ལས། ། ཚངས་གཟུགས་འདོད་ཁམས་ལྷས་བསྐོར་འཛམ་གླིང་བབས། ། གསལ་ལྡན་གྲོང་དུ་རྒྱལ་པོ་རྣམ་བཞིའི་འཁོར། ། དྲི་ཟ་པི་ཝང་བརྡུང་བའི་ཚོགས་ཀྱིས་བསུ། ། རྒྱལ་པོ་བཟོད་པར་སྐྱེས་པའི་མཆོད་རྟེན་བསྟན། ། དགེ་བཟང་གཙུག་ལག་ཁང་དུ་དཔལ་ལྡན་མས། ། ཙནྡན་ཕུལ་མཐར་བྱང་ཆུབ་ལུང་བསྟན་སྩལ། ། སངས་རྒྱས་བྱོན་པའི་ཞབས་རྗེས་ལེགས་སྐར་གྱིས། ། ཕྱགས་མས་བསུབས་ཀྱང་མ་སུབས་མང་པོ་སྐྱོ། །
སྡེ་ཆེན་བསྙེན་བཀུར་དགེ་སློང་བྲོ་འཚལ་བར། ། སྡེ་ཅན་མ་ཡིས་བརླ་ཤ་བཅད་པས་གསོས། ། དྲིན་གཟོའི་ཆེད་དུ་བསྒྲུབས་པས་དགྲ་བཅོམ་ཐོབ། ། ཁྱོ་ཤུག་སྟོན་པས་ཆོས་བསྟན་རྨ་ཡང་བསོས། ། མེ་སྐྱེས་མ་ཡི་དཀུ་མཉེད་ཤི་པའི་ཚལ། ། གཙུག་ལག་ཁང་བརྩིགས་སྟོན་པ་སྤྱན་དྲངས་ཕུལ། ། དཔལ་སྦས་གཅེར་བུ་གང་པོས་ངན་བསླབས་ལྟར། ། སྒོ་ཁང་མེ་མདག་བཀང་བ་སྲབ་མོས་བཀབ། ། དུག་ཅན་ཟས་སྦྱར་མེ་སྐྱེས་ཟས་སྦྱིན་གྱི། ། བུ་མོ་གཉིས་སྦས་ཐུབ་དབང་སྤྱན་དྲངས་ཚེ། །
མེ་མདག་པདྨའི་ཚལ་གྱུར་བདེ་བར་བྱོན། ། དུག་ཅན་འབོ་བར་བརྩམས་ཀྱང་བྲིམས་སུ་བཅུག ། སྐྱོན་བྲལ་དད་པར་གྱུར་ལ་ཆོས་རབ་བསྟན། ། གནོད་སྦྱིན་འཕྲོག་མ་ལྔ་བརྒྱའི་བུ་དང་བཅས། ། གཞན་གྱི་བྱིས་པ་བཙས་དགུ་ཟ་བ་དེར། ། གཤེགས་ནས་ཆུང་ཤོས་དགའ་བྱེད་ཤུལ་ལུས་པ། ། ལྷུང་བཟེད་ཀྱིས་བཀབ་མ་རྙེད་སྟོན་པར་ཞུས། ། གཞན་ལ་མི་འཚེ་ཁས་བླངས་བསླབ་གཞི་བཟུང༌། ། དགའ་བྱེད་བསྟན་པས་རབ་དགའ་བཀའ་བཞིན་བསྒྲུབས། ། བྱ་རྒོད་སྤུངས་པར་འོད་སྲུངས་ལེའུ་དང༌། །
རིན་ཆེན་ཕུང་པོ་བདེན་གཉིས་བསྟན་པ་བཤད། ། རྒྱལ་བྱེད་ཚལ་དུ་ཆོས་དབྱིངས་རང་བཞིན་མེད། ། འཇམ་དཔལ་རྣམ་འཕྲུལ་རབ་རྩལ་ཞུས་མདོ་བསྟན། ། བཟང་ལྡན་རབ་བྱུང་སྐད་སྙན་འགྲོ་བ་དང༌། ། སོར་ཕྲེང་སྟོང་ཕྲག་གཅིག་གིས་མ་ལྡོངས་མི། ། བསད་པར་དགེ་སློང་གཟུངས་བྱོན་སྡོད་ཅིག་སྨྲས། ། ང་སྡོད་ཁྱོད་ནི་ལོག་པས་བསླུས་མི་སྡོད། ། ཅེས་གསུངས་འཕྲལ་ལ་སྡིག་བཤགས་རབ་ཏུ་བྱུང༌། ། ལག་པ་ཅན་དང་ལག་སྐམ་རབ་བྱུང་སྩལ། ། བྱང་ཆུབ་ཤིང་དྲུང་བདུད་རྩི་འབྱུང་བའི་གཟུངས། །
སྒོ་བཟང་ཤེར་ཕྱིན་ཟླ་བའི་སྙིང་པོ་གསུངས། ། གྲོང་དཔོན་སྟོང་ཐུབ་བསད་པ་གནོད་སྦྱིན་སྐྱེས། ། ཉིན་བཞི་བ་ལང་དྲུག་ལྡན་ཤིང་རྟའི་ཟས། ། མི་རེ་འབུལ་བཅས་རེས་བབ་བྱིས་པའི་མས། ། སྟོན་པར་སྐྱབས་གསོལ་འབྲོག་གནས་དྲུང་གཤེགས་ཏེ། ། ཡི་དྭགས་གཟུགས་སྤྲུལ་སྐྲག་བྱས་རང་བཞིན་སྐུས། ། ཆོས་བསྟན་གཞན་སྲོག་མི་འཚེ་ཁས་བླངས་བཅུག ། ང་ཡིས་དགེ་སློང་གཏོར་མ་སྦྱིན་པར་བཅས། ། བྱིས་པ་ཐར་བར་བྱས་སྩལ་ལག་བརྒྱུད་གྲགས། ། རྒྱལ་བའི་སྨོན་ལམ་གྱེས་འཚོ་ལམ་ཆེ་ཆུང༌། །
དང་པོ་འཁོར་བཅས་རབ་བྱུང་ཕྱི་མ་ཡང༌། ། ཁ་ཏོན་མཆིལ་ལྷམ་བྱི་དོར་གྱིས་སྦྱངས་ནས། ། དགྲ་བཅོམ་བཅུ་གཉིས་སྡེ་ཡི་སྟོན་པར་བསྐོས། ། ཞག་བདུན་ཆར་བབས་དགེ་འདུན་ཟས་དམན་ཚེ། ། འཇམ་དཔལ་བསོད་སྙོམས་ལྷུང་བཟེད་གང་བསླངས་པས། ། མ་ལུས་ཚིམ་བསྟབས་བདུད་ཀྱིས་དགེ་སློང་རྣམས། ། མི་སྡུག་གཟུགས་བསྒྱུར་སྟོན་པས་ཕྱིས་འབྱུང་བར། ། ལུང་བསྟན་གྱིས་སྐྱོ་མང་པོ་ཚེ་དུས་བྱས། ། བུ་མོ་རབ་སྡུག་རབ་བྱུང་དགྲ་བཅོམ་གྱུར། ། ཀཽ་ཤམྦཱི་དང་ཡངས་ཅན་དགེ་སློང་རྣམས། །
རིང་ནས་འཐབས་པ་མཉན་ཡོད་བསྡུམས་པར་མཛད། ། རྣ་བ་བྱེ་རི་རྒྱ་མཚོའི་འགྲམ་འཕྱན་ཚོ། ། ལས་ཀྱི་འབྲས་བུ་མྱང་རིག་འཕྲིན་བསྐྱལ་ནས། ། ཀ་ཏྱཱ་ཡཱན་ལས་རབ་བྱུང་སྟོན་པའི་དུང༌། ། མཉམ་འཁོད་ཞུ་བ་ལྔ་ཡི་ལན་ཡང་སྩལ། ། བྲམ་ཟེ་ཕ་ཡིས་སྟོན་པ་མཇལ་འཕྲལ་དུ། ། བུ་ཞེས་འཁྱུད་དེར་ཆོས་བསྟན་རབ་ཏུ་བྱུང༌། ། མཁས་པ་ཆོམ་རྐུན་ཚོགས་བཅས་བདེན་མཐོང་མཐར། ། དགེ་འདུན་བསྙེན་བཀུར་རབ་བྱུང་དགྲ་བཅོམ་གྱུར། ། རྒྱལ་ཁབ་གཤེགས་པའི་ནགས་ཁྲོད་བརྒྱགས་མེད་པར། །
རབ་སྡུག་མ་ཡི་བསོད་ནམས་མཐུ་བརྗོད་པས། ། ལྷུང་བཟེད་བདུད་རྩིས་གང་བར་གྱུར་པས་བྲིམས། ། འཚོ་བྱེད་གདུགས་ཚོད་མགྲོན་དུ་སྟོན་པའི་བཀས། ། ལམ་པ་འབོད་བསྐུལ་མ་དད་བཟློག་པ་མཛད། ། ནག་པོ་རབ་བྱུང་གནོད་སྦྱིན་བདེན་པ་མཐོང༌། ། བྱ་རྒོད་སྤུངས་རིར་ཕྱག་རྒྱར་འཇུག་མདོ་དང༌། ། འཆི་འཕོ་བསྟན་པ་སྒོ་མཐའ་ཡས་སོགས་གསུངས། ། གྱད་ནོར་རྟ་ཐུལ་རབ་བྱུང་སྟོན་པའི་བཀས། ། གནས་མལ་འབོགས་པའི་མཆོག་གྱུར་འདུས་པ་ཡིས། ། ཀ་ཏྱཱ་ཡཱ་ན་ཕ་མ་བཅས་རབ་བྱུང༌། །
གཟུགས་སྙིང་སྒྲ་སྒྲོགས་རྒྱལ་པོའི་སྐྱེས་ལེན་དུ། ། རྒྱལ་སྐུ་རྟེན་འབྲེལ་བཅས་པ་བྲིས་བསྲིངས་ཚེ། ། དད་པས་བདེན་མཐོང་དགེ་སློང་མཐོང་འདོད་པས། ། ཀ་ཏྱཱ་ཡཱན་སོགས་བཏང་ནས་འགྲོ་དོན་བྱས། ། ནག་པ་གླང་ཆེན་རྟེན་བུ་ཆུང་མས་བསླུས། ། དེ་ན་གཤེགས་སླར་བསྙེན་རྫོགས་དགྲ་བཅོམ་བཀོད། ། ཟས་སྦྱིན་ཆེད་དུ་བུ་མང་རྟོན་པ་གསུངས། ། སྐྱེ་བོ་འཐབ་རྩོད་ཕལ་ཆེར་རབ་བྱུང་སྩལ། ། ལྷོ་བྱང་ལྔ་ལེན་རྒྱལ་པོ་གཡུལ་འགྱེད་ཚེ། ། གཉིས་ཀ་ཕམ་པས་ཡིད་ཕྱུང་དང་པོ་དེ། །
རབ་བྱུང་དགྲ་བཅོམ་ཅིག་ཤོས་བྱང་ཆུབ་བསྟན། ། ཀླུ་ཡི་ཕྱག་རྒྱས་ཕ་བསད་སྡིག་འགྱོད་པས། ། རྒྱལ་སྲིད་བཏང་ནས་རབ་བྱུང་སེམས་ཀྱང་བསྐྱེད། ། རྒྱལ་བུ་ཡན་ལག་བཅད་པ་མ་ཡིས་བཏེག ། སྟོན་པའི་དྲུང་སླེབས་ཕྱིར་སྐྱེས་སེམས་བསྐྱེད་བཅུག ། གསོད་སར་ཁྲིད་པའི་མི་རྒོད་ལྔ་བརྒྱ་དག ། ཀུན་མཁྱེན་བཀའ་ཡིས་ཉེར་བཏང་དགྲ་བཅོམ་གྱུར། ། ཀོ་ས་ལ་ཡི་ཆོམ་རྐུན་མིག་ཕྱུང་རྣམས། ། སྨན་གྱིས་བསལ་ནས་ཆོས་བསྟན་བྱང་སེམས་བསྐྱེད། ། བདེ་བྱེད་གསོད་པ་ལས་བཏང་རབ་ཏུ་བྱུང༌། །
ཉེར་འཚེ་ཞི་ཕྱིར་འོད་ཟེར་ཅན་མ་གསུངས། ། མཉན་ཡོད་མི་རྒོད་ལྔ་བརྒྱ་སྤྲུལ་པའི་མིའི། ། མདའ་ཡིས་བསྣུན་པ་བསལ་ནས་སེམས་བསྐྱེད་དོ། ། གསལ་རྒྱལ་བསྙེན་བཀུར་གྱིས་བསྟབས་དབྱར་གནས་མཛད། ། རྒྱུན་ཤེས་བུ་ཕུལ་མ་དད་དམྱལ་བར་ལྷུང༌། ། ཚོང་དཔོན་བྲོ་འཚལ་སངས་རྒྱས་སྐྱབས་སུ་གསོལ། ། སྤོས་ངད་ལྡང་ལས་དཔལ་གྱི་དུམ་བུའི་སྨན། ། ལེན་དུ་བརྒྱ་བྱིན་བཏང་ནས་འཚོ་བར་མཛད། ། སྤྱན་རས་གཟིགས་ཀྱིས་བཅུ་གཅིག་ཞལ་གཟུངས་ཕུལ། ། འགྲོ་ལྡིང་གསང་འཛིན་རྨ་བྱ་ཆེན་མོ་སྩལ། །
མ་འགགས་པ་ཡིས་བཏུལ་བའི་ཆོམ་རྐུན་ཚོགས། ། དུས་ལྡན་སྣ་མའི་མེ་ཏོག་དགོན་པ་པ། ། རབ་སྡུག་མུ་ཏིག་ཕྲེང་སོགས་དགྲ་བཅོམ་བཀོད། ། བདེ་གཤེགས་རྗེས་འབྲངས་ཚོང་པ་ཆོམ་རྐུན་གྱིས། ། གཙེས་པ་གཏེར་གྱི་སྦྱིན་པས་ལན་དྲུག་བསླུས། ། ཆོམ་རྐུན་དད་པས་རབ་བྱུང་གདུགས་ཚོད་བསྟབས། ། འཁོར་བཅས་ནགས་མེའི་འཇིགས་པ་ལས་ཀྱང་བསྐྱབས། ། བསིལ་བ་ཚལ་དུ་དེའི་མདོ་བེ་ཅོན་གསུངས། ། འབར་བའི་ཕུག་ཏུ་སྡེ་བརྒྱད་ཁྲོས་པའི་ཡམས། ། ཕྱག་རྡོར་གྱིས་གསོལ་རྒྱལ་བ་ཅན་གཟུངས་གསུངས། །
སཱ་ལའི་ནགས་ཀྱི་ཤ་ཟ་གདུལ་ཕྱིར་གཤེགས། ། རྣམ་ཐོས་བུས་གཙེས་མེ་ཡིས་བསྐོར་ཏེ་བཏུལ། ། དབང་པོའི་མགོ་འདུལ་གཤེགས་ནས་འཕོང་སྐྱེན་བློ། ། རྨོངས་བྱས་ཡིད་འབྱུང་འཁོར་བཅས་རབ་ཏུ་བྱུང༌། ། རི་དྭགས་བརྟུལ་ཞུགས་བཟུང་བའི་སྐྱེ་བོའི་ཚོགས། ། སྤྲུལ་པའི་ཟླས་དྲངས་མཚང་བརྟོལ་རབ་ཏུ་བྱུང༌། ། གཞང་འབྲུམ་ཅན་ལ་དེ་ཉིད་ཞི་བྱེད་གསུངས། ། པད་དཀར་མདོ་གསུངས་ངན་སོང་སྟོངས་མཛད་དོ། ། རྒྱལ་ཀུན་མེ་ཏོག་སྐྱེས་བསྐུར་སྙུན་འདྲིར་ལྷགས། ། ཕྱོགས་བཞིའི་རྒྱལ་བས་ཕོ་ཉར་བསྐུར་བའི་གཟུངས། །
སྟོན་པ་ལ་ཕུལ་ཉི་མའི་སྙིང་པོ་གསུངས། ། བདུད་ཀྱིས་ཉམས་བྱས་ཀླུ་བསོས་བྱང་ཆུབ་བཏུད། ། རི་རབ་རྩེ་མོར་ལྷ་ཡི་ཐེམ་སྐས་གཤེགས། ། སེམས་དཔའ་དགྲ་བཅོམ་ལྷ་ཀླུའི་འཁོར་ཚོགས་ལ། ། སོར་འབྲངས་བཀའ་སྩལ་སྡིག་ཅན་དམག་བཤམས་ཀྱང༌། ། འཚེ་བར་མ་བཟོད་མང་པོ་སྐྱབས་སུ་སོང༌། ། ལག་ན་རྡོ་རྗེ་སྤྲུལ་པའི་ཁྲོ་བོ་ཡིས། ། རི་རབ་རྩེ་མོའི་ཁང་བརྩེགས་གཟུངས་བསྒྲགས་སོ། ། དགའ་བོ་ཉེར་དགའི་ཟམ་པས་རྒྱ་མཚོར་གཤེགས། ། སྐྱེ་རྒྱུད་གསུངས་པས་ཀླུ་ཡི་སྡུག་བསྔལ་བསལ། །
སེམས་དཔའ་ཟླ་སྙིང་ས་སྙིང་ནམ་མཁའི་སྙིང༌། ། དཔལ་གྱི་ལྷ་མོས་ཞུས་པའི་མདོ་རྣམས་སྩལ། ། བཏང་བཟུང་རི་ལས་རྫུ་འཕྲུལ་མཉན་ཡོད་གཤེགས། ། ཨུ་དྲ་ཡཱ་ན་རབ་བྱུང་དགྲ་བཅོམ་ཚེ། ། བློན་པོས་དབྱེན་བྱས་གཙུག་ཕུད་ཅན་གྱིས་བསད། ། མཆོག་ཟུང་ངན་སོང་བརྒྱུས་པའི་གཏམ་ལས་བརྩམས། ། སྒོ་ཁང་འཁོར་བའི་འཁོར་ལོ་བྲིས་ཤིག་སྩལ། ། དེ་མཐོང་འཕྲལ་ལ་མཐོ་བས་བདེན་པ་མཐོང༌། ། བཱ་ར་དྷྭ་ཛ་རབ་བྱུང་བསོད་སྙོམས་བསྟེན། ། དཔལ་སྐྱེས་མཽང་གལ་བུ་ལས་རབ་བྱུང་བཅུག །
བཅུ་གཉིས་མིག་དང་སྲིད་པར་འཕོ་བ་དང༌། ། ཡེ་ཤེས་ཕྱག་རྒྱ་ལ་སོགས་མང་དུ་གསུངས། ། ལུས་འཕགས་མ་དང་གསེར་མཆོག་བྱང་ཆུབ་བསྟན། ། རྒྱལ་བྱེད་ཚལ་དུ་ཟ་མ་ཏོག་བཀོད་གསུངས། ། གང་ཚེ་སྤྱན་རས་གཟིགས་ཀྱིས་དམྱལ་བ་དང༌། ། ཡི་དྭགས་དོན་མཛད་དེ་ལ་སྟོན་པས་བསྔགས། ། ནག་པ་རབ་བྱུང་ཁྱིམ་བདག་ཕན་པར་གདམས། ། སྦྲང་རྩིའི་གནས་པ་རབ་བྱུང་དགྲ་བཅོམ་ནས། ། ཆོམ་རྐུན་མང་པོ་དད་པས་རབ་ཏུ་བྱུང༌། ། ཚོང་པ་ཉ་མིད་ཀྱིས་སྐྲག་སངས་རྒྱས་བོས། །
དེ་ཐོས་ཁ་ཟུམས་ཤི་འཕོས་ཆོས་སྲིད་གྱུར། ། རབ་བྱུང་སྔ་མའི་ལུས་མཐོང་ཟག་པ་ཟད། ། མ་དྲོས་ཀླུ་ཡིས་ཞུས་པའི་མདོ་གསུངས་ནས། ། རྒྱ་མཚོར་སྤྱན་དྲངས་བཤོས་གསོལ་དམ་ཆོས་སྩལ། ། བྱང་ཆུབ་ལུང་བསྟན་ས་སྲུངས་ཁུར་གྱིས་བྱོན། ། རྒྱལ་བྱེད་ཚལ་དུ་འདུལ་བ་གཏན་དབབ་སྩལ། ། ནྱ་གྲོ་དྷར་ནི་ཕྲེང་ཅན་གསེར་འོད་སོགས། ། ཤཱཀྱའི་བུ་རྣམས་རབ་བྱུང་ཀུན་དགའ་བོར། ། ཁ་ལ་མེ་འབར་སྐྱོབ་པའི་རིག་སྔགས་དང༌། ། བྲམ་ཟེར་དྲི་མེད་གཟུངས་ཀྱིས་ཚེ་སྲོག་བསྲིངས། །
ཤཱ་རིའི་བུ་ལ་ཆོས་ཀྱི་ཕུང་པོ་དང༌། ། བདེ་བྱེད་ཞུས་པ་སོགས་གསུངས་ལེགས་སྐར་ལ། ། གཅེར་བུ་ཤི་ནས་ཡི་དྭགས་སྐྱེ་འགྱུར་བསྟན། ། འཇིག་རྟེན་འཛིན་དང་བུ་མོ་རྣམ་དག་གིས། ། ཞུས་པའི་མདོ་གསུངས་དེ་དག་བྱང་ཆུབ་བསྟན། ། སིངྒ་ལ་རུ་སངས་རྒྱས་སྒྲ་ཐོས་པས། ། མུ་ཏིག་ཅན་མས་སྟོན་པར་ཞུ་ཡིག་ཕུལ། ། ལན་དུ་བྲིས་སྐུ་འཕྲིན་ཡིག་བཅས་བསྲིང་བ། ། མཐོང་བས་བདེན་མཐོང་མུ་ཏིག་སྐྱེས་སུ་ཕུལ། ། འཇམ་དཔལ་ལྷོ་ཕྱོགས་སྐྱིད་པའི་འབྱུང་གནས་བཞུགས། །
ཤཱ་རིའི་བུ་སོགས་དྲུག་ཅུ་བྱང་ཆུབ་བཀོད། ། ནོར་བཟུང་བྱང་ཆུབ་སེམས་སྤྱོད་འདྲིས་པའི་ཚེ། ། བཤེས་གཉེན་འཚོལ་གསུངས་སྤྲིན་གྱི་དཔལ་དྲུང་སོང༌། ། མཆོག་ཟུང་གཞི་ལྔ་སྒྲོགས་པའི་ཁྲོད་བྱོན་ནས། ། ལྷས་བྱིན་གཉིད་ཀྱིས་ར་རོ་མཆོག་ཟུང་དག ། ནམ་མཁར་འཕགས་ནས་འོད་འབྱིན་ཆོས་བསྟན་པས། ། འཁོར་ཚོགས་ལྷས་བྱིན་སྤངས་ནས་རྗེས་སུ་འབྲངས། ། སྟོན་པས་ཆོས་བསྟན་དགེ་འདུན་དབྱེན་འདུམས་མཛད། ། གླང་པོའི་རྩལ་དང་སྒྲིབ་པ་དག་མདོ་གསུངས། ། ཐུབ་དབང་རིམ་གྲོ་བྱེད་པ་ཀུན་དགའ་བོ། །
ཡོན་ཏན་ཁྱད་པར་བརྒྱད་དང་ལྡན་པས་བསྐོས། ། ཚུལ་ཁྲིམས་འཆལ་བ་ཚར་གཅོད་མདོ་སྡེ་གསུངས། ། འོད་སྲུངས་བརྙས་པ་སྤང་ཕྱིར་སྟན་ཕྱེད་བསྟབས། ། དགེ་རྩ་ཡོངས་འཛིན་དཔའ་བར་འགྲོ་བ་དང༌། ། ཟུང་མདོ་བློ་གྲོས་མི་ཟད་པས་བསྟན་པ། ། མཁའ་མཛོད་སོགས་གསུངས་སྡིག་ཅན་ནོར་གྱི་ཕྱིར། ། སེམས་བསྐྱེད་པ་ཡང་བྱང་ཆུབ་ལུང་བསྟན་སྩལ། ། དཔལ་སྦས་བྱས་པ་འགྱོད་ཅིང་བསྙེན་པར་རྫོགས། ། བློ་གྲོས་རྒྱ་མཚོ་རིན་ཆེན་ཞུས་སོགས་སྩལ། ། བུད་མེད་འགྱུར་བ་བྱང་ཆུབ་འགྱུར་ལུང་བསྟན། །
གདོལ་མོ་རབ་བྱུང་དཔལ་བཟང་ཞུས་པ་བསྟན། ། གརྒའི་རྫིང་འགྲམ་འཆི་མེད་རྔ་སྒྲ་གསུངས། ། སྒྲ་གཅན་གྱིས་ཟིན་ཟླ་བས་སྟོན་པར་བསྐྱབས། ། མྱུར་དུ་ཐོངས་ཤིག་བཀའ་སྩལ་འཕྲལ་ལ་བཏང༌། ། ཕུག་རོན་ཁྲས་བདས་སྐུ་ཡི་གྲིབ་མར་བསྐྱབས། ། ལག་བརྒྱུད་གནས་སུ་མཚན་མོ་རྩྭ་གདན་བཞུགས། ། ཆོས་བསྟན་ཕྱིར་མི་འོང་ཐོབ་དེ་ཡིས་ཀྱང༌། ། གཙུག་ལག་ཁང་བརྩིགས་སྟོན་པ་འཁོར་བཅས་ཕུལ། ། ཤི་འཕོས་ལྷར་སྐྱེས་སྟོན་པའི་དྲུང་དུ་ལྷགས། ། བཀོད་རྒྱན་ཡིད་བཞིན་ནོར་བུ་གཟའ་ཡུམ་གསུངས། །
བཱ་ར་དྷྭ་ཛ་བསོད་སྙོམས་ལེན་པས་ཀྱང༌། ། འགྲོ་མང་དགྲ་བཅོམ་ཤར་པ་དད་པར་བཀོད། ། སྟོན་པས་རྒྱལ་པོའི་ཁབ་ཏུ་སེང་གེའི་རྩལ། ། ཆོས་ཀུན་འབྱུང་མེད་འཆར་བྱེད་ཞུས་པ་གསུངས། ། ཟླ་བར་ནོར་རྒྱུན་མ་གསུངས་སྔོ་བསངས་སོགས། ། བསྲེགས་པའི་རོ་བསྟན་མི་རྟག་གཏམ་ཡང་མཛད། ། རྒྱལ་པོ་ཤར་པར་ལས་ཀྱི་རྒྱུ་བ་བསྟན། ། རི་བོ་ཏ་ལར་སངས་རྒྱས་ཞིང་བཀོད་སྩལ། ། སྤྱན་རས་གཟིགས་ཀྱིས་ཕྱག་སྟོང་སྤྱན་སྟོང་གཟུངས། ། དོན་ཞགས་ཆོ་ག་ཞིབ་མོ་སྟོན་པར་གསོལ། །
སཱ་ལའི་ནགས་ཁྲོད་ཐེག་ཆེན་འཇུག་སྒོ་གསུངས། ། ལག་ན་རྡོ་རྗེས་ཕྱག་རྡོར་དབང་བསྐུར་བཤད། ། རབ་སྣང་ཚལ་དུ་བྱང་སེམས་སྤྱོད་ཡུལ་གསུངས། ། བདེན་སྨྲ་དང་བགྲོས་བྱང་ཆུབ་ལུང་དུ་བསྟན། ། ཆོས་དབྱེར་སངས་རྒྱས་སྙིང་པོ་དད་སྟོབས་བསྐྱེད། ། བསམ་མི་ཁྱབ་འཇུག་འཇམ་དབྱངས་སྒྲིབ་སེལ་བགྲོས། ། བྱ་རྒོད་སྤུངས་པར་དཀོན་བརྩེགས་སྡོམ་གསུམ་བསྟན། ། སྤྱན་རས་གཟིགས་ཀྱིས་ཀུན་བཟང་གཟུངས་གསོལ་ཏོ། ། སྒྲ་སྒྲོགས་གནས་སུ་སྦྲང་རྩི་ཅན་རབ་བྱུང༌། ། སྟོན་མཆོག་འཁོར་བཅས་སྦྲང་རྩིའི་བསྙེན་བཀུར་བྱས། །
བདེ་གཤེགས་བདུན་གྱི་སྨོན་ལམ་ཁྱད་སོགས་གསུངས། ། དྲི་མེད་གྲགས་པ་ན་བའི་ཚུལ་བསྟན་ཚེ། ། སེམས་དཔའ་དགྲ་བཅོམ་ཚོགས་རྣམས་ནད་འདྲིར་བཏང༌། ། དེ་ཡིས་བསྟན་པ་བགྲོ་བརྩམས་སྟོན་པའི་དྲུང༌། ། གཤེགས་སོགས་ངོ་མཚར་བཀོད་པ་བགྲང་ཡས་བསྟན། ། ཁྱེའུ་རིན་ཆེན་བྱིན་མཆོངས་མེ་ཏོག་ཕུལ། ། འཇམ་དཔལ་དང་བགྲོས་གདམས་ངག་དགོངས་པས་སྨྲས། ། དགེ་སློང་བརྒྱད་དག་ཚེ་འཕོས་དམྱལ་བར་ལྷུང༌། ། སྐད་ཅིག་དགའ་ལྡན་སྐྱེས་འཕྲལ་སྤྱན་སྔར་ལྷགས། ། ཁྱེའུའི་མདོ་དང་ལྷག་བསམ་བསྐུལ་མདོ་སྩལ། །
ཤེར་ཕྱིན་གསུངས་ཚེ་མི་གསོད་ཚོགས་གདུལ་ཕྱིར། ། བཅོམ་ལྡན་ཞབས་ལ་སེང་ལྡེང་ཚལ་པས་ཟུག ། དེ་རྒྱུ་བསྟན་པས་སྐྲག་ཅིང་སྡིག་བཤགས་ནས། ། གསད་བྱ་གསོད་བྱེད་མང་པོས་བདེན་མཐོང་བཀོད། ། བྲག་དང་ཉེ་བྲག་རབ་བྱུང་བཤུལ་ལམ་དུ། ། སེང་གེའི་འཇིགས་དོགས་ཁྱེའུས་བསེལ་བགྱིས་པས། ། རང་རྒྱལ་ལུང་བསྟན་སེང་གེ་རྔམས་ལྷགས་པ། ། མེ་དང་སེང་གེ་སྤྲུ་བཏུལ་ལྷར་སྐྱེ་མཛད། ། དཀོན་མཆོག་ཏ་ལ་གློག་ཐོབ་ཞུས་པ་གསུངས། ། སངས་རྒྱས་བསྟེན་པར་འོས་པའི་སྨན་གྱི་ཚད། །
ལྷས་བྱིན་གྱིས་བཟས་མ་ཞུ་གསུད་དེ་མནར། ། རྫུ་འཕྲུལ་ཕྱག་རིང་བརྐྱངས་ཏེ་བསོས་ཀྱང་ཁྲོས། ། མཽང་གལ་བུ་ཡིས་ཉི་མའི་དཀྱིལ་འཁོར་བརྟོལ། ། གྲོ་བཞིན་སྐྱེས་ལས་ཟས་བླངས་སྟོན་པར་ཕུལ། ། གྲོ་བཞིན་ཆོས་བསྟན་བདེན་མཐོང་རབ་ཏུ་བྱུང༌། ། དྲང་སྲོང་ཀེ་ན་ཡ་དང་རི་བོའི་ཕྱིར། ། རྫིང་བུ་དལ་འབབ་འགྲམ་དུ་ཆོས་བསྟན་ནས། ། རྒྱལ་ཆེན་རྣམ་ཞི་བསྟན་པའི་སྲུང་མར་བསྒོས། ། འོད་སྲུངས་ཀུན་དགའ་བོར་བཅས་བསྟན་པ་གཏད། ། དེ་ཚེ་ཆོས་ཐོས་བདེན་མཐོང་ཀེ་ན་ཡས། །
བཤོས་བསྟབས་དེ་གཉིས་འཁོར་བཅས་རབ་ཏུ་བྱུང༌། ། ལྷས་བྱིན་སྒྱོགས་ཀྱི་འཁྲུལ་འཁོར་འཕངས་པའི་རྡོ། ། ཕྱག་ན་རྡོ་རྗེས་ཕྱེ་མར་བརླག་པའི་དུམ། ། ཀུམྦི་རས་བཟུང་ཤི་བ་ལྷར་སྐྱེས་མཛད། ། ཟེགས་མས་ཞབས་ལ་ཕོག་པའི་སྐུ་མཚལ་བབ། ། འཚོ་བྱེད་སྨན་གྱིས་བཏབ་ཀྱང་མ་ཆད་པ། ། འོད་སྲུངས་བདེན་པ་བརྗོད་འཕྲལ་སྐུ་མཚལ་ཆད། ། ལྷས་བྱིན་ནོར་སྐྱོང་གླང་པོའི་ཚོགས་རྦད་པར། ། སྟོན་པའི་ཕྱག་ལས་སེང་གེ་ལྔ་སྤྲུལ་ཏེ། ། ཁོར་ཡུག་མེ་ཡིས་བསྐོར་བས་གཞན་དག་འགྱེལ། །
ནོར་སྐྱོང་སྐྲག་སྟེ་སྐྱབས་བསྟེན་རྗེས་སུ་འབྲངས། ། དབང་པོའི་བྲག་ཕུག་ཡང་དག་འཇོག་ཚུལ་གྱིས། ། སངས་རྒྱས་འཇུག་སྲིད་ཞིང་དུ་རྒྱལ་རྣམས་བགྲོས། ། བྲག་ཕུག་ལྕགས་མཆུ་མི་རྒོད་རྣམ་སྦྱོང་གསུངས། ། བརྒྱ་བྱིན་གཟུགས་སྤྲུལ་མཆོད་སྦྱིན་འདུན་ཁང་གཤེགས། ། དེ་དག་དགའ་བར་གྱུར་ནས་རང་གཟུངས་ཀྱིས། ། ཆོས་བསྟན་བྲམ་ཟེ་དྲུག་ཁྲི་བདེན་མཐོང་བཞག ། སངས་རྒྱས་དགེ་འདུན་བསོད་སྙོམས་མི་སྟོབ་པ། ། མ་སྐྱེས་དགྲ་དང་ལྷས་བྱིན་ཁྲིམས་བཅས་ཚེ། ། བརྒྱ་བྱིན་ལྷ་ཡི་ཟས་ཕུལ་ཆོས་ཉན་པ། །
དེ་མཐོང་རྒྱལ་པོ་ཅུང་ཟད་དད་པར་གྱུར། ། རྒྱལ་བྱེད་ཚལ་དུ་བདེ་གཤེགས་བགྲོ་སོགས་གསུངས། ། རྒྱལ་པོ་གསལ་རྒྱལ་རིན་ཆེན་གོས་མཆོག་བསྟབས། ། ལྟ་བས་ཡོ་བྱད་ཀྱིས་བསྟབས་བྱང་ཆུབ་ཏུ། ། ལུང་བསྟན་བྲན་བུ་སྐྱོང་གཉིས་རབ་བྱུང་སྩལ། ། སུ་མ་ན་ཡི་སྒོང་སྐྱེས་བུ་བཅུ་ཡང༌། ། རབ་བྱུང་གང་ཚེ་བདེ་ཆེན་ཞིང་བཀོད་གསུངས། ། བུ་རམ་ཤིང་འཕེལ་མ་ག་དྷཱ་བཟང་མོས། ། རིང་ནས་སྤྱན་འདྲེན་སྤོས་གཏུལ་བུམ་ཆུས་སྦྲེང༌། ། སང་ཉིན་ཀཽཎྜི་འོད་སྲུངས་མཆོག་ཟུང་དང༌། །
མ་འགགས་བྱམས་གང་ཉེ་འཁོར་ཀ་ཏྱཱའི་བུ། ། གསུས་ཆེ་པི་ལིནྡ་བུ་གྲོ་བཞིན་སྐྱེས། ། སྒྲ་གཅན་འཛིན་རྣམས་རྫུ་འཕྲུལ་མཐུས་བྱོན་རྗེས། ། བཅོམ་ལྡན་བྱང་སེམས་འདོད་གཟུགས་ལྷས་བསྐོར་བ། ། གཤེགས་ཏེ་འགྲོ་བ་གྲངས་མེད་བྱང་ཆུབ་བཀོད། ། གསེར་གྱི་གླང་པོ་ལྷན་སྐྱེས་གསེར་བཻའུ། ། མ་སྐྱེས་དགྲས་གཙེས་རབ་བྱུང་ཟག་ཟད་གྱུར། ། སྟོན་པའི་བཀས་གནང་གླང་པོ་ས་ལ་བྱིངས། ། ལག་ན་རྡོ་རྗེས་རྡོ་རྗེ་ས་འོག་བཤད། ། ལུས་འཕགས་བཙུན་མོས་བསྐུལ་ལྟར་མ་སྐྱེས་དགྲས། །
སངས་རྒྱས་སྤྱན་འདྲེན་ཞུས་ནས་བཀུར་སྟིས་མཆོད། ། རྒུད་པ་ཀུན་བཅོམ་བྱམས་པ་ལུང་ཡང་བསྟན། ། གཞོན་ནུའི་གསོས་ཀྱིས་སྤྱན་དྲངས་ཚལ་བཞུགས་ཚེ། ། མ་སྐྱེས་དགྲ་ཡིས་འགྱོད་བཤགས་དད་པར་བཞག ། མཁས་པའི་སྙེམས་པས་མ་གྲོལ་གཞོན་ནུའི་གོས། ། ཆོས་གོས་གྲྭར་བཟུང་གངས་ཅན་རི་ལ་ཁྲིད། ། སྣ་ཚོགས་སྨན་གྱི་སྤང་གཉེན་མ་ཤེས་པར། ། སྟོན་པས་ལེགས་གསུངས་དད་པས་བདེན་པ་མཐོང༌། ། ཀུན་མཁྱེན་བ་གམ་ཕྱིར་ཟླ་བས་སྒྱུ་མའི་ཁྱམས། ། བཀོད་པ་ཕུན་ཚོགས་སྤྲུལ་ཚེ་བརྒྱ་བྱིན་དང༌། །
རྒྱལ་ཆེན་བཞིས་ཀྱང་རྣམ་པར་རྒྱལ་འདྲ་བསྐྲུན། ། དེ་མཐོང་ངོ་མཚར་སྒྱུ་མ་བརྟུལ་འདོད་ཀྱང༌། ། སྟོན་པ་དེར་གཤེགས་སྒྱུ་མ་བརྟུལ་མ་ཤེས། ། སྒྱུ་མའི་ཟས་ཀྱང་བྲིམས་པ་གནང་ལྟར་བྲིམས། ། བྱང་ཆུབ་ལུང་བསྟན་ཐེག་ཆེན་རབ་ཏུ་བྱུང༌། ། གང་ཚེ་རབ་ཞི་ཏིང་ངེ་འཛིན་མདོ་གསུངས། ། དབུལ་པོ་གཏེར་རྙེད་ཆད་པ་ལས་གྲོལ་བའི། ། ཁྱོ་ཤུག་དག་དང་གངྒཱ་རབ་ཏུ་བྱུང༌། ། འོད་མའི་ཚལ་དུ་གང་པོས་ཞུས་པ་དང༌། ། དབྱུག་པ་ཅན་དུ་བདེན་བཞིའི་ཆོས་གསུངས་སོ། །
གངྒཱར་ཀླུ་ཡི་གདེངས་ཀའི་ཟམ་པར་གཤེགས། ། རྒྱལ་པོ་སྨ་ཆེན་མཆོད་སྡོང་གཟིགས་ནས་འདིས། ། མ་ཕམ་ཡིད་འབྱུང་འཚང་རྒྱ་འགྱུར་ལུང་བསྟན། ། སྟོན་པ་སྤྱན་འདྲེན་ཕྱིར་ལྷགས་ནེ་ཙོ་ནི། ། འོལ་བས་བསད་པ་ལྷར་སྐྱེས་བདེན་པ་མཐོང༌། ། ཨ་མྲ་སྐྱོང་དང་ལི་ཚ་བཱི་གནས་སུ། ། མི་ཕམ་པས་བསྟོད་བྱང་ཆུབ་ལུང་བསྟན་སྩལ། ། ཡངས་པའི་གྲོང་འཇུག་གསུངས་ནས་ཀུན་དགའ་བོར། ། ཡངས་པ་ཅན་སྒོར་བསྒྲགས་དང་ཐུབ་མཆོག་གིས། ། བྱོན་ཏེ་སྟོང་འཇོམས་གསུངས་པས་ཡམས་ནད་ཞི། །
ཤེས་ལྡན་གྱིས་མཆོད་བྱང་ཆུབ་ལུང་དུ་བསྟན། ། བྲམ་ཟེའི་གྲོང་དུ་བསོད་སྙོམས་ཕྱིར་གཤེགས་ཀྱང༌། ། ལྷུང་བཟེད་སྟོང་ལོག་ལྷ་མང་བདེན་པ་མཐོང༌། ། ཁྲོན་པ་ཅན་དུ་ཁྱེའུ་ཤི་བའི་མ། ། བདེན་པ་མཐོང་མཛོད་སྔོན་རབས་བྱུང་བ་གསུངས། ། ནག་པོའི་གྲོང་གི་གནོད་སྦྱིན་བསླབ་གཞིར་བཞག ། སོག་མ་མེད་པ་རྫུ་འཕྲུལ་མེས་བཏུལ་ནས། ། བཀའ་བཞིན་བསྒྲུབ་པ་ཁས་བླངས་བསླབ་གཞིར་བཞག ། ཁ་ཆེར་ཉི་མ་གུང་པ་ལུང་བསྟན་ཅིང༌། ། གཉིད་འགྲོགས་སོགས་སུ་གནོད་སྦྱིན་སྲིན་པོ་བཏུལ། །
རྫ་མཁན་གཟུགས་ཀྱིས་རྫ་མཁན་བདེན་མཐོང་མཛད། ། མདུང་ཅན་གནོད་སྦྱིན་མོ་བཏུལ་འབྲ་གོ་ཡི། ། བྱིས་པ་ཀ་ནིཥྐ་རུ་འགྱུར་ལུང་བསྟན། ། ཁྱིམ་བདག་རིན་ཆེན་འཁོར་བཅས་རབ་ཏུ་བྱུང༌། ། ཤཱཀྱ་མདའ་ཐོགས་འཆི་བར་ལུང་བསྟན་ནས། ། དམྱལ་བ་བསྟན་པས་བདེན་མཐོང་ལྷར་སྐྱེར་མཛད། ། བཅོམ་བརླག་གཤེགས་ནས་གར་མཁན་དཔའ་བོའི་ཁང༌། ། མ་འོངས་འབྱུང་དང་ཉེར་སྦས་ལུང་བསྟན་སྩལ། ། བྲམ་ཟེ་རྡོ་གྱུར་ཆོས་ཐོས་བསྔགས་པ་ཕུལ། ། བོང་བུས་ཉེར་མཚོན་གནོད་སྦྱིན་ཉིས་སྟོང་ལྷག །
བཏུལ་ནས་རང་རང་ཀུན་དགའ་རྭ་བ་བརྩིགས། ། ཞིང་པ་ལྔ་བརྒྱ་ཆོས་བསྟན་བདེན་པ་མཐོང༌། ། བྲན་མོ་ཀ་ཙངྒ་ལས་སངས་རྒྱས་མཐོང༌། ། རང་གི་བུར་མཐོང་འཁྱུད་པ་དགྲ་བཅོམ་བཞག ། དགྲ་མཐར་མེས་སྦྱིན་གནས་བཞུགས་སྡིག་བློན་གྱིས། ། ངན་བསླབས་བསོད་སྙོམས་མ་ཕུལ་དེད་དཔོན་གྱིས། ། ཅང་ཤེས་ཀྱིས་མཚོན་རྟ་ཡི་ཆས་ཕྱིར་བསྟབས། ། བུ་མོའི་ཚོགས་ཀྱིས་གཙང་བྱས་དབྱར་གནས་མཐར། ། དེ་ཀུན་འཁོར་ལོས་སྒྱུར་སོགས་སྨོན་ལམ་བཏབ། ། མེས་བྱིན་གདུགས་ཚོད་སྤྱན་དྲངས་ཆོས་བསྟན་གཤེགས། །
གནག་རྫི་དགའ་བོ་རབ་བྱུང་གང་གི་ཚེ། ། སྦལ་པ་ཚེ་འཕོས་ལྷར་སྐྱེས་ཆོས་ཉན་ལྷགས། ། མེ་ལྕེ་འབར་བའི་ཡི་དྭགས་ཚོགས་ཀྱི་ཁ། ། ཕྱེ་ནས་ཆུ་ཡིས་ཚིམ་བྱས་ལྷར་སྐྱེ་མཛད། ། གནས་བཅས་ཀུན་རར་དཀོན་མཆོག་འབྱུང་མདོ་གསུངས། ། བྲམ་ཟེ་ཞིང་རྨོད་ཐུག་པ་སངས་རྒྱས་ཕུལ། ། ཁྲོན་པའི་ཆུར་བླུགས་འཕེལ་བ་ཀུན་ལ་བྲིམས། ། དེ་ཡི་ཞིང་ལ་གསེར་གྱི་སྙེ་མས་གཏམས། ། བཅོམ་ལྡན་འཁོར་བཅས་ཟླ་གསུམ་བསྙེན་བཀུར་བྱས། ། སངས་རྒྱས་འོད་སྲུངས་རིང་བསྲེལ་ཕྱུང་ནས་བསྟན། །
གསལ་རྒྱལ་གྱིས་མཆོད་མར་མེའི་ཕྲེང་བསྒྲིགས་ཀྱང༌། ། བཀྲེས་མོ་དགའ་བྱེད་མར་མེ་ཆུང་ངུ་ཡིས། ། དེ་ཀུན་ཟིལ་མནན་བྱང་ཆུབ་ལུང་ཡང་བསྟན། ། བྲམ་ཟེ་ཀུན་རྒྱུའི་བུ་མོ་ཟུང་དག་གིས། ། སངས་རྒྱས་སྐུར་པ་བཏབ་མཚང་བརྒྱ་བྱིན་བརྟོལ། ། ལེགས་འོངས་ཨུཏྤལ་བྲིམས་མཐར་རབ་ཏུ་བྱུང༌། ། ཁྱིམ་བདག་ཆུང་མ་སྦྲུམ་པ་བུ་འབྱུང་བར། ། རྒྱལ་བས་ལུང་བསྟན་སྟོན་པ་དྲུག་དག་གིས། ། དུག་གིས་བསད་པ་དུར་ཁྲོད་བོར་བའི་སར། ། སྟོན་པས་དེར་གཤེགས་མེ་ལ་བསྲེག་བཅུག་ཚེ། །
ཁྱེའུ་ལྟོ་བ་ནས་བྱུང་འཚོ་བྱེད་བླངས། ། བུ་མོ་མྱ་ངན་མེད་བྱིན་སྤོབས་པ་ཡིས། ། ཉན་ཐོས་ཚོགས་བཅོམ་སྟོན་པའི་སྤྱན་སྔར་ཕྱིན། ། བདེན་ཚིག་བརྗོད་པས་སྐྱེས་པར་གྱུར་པ་དང༌། ། བཙུན་མོ་ཟླ་ཅན་གསེར་མཆོག་འོད་དཔལ་གསུམ། ། འཇིགས་བྱིན་བཅས་པ་བྱང་ཆུབ་ལུང་དུ་བསྟན། ། བུ་མོ་ཟླ་མཆོག་སློང་བའི་ཚོགས་འདུས་ཚེ། ། ལག་པའི་པདྨར་སངས་རྒྱས་བཞུགས་བསྟན་ནས། ། ནམ་མཁར་འཕགས་ཏེ་སྟོན་པའི་སྤྱན་སྔར་སོང༌། ། སྐུ་དེ་སྟོན་པ་ལ་ཐིམ་པདྨ་ཡིས། །
གཏོར་བ་ཁང་བརྩེགས་གྱུར་པར་དེར་བཞུགས་ནས། ། བྱང་ཆུབ་ལུང་བསྟན་སྐྱེས་པའི་དངོས་པོར་གྱུར། ། བྱིས་པ་གསོད་རིར་གནོད་སྦྱིན་འཇིགས་བྱེད་བཏུལ། ། བྱམས་ཞུས་མདོ་གསུངས་ཨ་མྲ་ཆུ་ངོགས་ཀླུ། ། ལེགས་འོངས་ཀྱིས་བཏུལ་བསྣམས་པ་བསླབ་གཞིར་བཞག ། ཁྱིམ་བདག་ཁྱོ་ཤུག་བསླབ་བྱ་ལྔ་མདོ་སྩལ། ། སྣ་ཚོགས་གྲོང་དུ་རྡོ་རྗེ་སྙིང་པོ་གསུངས། ། བརྒྱ་བྱིན་སྤྲུལ་པའི་ཁང་བཟངས་བསྙེན་བཀུར་ཚེ། ། ཁང་བཟངས་བརྟུལ་ཏེ་མི་རྟག་གཏམ་ཡང་མཛད། ། སྤོས་ངད་ཅན་གཤེགས་བློ་གྲོས་མཐའ་ཡས་པའི། །
རྒྱལ་པོའི་ཁང་བཟངས་བཞུགས་ཚེ་བཟང་སྐྱོང་ལ། ། ནམ་མཁའ་མཛོད་ཀྱིས་འདུལ་བ་བཟོད་མདོ་བཤད། ། སྤྱན་སྔར་འདུས་པའི་ཉན་རང་མུ་སྟེགས་ཅན། ། གྲངས་མེད་ཚོགས་ལ་ཆོས་བསྟན་ལམ་གསུམ་བཀོད། ། རྒྱལ་བྱེད་ཚལ་དུ་རྒྱ་ཆེ་རོལ་མདོ་གསུངས། ། རྒྱལ་ཁབ་འོད་དཔག་མེད་བཀོད་གསུངས་པའི་ཚེ། ། གང་བའི་ལྷུང་བཟེད་ཕུལ་བ་ས་འོག་བཏང༌། ། གཞན་གྱིས་མ་རྙེད་འཇམ་དཔལ་ཕྱག་གི་འོད། ། པདྨ་རྒྱལ་སྐུས་མཚན་པ་རིང་བརྐྱངས་ཏེ། ། འོད་ཟེར་རྒྱལ་པོའི་ཞིང་ནས་ལེགས་ཕྱུང་བས། །
དམན་སེམས་གཞོལ་བའི་ལྷ་རྣམས་སེམས་མཆོག་བསྐྱེད། ། མ་སྐྱེས་དགྲ་ཡི་མཛེ་ནད་ཕོལ་མིག་སོགས། ། འཇམ་པའི་དབྱངས་ཀྱིས་སེལ་བར་བཀའ་སྩལ་འཕྲལ། ། རི་རབ་རྩེ་མོར་གཤེགས་བཞུགས་ཕྱག་རྡོར་གྱིས། ། རྣམ་འཇོམས་རྒྱལ་ཆེན་བཞིར་བཤད་ཁྲུས་སུ་བཅུག ། རི་བོ་ཏ་ལར་སེང་གེའི་སྒྲ་གཟུངས་སྩལ། ། སང་ཉིན་འཇམ་དཔལ་འོད་སྲུངས་བཅས་དེར་གཤེགས། ། རྒྱལ་པོའི་ནད་དང་འགྱོད་པ་ཡོངས་བསལ་ཏེ། ། ཆོས་བསྟན་མཐུན་པའི་ཆོས་ལ་བཟོད་པ་ཐོབ། ། དེ་ཉིད་ཟླ་བའི་དཔལ་བཅས་བྱང་ཆུབ་བསྟན། །
སྐྱེད་མ་བསད་པའི་སྡིག་ཅན་རབ་བྱུང་མཛད། ། སེང་གེས་གསེར་གྱི་གདུགས་ཕུལ་བྱང་ཆུབ་ཏུ། ། ལུང་བསྟན་རབ་བྱུང་དེ་ཡིས་ཞུས་པ་གསུངས། ། དྲི་མེད་བྱིན་ལ་དེ་ཡིས་ཞུས་པ་སྩལ། ། བདེན་པའི་ཚིག་གིས་ཕོ་ལུས་བསྒྱུར་དེ་དང༌། ། ཚངས་པའི་ཚེ་ཡང་བྱང་ཆུབ་འགྱུར་བར་བསྟན། ། རྔ་བོ་ཆེ་ཡི་མདོ་སྩལ་འཐབ་མེད་དུ། ། དཔལ་གྱི་ཕྲེང་མས་གསོལ་བཏབ་ངོར་གཤེགས་ཏེ། ། བྱང་ཆུབ་ལུང་བསྟན་དེ་ཡིས་ཞུས་པ་གསུངས། ། ལྷས་བྱིན་བཟོད་གསོལ་ཚུལ་གྱིས་སྟོན་པའི་ཞབས། །
དུག་གི་སེན་མོས་བཏབ་ཀྱང་མ་ཕིགས་བྲུལ། ། མནར་མེད་མེ་འབར་གསོན་པར་ཚིག་པ་ན། ། སངས་རྒྱས་སྐྱབས་གསོལ་འབྲས་བུ་རང་རྒྱལ་བསྟན། ། བདེ་བྱེད་མཆོད་རྟེན་ཕྱག་བསྐོར་ན་བཟའ་ཕུལ། ། བགྲང་ཡས་རྒྱལ་བའི་གསང་བ་རིང་བསྲེལ་གསུངས། ། ཞབས་རྗེས་པདྨ་སེམས་དཔས་མཚན་བྱུང་བས། ། མཆོད་ཅིང་ཚོང་དཔོན་སྡིག་བཅོམ་བྱང་ཆུབ་བསྟན། ། འམ་ཅི་སྡོང་པོས་པི་ཝང་སྒྲ་ཡིས་གཏམ། ། ཟབ་མོ་འབྱིན་ལྷགས་དེ་ཡིས་ཞུས་པ་གསུངས། ། སྤོས་ངན་ཅན་དུ་སྤྱན་དྲངས་རང་གི་བུ། །
བརྒྱད་སྟོང་སེམས་བསྐྱེད་སྟོན་པ་ནམ་མཁའི་དབྱིངས། ། བཞུགས་ནས་སྡོང་པོ་བྱང་ཆུབ་ལུང་དུ་བསྟན། ། གངས་ཅན་ཡུལ་དུ་པདྨ་དྲྭ་བའི་རྒྱུད། ། སངས་རྒྱས་བདུན་པ་བློ་གྲོས་རབ་གནས་གསུངས། ། བསྐལ་པ་བཟང་པོ་རིན་ཆེན་དྲྭ་བ་ཅན། ། དྲང་སྲོང་རྒྱས་པས་ཞུས་པའི་མདོ་རྣམས་གསུངས། ། དྲང་སོང་སྐར་མ་ལ་དགས་བཅོམ་ལྡན་འདས། ། མཐོང་བས་དད་ལ་ཆོས་བསྟན་མཆོག་ལུང་སྩལ། ། ནོར་བུ་རྒྱས་པ་ཏིང་འཛིན་རྒྱལ་པོ་གསུངས། ། ཀླུ་ཆེན་རྒྱ་མཚོས་ཞུས་གསུངས་རྒྱ་མཚོའི་ཀློང༌། །
སྤྱན་དྲངས་དེར་བྱོན་ཆོས་བསྟན་དེ་ཉིད་དང༌། ། སྒྲ་གཅན་འཛིན་དང་རྒྱ་མཚོའི་བུ་མོ་དག ། བྱང་ཆུབ་ལུང་བསྟན་མཁའ་ལྡིང་འཇིགས་ལས་བསྐྱབས། ། བྱ་རྒོད་སྤུངས་པར་དམ་ཆོས་པདྨ་དཀར། ། ཉན་ཐོས་དགེ་སློང་མང་པོ་བྱང་ཆུབ་བསྟན། ། ནམ་མཁར་མཆོད་རྟེན་བྱུང་བར་རྒྱལ་ཀུན་གྱིས། ། བསྐུལ་ལྟར་སྟོན་པའི་ཕྱག་གིས་སྒོ་ཕྱེ་ཚེ། ། དེ་ན་རིན་ཆེན་མང་བཞུགས་དེས་ཀྱང་བསྔགས། ། ཆོས་བཅུ་པ་དང་ཏིང་འཛིན་སྤྲིན་ཆེན་མདོ། ། གསེར་འོད་གསང་བ་བསམ་མི་ཁྱབ་པའི་མདོ། །
ཀུན་ཏུ་བཟང་པོས་བཟང་སྤྱོད་སྨོན་ལམ་བཤད། ། ཝཱ་རཱ་ཎ་སཱིའི་ཨ་མྲའི་ནགས་ཚལ་དུ། ། སངས་རྒྱས་སྟོབས་བསྐྱེད་ཆོ་འཕྲུལ་མདོ་སྩལ་ཏོ། ། ལྕང་ལོ་ཅན་དུ་བདེ་མཆོག་རལ་གཅིག་མ། ། གོས་སྔོན་ཅན་དང་གར་མཁན་མཆོག་གཟུངས་སྩལ། ། གཙང་གནས་འཇམ་དཔལ་རྩ་བའི་རྟོགས་པ་དང༌། ། སྟུག་པོའི་ཞིང་ཁམས་རྒྱན་སྟུག་བཀོད་པ་གསུངས། ། རྒྱལ་བྱེད་ཚལ་དུ་རྣམ་པར་མི་རྟོག་གཟུངས། ། བྱམས་པ་འཇུག་མདོ་མི་ལྡོག་འཁོར་ལོ་སྩལ། ། སེར་སྐྱར་བྱམས་པ་ལུང་བསྟན་སྐྱེ་དགུ་ཡི། །
བདག་མོ་ལ་སོགས་ལྔ་བརྒྱ་མྱ་ངན་ལས། ། འདས་པའི་གདུང་གི་ཁྱོགས་བཏེག་བསྲེགས་སྦྱངས་སྩལ། ། གང་ཚེ་ཉེས་མེད་འཆར་ཀ་བཀྲོངས་པའི་ལུས། ། ཕྱག་དར་ཕུང་པོར་སྦས་བསལ་སྦྱང་དུ་སྩལ། ། ཤཱཀྱ་མང་པོ་བདེན་པ་མཐོང་བར་བཀོད། ། འོད་མའི་ཚལ་དུ་རྨི་ལམ་བསྟན་པ་དང༌། ། རྣམ་པར་འཐགས་པ་ཐམས་ཅད་བསྡུས་པ་གསུངས། ། རྒན་སྐྱེས་རབ་བྱུང་ཆོས་བསྟན་དགྲ་བཅོམ་བཀོད། ། ཤཱཀྱ་ཕོ་མོ་མང་བསད་འཕགས་སྐྱེས་པོ། ། མ་ལ་གནོད་བཅས་རྒྱལ་བས་ལུང་བསྟན་ལྟར། །
མེ་ཡིས་ཚིག་ནས་མནར་མེད་དམྱལ་བར་ལྷུང༌། ། ཀུན་དགའི་སྲིང་མོའི་བུ་གཉིས་ཀུན་དགའ་བོས། ། རབ་བྱུང་དགྲ་བཅོམ་ནམ་མཁར་མེ་ཏོག་འཐུ། ། མ་དྲོས་མཚོར་གཤེགས་དགའ་བོ་ཉེ་དགའ་ཡིས། ། པདྨ་འདབ་སྟོང་སྤྲུལ་པའི་སྙིང་པོར་བཞུགས། ། འདབ་མར་དགྲ་བཅོམ་ཚོགས་འཁོད་ཤཱ་རིའི་བུ། ། བྱ་རྒོད་ཕུང་པོར་གནས་པ་མཽང་གལ་བུ། ། འབོད་དུ་བཏང་བ་རྫུ་འཕྲུལ་འགྲན་གྱིན་བྱུང༌། ། སྟོན་པ་ཉན་ཐོས་ལྔ་བརྒྱ་རང་རང་གིས། ། ལས་རྒྱུ་ལུང་བསྟན་མེ་ཏོག་བརྩེགས་གཟུངས་སྩལ། །
གྲོང་ཁྱེར་ཐིགས་པ་ཅན་པས་སྤྱན་དྲངས་ཚེ། ། ཡི་དྭགས་ཁ་འབར་ལྔ་བརྒྱ་བཅས་གཤེགས་ནས། ། དེ་དག་ཉེ་དུར་ངོ་སྤྲད་ཡོན་བསྔོ་མཛད། ། སྨྲ་འདོད་སེང་གེས་སད་ཕྱིར་བུ་རམ་སྣོད། ། ལྔ་བརྒྱ་ཕུལ་ཡང་གཅིག་གིས་ཀུན་ཚིམ་མཛད། ། འདོད་པ་ཆུང་ཤེས་དད་པས་རབ་ཏུ་བྱུང༌། ། ཡངས་པ་ཅན་པས་སྟོན་པར་མི་མཆེད་ཁྲིམས། ། བཅས་པ་མ་ཐོས་ཁྱིམ་བདག་ནོར་ཅན་ཞེས། ། བུ་སྨད་ཀུན་གྱིས་བསྙེན་བཀུར་བདེན་མཐོང་གྱུར། ། ཤ་བའི་ཚལ་དུ་དབྱར་གནས་སྙུན་པ་བཅིལ། །
སྲིན་བུ་པདྨའི་ནགས་ཁྲོད་གྱད་རྣམས་ཀྱིས། ། མཆེད་བྱས་ཀུ་ཤའི་གྲོང་གྱི་གྱད་ལྔ་བརྒྱས། ། གཤེགས་ཤུལ་ཕ་བོང་བསལ་བ་མ་ནུས་པ། ། རྡེའུ་བཞིན་ཚངས་གནས་བོར་བ་ཕྱག་མཐིལ་ལྷུང༌། ། དབུགས་ཀྱིས་ཕྱེ་མར་བཏགས་གཏོར་གཅིག་ཏུ་བསྡོམས། ། རྡོ་འཕངས་གཟུངས་སྩལ་གྱད་རྣམས་བདེན་པར་བཀོད། ། བྱ་རྒོད་ཕུང་རིར་སྤྲིན་ཆེན་མདོ་མཇུག་བརྟུལ། ། ལི་ཡུལ་གླང་རུ་ལུང་བསྟན་རྣམ་སྲས་དང༌། ། ཀུན་རྒྱལ་ལ་གཏད་དྲི་མེད་འོད་སོགས་ཀྱིས། ། ཡུལ་དེར་བསྟན་པ་འཛིན་པ་སྨོན་པ་དང༌། །
དྲི་མེད་འོད་ཀྱིས་ཞུས་པའི་མདོ་གསུངས་ནས། ། མཆོད་རྟེན་གོ་མ་ས་ལ་གནྡ་གཤེགས། ། གླང་རུའི་སྟེང་བཞུགས་མཚོ་ནང་པདྨའི་གྲངས། ། གཙུག་ལག་ཁང་འབྱུང་དམ་ཆོས་དར་བར་གསུངས། ། ཡངས་ཅན་མཆོད་རྟེན་དྲུང་བཞུགས་ཀུན་དགའ་བོར། ། བསྐུལ་བར་བཞུགས་འོས་གསུངས་ཀྱང་གསོལ་མ་བཏབ། ། བདུད་ཀྱིས་མྱ་ངན་འདའ་གསོལ་ཞལ་འཆོས་དང༌། ། ཙུནྡས་གསོལ་བཏབ་ཟླ་གསུམ་བཞུགས་པར་གནང༌། ། དྲི་མེད་གཟི་ངོར་ཀུན་བསྡུས་ཏིང་འཛིན་གསུངས། ། དེ་དང་ཨ་མྲ་སྐྱོང་མས་སེམས་མཆོག་བསྐྱེད། །
བྱ་རྒོད་ཕུང་པོར་དྲིན་ལན་བསབ་མདོ་སྩལ། ། སྐུ་ལས་འོད་ཟེར་བཀྱེ་བས་དམྱལ་བའི་གནས། ། སྣང་བྱས་ལྷས་བྱིན་ལུས་རེག་བདེ་བར་མཛད། ། ཐར་པ་ཕྱོགས་སུ་རྒྱས་པ་གསུང་བའི་ཚེ། ། དགེ་མཐོང་འགྱོད་ཚངས་བགྱིས་པས་སྡིག་དྲལ་གྱུར། ། སངས་རྒྱས་ཉི་མ་མྱ་ངན་འདས་ཕྱོགས་པས། ། སྔོན་དུ་མཆོག་ཟུང་དགྲ་བཅོམ་བརྒྱད་ཁྲི་དང༌། ། བདུན་བརྒྱ་དང་བཅས་མྱང་འདས་དབྱིངས་སུ་གཤེགས། ། ཁྱེའུ་ཁྱེའུའི་སྟེང་ལངས་ས་སྙིང་གང༌། ། ཕུལ་བ་ཆོས་རྒྱལ་མྱ་ངན་མེད་ལུང་བསྟན། །
འོད་སྲུངས་ཀུན་དགར་བསྟན་པའི་བསླབ་བྱ་སྩལ། ། ལྷོ་ཕྱོགས་འབྲས་སྤུངས་མཆོད་རྟེན་ཆེར་གཤེགས་ཏེ། ། ཟླ་བཟང་ལ་སོགས་འཁོར་ཚོགས་གྲངས་མེད་དབུས། ། དང་པོའི་སངས་རྒྱས་འདུས་པ་ཀྱེ་རྡོར་སོགས། ། ཟབ་རྒྱས་རྡོ་རྗེ་ཐེག་པའི་ཆོས་འཁོར་བསྐོར། ། ཡངས་ཅན་ཁམས་གསུམ་ལས་འདས་གཞལ་མེད་ཁང༌། ། དགོངས་པ་ངེས་པར་འགྲེལ་པའི་མདོ་སྡེ་གསུངས། ། ཆུ་གཏེར་ཆེར་གཤེགས་ཀླུ་ཡི་སྙིང་པོ་དང༌། ། སྤྲིན་ཆེན་ཆར་འབེབས་ལེའུ་བཀའ་སྩལ་ཏོ། ། ལངྐར་ཛམྦྷ་ལ་ཡིས་སྙིང་པོ་ཕུལ། །
གནོད་གནས་ཇི་ལྟར་འབྱུང་བའི་རྟོགས་པ་གསུངས། ། སྒྲ་སྒྲོག་མགྲིན་བཅུས་སྤྱན་དྲངས་ནམ་མཁའ་ནས། ། མ་ལ་ཡར་གཤེགས་ལངྐར་གཤེགས་པ་དང༌། ། དྲི་མེད་གྲགས་སོགས་ཡང་ཕུར་ལ་སོགས་གསུངས། ། བཤུལ་ལམ་སྙུང་བར་ཀུན་དགས་རྙོག་ཆུ་ཕུལ། ། གཡུང་པོས་ཕུལ་བའི་རས་གསོལ་སྐུ་མདངས་བསྐྱེད། ། རྩཱ་ཅན་སཱ་ལའི་ཚལ་དུ་ཐ་མའི་ཁྲིར། ། བཞུགས་ནས་ས་གསུམ་འགྲོ་བ་འདུས་པའི་དབུས། ། སྒྲ་གཅན་འཛིན་དང་གནས་བརྟན་བཅུ་དྲུག་ལ། ། མྱ་ངན་མི་འདའ་བསྟན་པ་སྐྱོང་བར་སྩལ། །
ཕྱོགས་བཞིའི་ཁྱེའུ་བཞིས་བྱུང་བྱུང་བ་གསུངས། ། ཕྱག་གཡས་སྒྲ་གཅན་འཛིན་དང་ཀུན་དགའ་བོ། ། གཡོན་པས་དགེ་སློང་འབུམ་གྱི་ཕྱག་བཟུང་ནས། ། སངས་རྒྱས་ལྔ་བརྒྱ་རང་རང་ཞིང་བཞུགས་ནས། ། ཕྱག་བརྐྱང་བ་ལ་དེ་དག་ཡོངས་གཏད་ཚེ། ། གཉིད་ཀས་སངས་རྒྱས་རྣམས་ཀྱིས་གཟི་བརྗིད་ཀྱིས། ། སྟོན་མཆོག་བཞུགས་པར་སྨྲེ་སྔགས་གསོལ་བཏབ་ཀྱང༌། ། འདུས་བྱས་མི་རྟག་ཅེས་པས་དབུགས་དབྱུང་སྩལ། ། སྤྲུལ་པ་ཐ་མའི་གཟིམས་ལ་དེར་བཞག་སྟེ། ། སེམས་ཅན་དམྱལ་བ་མཐའ་དག་བདེ་འགྲོར་དྲངས། །
རབ་དགའ་དྲི་ཟའི་ཆ་བྱད་ཀྱིས་བརྟུལ་ནས། ། སྐུ་དངོས་སྣང་བས་ཆོས་བསྟན་བདེན་མཐོང་སྦྱར། ། རབ་བཟངས་རྒན་པོ་རབ་བྱུང་དགྲ་བཅོམ་ནས། ། སྟོན་པ་བཞུགས་གསོལ་མ་གནང་སྔོན་དུ་ཡོལ། ། ཞུས་ལན་ཀུན་སྩལ་ཐ་མའི་སྐུ་ལུས་བསྟན། ། འདུ་ཤེས་བཅུ་པའི་མདོ་སྡེ་བཀའ་སྩལ་ཏོ། ། ཆོས་ཀྱི་འཁོར་ལོ་བསྐོར་བའི་མཛད་པ་སྟེ་བཅུ་གཅིག་པའོ།། །། དེ་ནས་དགུང་ལོ་བརྒྱད་ཅུར་སོན་པ་ན། ། འཇིག་རྟེན་མི་ཤེས་བྱེ་བའི་ལྟས་དང་བཅས། ། སེང་གེའི་སྟབས་སུ་མྱ་ངན་འདའ་ཚུལ་བསྟན། །
གང་ཚེ་དགྲ་བཅོམ་བརྒྱད་ཁྲི་མྱ་ངན་འདས། ། འཁོར་ཚོགས་ལྷག་མ་འགྲེ་ལྡོག་ངུད་མོས་བྲེལ། ། སྐུ་གདུང་མཆོད་པས་མདུན་བདར་ཞག་བདུན་མཐར། ། གྱད་རྣམས་ཀྱིས་བཏེག་རྩྭ་མཆོག་གྲོང་བསྐོར་ནས། ། གྱད་ཀྱིས་དབུ་རྒྱན་བཏགས་པའི་མཆོད་རྟེན་དྲུང༌། ། སྤོས་ཤིང་བརྩེགས་པའི་སྟེགས་ལ་བཞུགས་སུ་གསོལ། ། ཁམས་གསུམ་ཞུགས་ཀྱིས་པུར་སྦྱོང་མ་ནུས་པར། ། འོད་སྲུང་གསོལ་བཏབ་ཐུགས་ཀ་ནས་མཆེད་པའི། ། མེ་ཡིས་ཞག་བདུན་རྒྱུན་ཆད་བྲལ་བར་འབར། ། མ་འགགས་པ་དང་བརྒྱ་བྱིན་པུར་སྒྲོམ་ཕྱེ། །
མཆེ་གཡས་ལྷ་དང་གཡོན་པ་སྲིན་པོས་ཁྱེར། ། ལྷག་གཉིས་མ་གཏོགས་ཡུངས་འབྲུ་ལྟ་བུའི་གདུང༌། ། གསེར་སྒྲོམ་བརྒྱད་དུ་ཆ་བགོས་བཀུར་སྟིར་བྱས། ། གདུང་སྐལ་ནོད་པའི་དཔུང་ཚོགས་རྩྭ་ཅན་དང༌། ། སྡིག་ཅན་གྱད་དང་རྒྱལ་རིགས་བུ་ལུ་ཀ ། སྒྲ་སྒྲོགས་རྒྱལ་པོ་ཁྱབ་འཇུག་གླིང་བྲམ་ཟེ། ། ཤཱཀྱ་ལིཙྪ་བཱི་དང་མ་སྐྱེས་དགྲར། ། སོ་སོར་བགོས་བྱིན་མཆེ་བ་གཡས་གཡོན་དག ། མ་སྐྱེས་དགྲ་དང་ཚིགས་འཛིན་རྒྱལ་པོར་བྱིན། ། སོ་སོས་མཆོད་རྟེན་བཞེངས་ནས་དུས་སྟོན་བཙུགས། །
མཆོད་རྟེན་ཆེ་བརྒྱད་སྒྲོམ་དང་གདུང་སོལ་གྱི། ། མཆོད་རྟེན་སྐྱེ་དགུའི་ལེགས་བྱས་རྟེན་དུ་བཞག ། མྱ་ངན་ལས་འདས་པའི་མཛད་པ་སྟེ་བཅུ་གཉིས་པའོ།། །། གང་ཚེ་དགྲ་བཅོམ་ཕལ་ཆེར་མྱ་ངན་འདས། ། རྒྱལ་གསུང་དུད་གྱུར་སུ་ཞིག་བཀའ་བསྡུ་ཞེས། ། ལྷ་རྣམས་འཕྱ་བར་སྤང་སླད་སངས་རྒྱས་ཀྱིས། ། བསྟན་པ་གཏད་པ་གནས་བརྟན་འོད་སྲུངས་ཀྱིས། ། དགེ་འདུན་བསྡུས་པར་དགྲ་བཅོམ་ལྔ་བརྒྱ་ལ། ། གཅིག་དམན་བ་ལང་བདག་ལ་སྦྲན་བཏང་ཚེ། ། དེས་ཀྱང་སྟོན་པ་མི་བཞུགས་ཤེས་ནས་འདས། །
ཡོ་བྱད་བསྐུར་ནས་བཟོད་གསོལ་དེ་སླན་ཆད། ། དགྲ་བཅོམ་མྱ་ངན་མི་འདའི་ཁྲིམས་ཀྱང་བཅས། ། དེ་ནས་མ་སྐྱེས་དགྲ་ཡིས་ཡོ་བྱད་བསྟབས། ། ནྱ་གྲོ་དྷཱ་ཡི་ཕུག་ཏུ་འོད་སྲུངས་སོགས། །

དགྲ་བཅོམ་ལྔ་བརྒྱར་སློབ་པ་ཀུན་དགའ་བོར། ། སྐྱོ་བས་འདུལ་བར་མཁྱེན་པའི་འོད་སྲུངས་ཀྱིས། ། གནས་ལས་བཀར་བ་གང་ཚེ་བྲི་ཛའི་བུས། ། དྲན་བསྐུལ་རྐྱེན་གྱིས་དགྲ་བཅོམ་ཐོབ་ནས་སླར། ། གནས་དེར་ལྷགས་པར་འོད་སྲུངས་ཆེན་པོ་ཡིས། ། བཀའ་ཡི་སྡུད་བྱེད་རིམ་བསྐོས་ཐོག་མ་རུ། ། དགྲ་བཅོམ་ལྔ་བརྒྱའི་སྣམ་སྦྱར་བཏིང་བའི་ཁྲིར། ། འཕགས་པ་ཀུན་དགའ་བོ་ཉིད་མངའ་གསོལ་ནས། ། འདི་སྐད་བདག་གིས་ཐོས་སོགས་མདོ་སྡེ་བསྡུས། ། དེ་བཞིན་ཉེ་བ་འཁོར་གྱིས་འདུལ་བ་དང༌། ། འོད་སྲུང་རང་གིས་མ་མོ་ལེགས་པར་བསྡུས། །
འོད་སྲུངས་སྔོན་དུས་ཀླུ་རིགས་སྒྲོན་མའི་ཚེ། ། ཉན་ཐོས་གྱུར་པས་ཤཱཀྱ་ཐུབ་བསྟན་ལ། ། སྨན་པར་སྨོན་པའི་འབྲས་བུ་མངོན་བགྱིས་ནས། ། འཕགས་པ་ཀུན་དགའ་བོ་ལ་བསྟན་པ་གཏད། ། བདེ་གཤེགས་མཆོད་རྟེན་རྣམས་དང་སིངྒ་ལ། ། སུམ་ཅུ་རྩ་གསུམ་སྟོན་པའི་ཚེམས་བཞུགས་པའི། ། གནས་དེ་རྣམས་སུ་རྫུ་འཕྲུལ་མཐུ་ཡིས་ཕྱིན། ། བྱ་རྐང་རི་བོ་ཟུམས་པར་སྟོན་པའི་སྐུའི། ། སྣམ་སྦྱར་སྐུར་བགོས་མ་འོངས་བྱམས་པས་ཀྱང༌། ། ལེགས་པར་གཟིགས་ནས་འགྲོ་མང་གདུལ་འགྱུར་བར། །
བྱིན་རླབས་མྱ་ངན་འདའ་ཚུལ་བསྟན་པའི་གདུང༌། ། མ་སྐྱེས་དགྲ་ཡིས་སླར་མཇལ་མཆོད་རྟེན་བརྩིགས། ། འཕགས་པ་གནས་བརྟན་བཅུ་དྲུག་སོ་སོ་ཡི། ། བསྟི་གནས་བྱོན་ནས་བསྟན་པ་སྐྱོང་བར་མཛད། ། རྒྱལ་པོའི་ཁབ་ཀྱི་དྲི་མེད་འབྱུང་གནས་སུ། ། ཕྱག་རྡོར་འཇམ་དཔལ་བྱམས་པ་ཀུན་ཏུ་བཟང༌། ། འོད་སྲུངས་ཀུན་དགས་ཐེག་ཆེན་མདོ་སྡེ་བསྡུས། ། བྱམས་པས་ཆོས་ལྔ་རྡོ་རྗེ་སྙིང་པོ་ཡིས། ། ཀྱེ་ཡི་རྡོ་རྗེ་འགྲེལ་བྱས་ཕྱག་རྡོར་གྱིས། ། གསང་སྔགས་མཐའ་དག་བསྡུས་ནས་སྟོད་འགྲེལ་བརྩམས། །
ཟླ་བཟང་རྒྱུད་སྡེ་ཐོས་ནས་ཤམྦྷ་ལར། ། དུས་འཁོར་དཀྱིལ་འཁོར་ལེགས་བཞེངས་ལོ་གཉིས་སུ། ། དང་པོའི་སངས་རྒྱས་བསྟན་ནས་གཟུགས་སྐུ་བསྡུས། ། དེ་རིགས་ས་དབང་གྲགས་པས་ལོ་བརྒྱ་རུ། ། ཆོས་བསྟན་དུས་ཀྱི་འཁོར་ལོའི་རྒྱུད་བསྡུས་ནས། ། ཁེངས་ལྡན་ཉི་མའི་ཤིང་རྟ་ལ་སོགས་པ། ། ཚངས་པའི་དྲང་སྲོང་བྱེ་བ་ཕྲག་ཕྱེད་བཞི། ། དད་བྱས་གྲོང་ཁྱེར་བྱེ་བ་དགུ་བཅུ་དྲུག ། སྐྱེ་བོ་སྨིན་བྱས་རྒྱུད་བསྟན་དྲང་སྲོང་རྣམས། ། ཟླ་བ་ཕྱི་མའི་ཉ་ལ་དངོས་གྲུབ་བརྙེས། །
གྲགས་པའི་རིགས་སྲས་པདྨ་དཀར་པོ་ཡིས། ། འགྲེལ་ཆེན་མཛད་སོགས་རིགས་ལྡན་ཉི་ཤུ་ལྔས། ། ལོ་གྲངས་བརྒྱ་བརྒྱར་ཆོས་བཤད་འཆད་པར་འགྱུར། ། ཨཽཌྱཱ་ན་གནས་སུ་ཨིནྡྲ་བྷཱུ་ཏི་པས། ། གསང་རྒྱུད་ཐམས་ཅད་གླེགས་བམ་བྲིས་ནས་བསྟན། ། དེ་ལྟར་ཀུན་དགས་བཀའ་ཡི་ཚོགས་བསྡུས་ནས། ། རྣམ་བཞིའི་འཁོར་ལ་ཆོས་བསྟན་ཕན་གདགས་ཚེ། ། དགེ་འདུན་འཁོར་བཅས་ཤ་ནའི་གོས་ཅན་གྱི། ། ལོ་ལྔར་དུས་སྟོན་བགྱིས་མཐར་རབ་ཏུ་བྱུང༌། ། བསྒོམས་པས་དགྲ་བཅོམ་སྡེ་སྣོད་གསུམ་པར་གྱུར། །
དེད་དཔོན་ཉི་མའི་ཁྱེའུ་གསེར་གྱི་མདོག ། རབ་གཏུམ་བློན་པོས་ཉེས་མེད་མཛེས་དགའ་མོ། ། བསད་པའི་སྐྱོན་བཏགས་གསལ་ཤིང་བསྐྱོན་མཐོང་ཚེ། ། ཕ་ཡིས་སྐྱབས་གསོལ་འཕྲལ་ལ་རྫུ་འཕྲུལ་གྱིས། ། དགྲ་བཅོམ་ལྔ་བརྒྱའི་འཁོར་བཅས་དེར་བྱོན་ནས། ། གསལ་ཤིང་སྟེང་ན་ཟླ་བའི་གདན་སྤྲུལ་ཏེ། ། ཉེས་སྦྱངས་ཀཱ་ཤི་མཛེས་དགའ་ཤི་བ་བསླངས། ། བདེན་པའི་ཚིག་གིས་སྐྱེས་པར་གྱུར་དེ་དང༌། ། རབ་གཏུམ་བཅས་པ་རབ་བྱུང་ཆོས་བསྟན་པས། ། སྲོག་ཆགས་གྲངས་སུ་མེད་པ་བདེ་བར་བཀོད། །
བསྟན་པ་ཤ་ནའི་གོས་ཅན་ལ་གཏད་དེ། ། གངྒཱའི་དབུས་སུ་རྫུ་འཕྲུལ་གྱིས་གཤེགས་དེར། ། ཡིད་འོང་གླིང་སྤྲུལ་དྲང་སྲོང་ལྔ་བརྒྱ་དག ། བསྙེན་པར་རྫོགས་བྱས་དགྲ་བཅོམ་འབྲས་བུར་བཀོད། ། ཆུ་དབུས་པའམ་ཉི་མ་གུང་པར་གྲགས། ། དེ་ཉིད་སྔོན་དུ་མྱ་ངན་འདའ་ཞུས་ཀྱང༌། ། སྟོན་པའི་བཀའ་ལྟར་ཁྱོད་ཀྱིས་ཁ་ཆེར་སོང༌། ། དེ་བཞིན་གཤེགས་པའི་བསྟན་པ་ཟུངས་ཤིག་གདམས། ། འཕགས་པ་མྱང་འདས་སྐུ་གདུང་སོ་སོར་བགོས། ། དགྲ་བཅོམ་ཉི་མ་གུང་པས་ཁ་ཆེར་བྱོན། །
ཨཽ་དུཥྚ་ཞེས་གདུག་པའི་ཀླུ་འདུལ་ཕྱིར། ། མཉམ་པར་བཞག་པས་ཀླུ་རྣམས་མ་བཟོད་ཁྲོས། ། རྫི་ཆར་མདའ་མཚོན་དྲག་པོས་ཆར་ཕབ་ཀྱང༌། ། མེ་ཏོག་ཏུ་གྱུར་གླགས་རྙེད་མ་བཟོད་པར། ། བཀའ་ལུང་མཉན་ཕྱིར་སྤྱན་སྔར་ལྷགས་པ་ན། ། སྟོན་པས་ལུང་བསྟན་ས་འདི་བྱིན་ཞེས་སྩལ། ། དེས་ཀྱང་ཕུལ་བའི་ས་དེར་གྲོང་ཁྱེར་གྲོང༌། ། གཙུག་ལག་ཁང་བསྐྲུན་བསྟན་པ་རྒྱས་པར་བཙུགས། ། སྤོས་ངད་ལྡང་ལས་གུར་གུམ་བླངས་ནས་དེར། ། བསྟན་པ་ནམ་གནས་སྐྱེ་བར་བྱིན་བརླབས་ནས། །
བསྟན་པའི་བགྱི་བ་བགྱིས་མཐར་མྱ་ངན་འདས། ། གང་ཚེ་ཤ་ནའི་གོས་ཀྱིས་མ་ག་དྷཱར། ། བསྟན་པ་སྐྱོང་བ་གང་ཚེ་ཉེ་ཕྱོགས་དེར། ། གནོད་སྦྱིན་གདུག་པས་སྐྱེ་བོ་ཡོངས་འཚེ་བ། ། ཞུགས་ཀྱི་ཆོ་འཕྲུལ་གྱིས་བཏུལ་སྐྱེ་བོའི་ཚོགས། ། དགྲ་བཅོམ་ཁྲི་དང་བདེན་མཐོང་འབུམ་ཕྲག་བསྐྲུན། ། ཁྱད་པར་ཁྱིམ་བདག་སྤོས་འཚོང་སྦས་པའི་བུ། ། ཉེར་སྦས་ཞེས་བྱ་དེ་ལ་ཆོས་བསྟན་པས། ། ཆོས་རྣམས་ཀུན་ལ་ཆོས་མིག་དྲི་མེད་ཐོབ། ། ཆུ་དབུས་པ་ལས་རབ་བྱུང་དགྲ་བཅོམ་གྱུར། །
དེ་ཉིད་བསྟན་པ་སྐྱོང་བ་ལེགས་བསྐོས་ནས། ། ཙམྦ་ཞེས་བྱའི་ཡུལ་ན་མྱ་ངན་འདས། ། དེ་འོག་འཕགས་པ་ཉེར་སྦས་རྫུ་འཕྲུལ་གྱིས། ། གངྒཱ་ལེགས་བརྒལ་ལུས་འཕགས་ཞེས་བྱ་བ། ། དབྱིག་གི་སྙིང་པོའི་ཀུན་དགའ་རྭ་བ་དང༌། ། གར་མཁན་དཔའ་བོའི་གཙུག་ལག་ཁང་སོགས་སུ། ། ཆོས་བསྟན་སྐྱེ་བོ་གྲངས་མེད་འདུ་བ་ལ། ། ཕྲག་དོག་བདུད་ཀྱིས་འབྲུ་གོས་རིན་ཆེན་ཆར། ། ཉིན་ཞག་འགར་ཕབ་སྐྱེ་བོ་གཡེང་བྱེད་ཅིང༌། ། རང་ཉིད་གར་མཁན་འཁོར་ཚོགས་བཅས་སྤྲུལ་ནས། །
གླུ་གར་རོལ་མོས་འགྲོ་བ་ཡིད་བསྒྱུར་ཞིང༌། ། འཕགས་པའི་དབུ་ལ་རིན་ཆེན་ཅོད་པཎ་གྱིས། ། བཅིངས་པའི་ལན་དུ་སྦྲུལ་དང་མི་ཁྱིའི་རོ། ། མེ་ཏོག་ཕྲེང་སྤྲུལ་བཏགས་པ་མི་འདོད་ཀྱང༌། ། སུས་ཀྱང་འདོར་བ་མ་ནུས་འཕགས་པ་ལ། ། སྟོན་པར་ཇི་ལྟར་བརྒལ་ཡང་མི་འཚེ་ན། ། ཁྱོད་ལ་ཀྱལ་ཀ་བྱས་པས་འདི་འདྲ་ཞེས། ། ཉེར་བཏུད་སླན་ཆད་མི་འཚེ་དམ་བཅའ་བྱས། ། ཁྱོད་ཀྱིས་སངས་རྒྱས་མཐོང་ན་དེ་ཡི་སྐུ། ། ཅི་འདྲར་སྤྲུལ་བཅུ་གཉེར་སྦས་ཕྱག་བྱས་ཚེ། །
སྡིག་ཅན་རང་གཟུགས་བསྟན་ནས་དགེ་སེམས་བསྐྱེད། ། ཉེར་སྦས་རང་གིས་ཆོས་བསྟན་དགྲ་བཅོམ་དང༌། ། བདེན་པ་མཐོང་བ་སྟོན་པ་བྱོན་རྗེས་ནས། ། འདི་ལས་སློབ་མ་མང་བ་མེད་ཅེས་གྲགས། ། ཁྱད་པར་འཕགས་རྒྱལ་ཡུལ་གྱི་བྲམ་ཟེའི་བུ། ། རིག་པའི་ཕ་རོལ་སོན་པ་དྷཱི་ཏི་ཀ ། ལྔ་བརྒྱའི་འཁོར་བཅས་འོངས་ནས་མཁས་དགུ་ལ། ། ཚངས་སྤྱོད་ལམ་དྲིས་མགུ་བ་མ་བྱུང་བར། ། ཉེར་སྦས་ལ་དྲིས་དད་པས་བསྙེན་པར་རྫོགས། ། གདམས་པ་བསྟན་པས་རྣམ་ཐར་བརྒྱད་ལྡན་གྱུར། །
ཐོ་གར་རྒྱལ་པོ་འཁོར་བཅས་གནམ་མཆོད་པར། ། འཕགས་པ་འཁོར་བཅས་ནམ་མཁའི་ལམ་གཤེགས་ནས། ། བཀད་སར་བཞུགས་ནས་མཆོད་ལ་ཆོས་བསྟན་པས། ། བདེན་མཐོང་བསླབ་པའི་གནས་ལ་གྲངས་མེད་བཞག ། འདོད་གཟུགས་བྲམ་ཟེས་ཉི་མ་མཆོད་པའི་ཚེ། ། ཉི་མའི་བུས་བྱོན་ཆོས་བསྟན་བདེན་པ་ལ། ། ལེགས་སྦྱར་ཡུལ་དེར་བསྟན་པ་རྒྱ་ཆེར་གཙུགས། ། ཨངྒ་ཡུལ་གྱི་ཁྱིམ་བདག་རང་གི་ཁྱིམ། ། ལྗོན་ཤིང་ལས་བྱུང་ཅི་འདོད་འབྱུང་བ་ལ། ། ཁྱབ་འཇུག་ནག་པོ་མཉེས་ལས་ཐོབ་པའི་བུ། །
ནག་པོ་ཞེས་བྱས་རྒྱ་མཚོར་ལན་བདུན་ཕྱིན། ། ཕྱི་མར་ཁྲུང་ཁྲུང་གཞོན་ནུ་མས་བཟུང་བའི། ། དྷཱི་ཏི་ཀ་ལ་སྐྱབས་གསོལ་རྫུ་འཕྲུལ་གྱིས། ། གནས་དེར་གཤེགས་ནས་བསྐྱབ་པའི་དྲིན་དྲན་པས། ། ལོ་གསུམ་དགེ་འདུན་བཅས་ལ་དུས་སྟོན་བྱས། ། དེ་མཐར་ནག་པོ་རབ་བྱུང་དགྲ་བཅོམ་བརྙེས། ། དྷཱི་ཏི་ཀས་ཀྱང་བསྟན་པ་དེ་ལ་གཏད། ། གྲོང་ཁྱེར་འཕགས་རྒྱལ་མྱ་ངན་ལས་འདས་སོ། ། འཕགས་པ་ནག་པོས་བསྟན་པ་སྐྱོང་བའི་ཚེ། ། ཁ་ཆེར་དགེ་སློང་གནས་པ་ཞེས་བྱ་ཡིས། །
བདག་ཏུ་ལྟ་ལ་འགྲོ་བ་བཀྲིར་བརྩོན་པས། ། བསྟན་པ་རྩོད་པའི་དྲི་མ་ཅན་གྱུར་ཚེ། ། པུཥྐ་ར་ཎའི་དྲི་གཙང་ཁང་པ་ན། ། གནོད་སྦྱིན་སེར་སྐྱས་འཚོ་བ་ལེགས་སྦྱར་ནས། ། དགེ་འདུན་བསྡུས་ནས་རྩོད་པ་ཕྱིར་བཅོས་ཏེ། ། འཕགས་པས་ཆོས་བསྟན་ཡང་དག་ལྟ་ལ་བཀོད། ། ནག་པོའི་ཡོན་ཏན་ཐོས་པའི་སིངྒ་ལའི། ། རྒྱལ་པོས་སྤྱན་འདྲེན་ཕོ་ཉས་བྱོན་པ་ན། ། འཕགས་པ་དགྲ་བཅོམ་ཚོགས་བཅས་རྫུ་འཕྲུལ་གྱིས། ། གླིང་དེར་བྱོན་ནས་རྒྱལ་པོ་ཡུལ་མིར་བཅས། །
བདེན་པ་མཐོང་མཛད་གླིང་དེར་སྟོན་པའི་བསྟན། ། སྔོན་ཆད་ནུབ་པ་ཆེས་ཆེར་དར་བར་མཛད། ། བྷ་རུ་ཀཙྪའི་ཡུལ་ན་སྐྱ་བསེང་རིགས། ། མཐོང་བ་ཅན་བུ་ལེགས་མཐོང་ཞེས་བྱ་བ། ། སྲིད་འབྱོར་ཕུན་ཚོགས་སྤངས་ནས་དགྲ་བཅོམ་པ། ། སུ་ཀཱ་ཡཱ་ན་ཞེས་བྱར་དད་པ་ཡིས། ། ཆོས་ཐོས་སྟན་དེར་འཁོད་བཞིན་དགྲ་བཅོམ་མོད། ། རབ་ཏུ་བྱུང་བ་ཕ་ཡིས་མ་གནང་བར། ། བཅིངས་པར་རྫུ་འཕྲུལ་དུ་མས་ཡིད་ཆེས་བསྐྱེད། ། ཕ་ཡིས་ལེགས་གནང་རབ་བྱུང་དགྲ་བཅོམ་གྱུར། །
འཕགས་པ་ནག་པོ་ལ་བརྟེན་རིང་གནས་མཐར། ། བསྟན་པ་གང་ལ་གཏད་དེ་ནག་པོ་ཉིད། ། ཀུ་ཤའི་ཚལ་དུ་ཐ་མའི་མཛད་པ་བསྟན། ། དེ་ནས་ལེགས་མཐོང་ཆེན་པོས་འཁོར་རྣམ་བཞི། ། འདུལ་བར་མཛད་པ་གང་ཚེ་སིནྡྷུའི་ཡུལ། ། གནོད་སྦྱིན་གཏུམ་མོ་ཧིངྒ་ལཱ་ཙཱི་ཞེས། ། ཉིན་རེ་ལ་ཡང་མི་རྟ་བ་ལང་གི ། ཤ་ཁྲག་ཕུང་པོས་ཚིམ་པར་བསྟབ་དགོས་དེས། ། གདུལ་བྱར་མཁྱེན་ནས་དེར་བོར་གནོད་སྦྱིན་མོས། ། ཅོ་འདྲིས་མ་ཚུགས་མེ་འབར་ཆོ་འཕྲུལ་བསྟན། །
འཇིགས་པས་བསྐྱབ་སོང་བསླབ་པའི་གནས་ལ་སྦྱར། ། གཞན་ཡང་ཀླུ་གདོན་གནོད་སྦྱིན་དུ་མ་བཏུལ། ། འཛམ་གླིང་གླིང་ཕྲན་དུ་མར་རྫུ་འཕྲུལ་གྱིས། ། བྱོན་ནས་ཆོས་དང་དགེ་འདུན་དར་སྲོལ་བཙུགས། ། དེ་མཐར་མྱ་ངན་འདའ་བའི་ཚུལ་བསྟན་ཏོ། ། ཀཽ་ཤམྦྷི་རུ་འཕགས་པ་དྷཱི་ཏི་ཀས། ། རྣམ་བཞིའི་འཁོར་ལ་གདམས་པ་འབོགས་མཛད་ཀྱང༌། ། རྟག་པར་བྲོ་འཚལ་རྐྱེན་གྱིས་ནད་པ་ལས། ། ཡང་དག་གདམས་པ་ཇི་ལྟར་ཐོབ་འགྱུར་ཞེས། ། འདུད་པར་མི་བྱེད་གང་ཚེ་ཡངས་པ་ཅན། །
དགེ་སློང་རྣམས་ཀྱིས་རུང་བ་མིན་པའི་གཞི། ། བཅུ་ཕྲག་སྤྱད་པ་ཆོས་འདུལ་བསྒྲགས་པའི་རྒྱུས། ། ཀུཥྨ་པཱུ་རི་ཞེས་བྱའི་གཙུག་ལག་ཁང༌། ། གྲགས་པ་ལ་སོགས་དགྲ་བཅོམ་བདུན་བརྒྱ་ཡིས། ། ཆོས་མིན་སུན་ཕྱུང་བཀའ་བསྡུ་གཉིས་པ་མཛད། ། ཐུབ་དབང་འདས་ནས་བགྲང་བྱ་སུམ་བརྒྱ་ན། ། གྱེས་པའི་སྡེ་པ་བཅོ་བརྒྱད་བཀར་བསྒྲུབ་ཕྱིར། ། ཛ་ལནྡྷ་རིའི་མི་བདག་ཀ་ནིཥྐས། ། ཡོ་བྱད་ལེགས་སྦྱར་པཱུརྞི་ཀ་ཡིས་མཚོན། ། དགྲ་བཅོམ་ལྔ་བརྒྱ་བ་སུ་མི་ཏྲ་སོགས། །
སེམས་དཔའ་ལྔ་བརྒྱས་བསྡུ་བ་གསུམ་པ་མཛད། ། སྟོན་པ་མྱ་ངན་འདས་ནས་བགྲང་བའི་གཞི། ། བཞི་བརྒྱར་སོན་པར་ལྷོ་ཕྱོགས་བཻ་དྷརྦར། ། ཀླུ་སྒྲུབ་ཀྱིས་བྱོན་སྒྲ་གཅན་འཛིན་བཟང་ལས། ། ཐུན་མོང་ཁྱད་པར་ཐེག་པ་ཆེར་སྨིན་ནས། ། སྡེ་སྣོད་འཛིན་པའི་མཆོག་གྱུར་ལོ་དྲུག་བརྒྱར། ། བསྟན་པ་བསྐྱང་མཐར་བདེ་ལྡན་ཞིང་དུ་གཤེགས། ། སློབ་མ་འཕགས་པ་ལྷ་དང་ཀླུའི་བྱང་ཆུབ། ། སངས་རྒྱས་བསྐྱངས་དང་ལེགས་ལྡན་འབྱེད་དཔའ་བོ། ། ཞི་ལྷ་གནས་བརྟན་ཆོས་སྐྱོང་ལ་སོགས་པས། །
ཐེག་ཆེན་བསྟན་པ་ཆེས་ཆེར་གསལ་བར་མཛད། ། སྟོན་པ་འདས་ནས་དགུ་བརྒྱའི་ལོར་སོན་པར། ། ཐོགས་མེད་དབྱིག་གཉེན་ལེགས་བྱོན་དང་པོ་ཡིས། ། བྱམས་མགོན་བསྒྲུབས་པས་རྗེས་བཟུང་དགའ་ལྡན་བྱོན། ། རྒྱལ་ཡུམ་རྣལ་འབྱོར་སྤྱོད་ས་ཆོས་ལྔ་སོགས། ། མི་ཕམ་ཞལ་ལས་ནོས་ཏེ་མི་ཡུལ་དུ། ། དེ་དང་འབྲེལ་བའི་ཆོས་བརྩམས་དར་རྒྱས་མཛད། ། གཞུང་ལུགས་རྒྱ་མཚོའི་མཐར་སོན་ཕྱི་མས་ཀྱང༌། ། འཁོར་ལོ་གསུམ་ཀའི་དགོངས་འགྲེལ་ཅི་རིགས་བྱས། ། རིགས་སྨྲའི་དབང་ཕྱུག་ཕྱོགས་གླང་ཆོས་གྲགས་ཀྱིས། །
ཚད་མདོ་ཀུན་བཏུས་སྡེ་བདུན་འབྲེལ་བཅས་བརྩམས། ། རྒོལ་ངན་ཚར་བཅད་ཡང་དག་ལམ་སྲོལ་ཕྱེ། ། ཆོས་འདུལ་བསྟན་པའི་སྣང་བྱེད་མཆོག་ཟུང་གིས། ། འདུལ་མདོ་ལས་བརྒྱ་སུམ་བརྒྱ་པ་ལ་སོགས། ། བཀའ་དོན་ཆེས་གསལ་མཛད་པ་མང་དུ་བྱོན། ། མདོར་ན་བཀའ་ལུང་སྤྱི་དང་སོ་སོ་ཡི། ། འགྲེལ་བྱེད་འཇིག་རྟེན་ཀུན་གྱི་མིག་གྱུར་པ། ། འཕགས་ཡུལ་བོད་དང་བོད་ཆེན་རྒྱ་ནག་སོགས། ། ཡུལ་ཀུན་ཁྱབ་པར་བྱོན་པས་རྒྱས་པར་མཛད། ། མཛད་པའི་རྒྱུན་སྐྱེས་བུ་དམ་པ་རྣམས་ཀྱིས་བསྟན་པ་བསྐྱངས་པ་སྟེ་བཅུ་གསུམ་པའོ།། །།
འདིར་སྨྲས་པ། རྒྱལ་བའི་རྟོགས་བརྗོད་ནོར་བུའི་ཡུ་བ་རབ་བརླིང་རྩེར། ། རྨད་བྱུང་སྤྱོད་པ་སྤྱད་པའི་རྩིབ་མ་བྱེ་བ་ཅན། ། དཔག་ཡས་ཕན་བདེའི་གྲིབ་བསིལ་ཡིད་འོང་འཇོ་བའི་གདུགས། ། མཐའ་ཀླས་སྐྱེ་དགུའི་བླ་ན་རྟག་པར་རྒྱལ་གྱུར་ཅིག ། སྲིད་ལས་རིང་དུ་འཕགས་རྣམས་ཁ་ན་མ་ཐོ་དང༌། ། གཞར་ཡང་མཉམ་པར་འགྲོགས་པའི་རྣམ་ཐར་སྲིད་པ་མིན། ། གང་ཕྱིར་མི་མཆོག་རྣམས་ཀྱི་གསང་གསུམ་རྒྱན་འཁོར་ལོ། ། ཚུར་མཐོང་སྐྱེ་བོས་བསམ་བརྗོད་ཡུལ་ལས་འགོང་བར་འཕེལ། ། ལྷམ་མེར་གསལ་ལོ་ཀུན་གསལ་མི་ལྟུང་ཕྲེང་བའི་ཁྲོད། །
འཕེལ་ཕྱོགས་རྫོགས་པ་གསུམ་པའི་གཉིས་སྐྱེས་རྒྱལ་པོའི་གཟུགས། ། བསྔགས་འོས་འབུམ་ཕྲག་དབུས་ན་རྒྱལ་བས་ལེགས་སྤྱད་གཏམ། ། ཕྱོགས་རེའི་སྙན་པ་ལམ་གསུམ་ཁོང་ན་སྒྲིབ་པ་མེད། ། ལྷར་བཅས་འཇིག་རྟེན་དྲན་པའི་དབང་པོའི་སྙན་དངགས་ཀྱི། ། བྱེ་བ་སྤྱོད་པས་ཡོན་ཏན་མཐས་གཏུགས་མིན་པའི་དཔལ། ། ཇི་སྙེད་དག་བྱེད་རྒྱུན་མང་བཏུང་བས་ངོམས་མིན་པའི། ། གནམ་འཕྱོའི་གྲོང་ཁྱེར་ཆེ་ལས་གཞན་པའི་དཔེ་ཟླས་དབེན། ། འོན་ཏེ་ཚུལ་འདིར་ཅུང་ཟད་ངལ་བྱས་དེ་ཡི་ལུས། ། དལ་བ་སྙིང་པོ་ལེགས་བྱས་བགྲང་ལས་འདས་པའི་ཚད། ། ཆུ་དབང་ཟེགས་མ་བསྐལ་པའི་གྲུ་ཆར་ཐིགས་པའི་ཕྲེང༌། །
མུ་མེད་ཞིང་རྡུལ་ཕྲ་རབ་གྲངས་ཀས་མཚོན་དུ་ཅི། ། གང་དེ་གྱི་ནའི་འབྲས་བུར་མི་བསྒྱུར་ཡིད་ཅན་ཀུན། ། སྲིད་ལས་གདོན་པའི་ཐབས་མཁས་ཐུགས་རྗེའི་དབང་ཕྱུག་ཉིད། ། གྲུབ་པ་དེ་སྲིད་རྣམ་འདྲེན་སྲས་བཅས་རྟོགས་བརྗོད་སྡེ། ། རྒྱན་གསུམ་ལམ་ནས་འཇིག་རྟེན་སྣང་བར་བྱེད་རྒྱུར་བསྔོ། ། བསླབ་གཞི་ལྷུར་ལེན་ནོར་ལྡན་བརྟན་མས་ཐེག་དཀའི་ཁུར། ། འདུས་པས་ཕྱོགས་རྣམས་ཀུན་ནས་ཀློག་སྤང་འཁོར་ལོ་ཡིས། ། ལུང་རྟོགས་ཆོས་མཆོག་བསྐལ་པར་འཚོ་གཞེས་བྱིན་རླབས་ཀྱི། ། གུར་ཁྱིམ་ཡངས་པར་འགྲོ་འདི་བདེ་བར་སྤྱོད་གྱུར་ཅིག ། ཅེས་སངས་རྒྱས་བཅོམ་ལྡན་འདས་ཀྱི་རྟོགས་པ་བརྗོད་པ་མལླི་ཀཱའི་ཕྲེང་བ་ཞེས་བྱ་བ་འདི་ནི།
ཐེག་པ་ཆེ་ཆུང་གི་མདོ་དང་དགོངས་འགྲེལ་དྲི་མ་མེད་པ་རྣམས་ནས་རྒྱ་ཆེར་བསྟན་པ་རྣམས་ཀྱི་སྙིང་པོ་རྒྱན་གྱི་ཁྱད་པར་མང་པོས་མ་བཅིངས་པར་ཚིགས་སུ་བཅད་པའི་སྒོ་ནས་ཤིན་ཏུ་བསྡུས་ཤིང་གོ་བདེ་བར། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས་རབ་བྱུང་འདོད་པའི་འཛིན་བྱེད་ཀྱི་གནམ་ལོར་དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་གྲུབ་པར་བགྱིས་པ་ཤིན་ཏུ་བཀྲ་ཤིས་པར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
