གསུང་འབུམ། ཚུལ་ཁྲིམས་རིན་ཆེན།
པོད ༡༧
དཀྱིལ་འཁོར་དུ་སློབ་མ་དབང་བསྐུར་བའི་གོང་དུ་སྤྲོ་བར་འོས་པའི་ཆོས་བྱུང་གི་གླེང་བ་ཀོ་ཀི་ལའི་དབྱངས་སྙན།
༼ག༽ ༄༅། །ནིདཱནཀོཀིལ྄སྱསྭརཡཤོནཱམཤྲཱིཀཱལཙཀྲཥྱམཎྜལཾཤིཀྵཱབྷིཥེཀོཏྟརབིསྟཱརཱརྷསྱདྷརྨྨོཏབྷབཱནཱཾབིཛཧཱརཾ།།
༄༅། །དཔལ་དུས་ཀྱི་འཁོར་ལོའི་དཀྱིལ་འཁོར་དུ་སློབ་མ་དབང་བསྐུར་བའི་གོང་དུ་སྤྲོ་བར་འོས་པའི་ཆོས་བྱུང་གི་གླེང་བ་ཀོ་ཀི་ལའི་དབྱངས་སྙན་ཞེས་བྱ་བ་བཞུགས་སོ།། རྣམ་ཀུན་མཆོག་གི་རང་བཞིན་ལུས་ཕྲ་མས། ། འབྲལ་མེད་དམ་དུ་འཁྱུད་པའི་ལྷན་སྐྱེས་བདེར། ། སྙོམས་འཇུག་དམ་པའི་ཡོན་ཏན་བསམ་མི་ཁྱབ། ། དབང་འབྱོར་བླ་མ་ཀཱ་ལ་ཙ་ཀྲར་འདུད། ། རྒྱུ་རྒྱུད་དྲིར་བཅས་སྣོད་བཅུད་སྣང་བ་ཀུན། ། སྦྱོང་བྱེད་ཐབས་རྒྱུད་སྨིན་དང་གྲོལ་བྱེད་ཀྱིས། ། དྲི་བྲལ་འབྲས་བུའི་རྒྱུད་ཆེན་མངོན་བགྱིད་པ། །
རྣམ་གསུམ་དབྱེར་མེད་རྒྱུན་ཆགས་སྟོན་པའི་རྒྱུད། ། དམ་པ་དང་པོ་ཇི་ལྟར་བྱོན་ཚུལ་ལས། ། ཉེར་བརྩམས་འབེལ་བའི་མཆིད་ཀྱི་ཕོ་ཉ་ཡིས། ། སྐལ་བཟང་རྡོ་རྗེའི་ཐེག་པའི་གྲོང་ཁྱེར་མཆོག ། འཇུག་བྱེད་སྔོན་འགྲོའི་ངོ་མཚར་འཛུམ་གྱིས་བསུ། ། འདིར་དང་པོའི་སངས་རྒྱས་དུས་ཀྱི་འཁོར་ལོའི་འཇུག་སྒོར་གདུལ་བྱ་རྣམས་སྨིན་ཅིང་གྲོལ་བར་བྱེད་པའི་སྔོན་དུ། སྤྲོ་བར་འོས་པའི་ཆོས་གཏམ་ངོ་མཚར་བདུད་རྩིའི་འོད་ཅན་གྱི་འཛུམ་ཟེར་དཀར་པོས་མདུན་བསྩུ་བར་འདོད་པས་འདི་ལྟ་སྟེ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དོན་ཉམས་སུ་བླང་བར་བགྱིའོ་སྙམ་པའི་བསམ་པ་བྱང་ཆུབ་ཀྱི་སེམས་དང་ལྡན་པས་གསན་འཚལ། དེའང་འདིར་གང་ལ་བརྟེན་ན་རྣམ་པ་ཀུན་ཏུ་མི་བསླུ་བ་ངེས་པ་ཉིད་ནི།
རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ལེགས་པར་གསུངས་པ། ས་བཅུའི་བྱང་ཆུབ་སེམས་དཔའ་རྣམས་ཀྱིས་བཀའ་བསྡུས་ཏེ་འགྲེལ་པས་ལེགས་པར་བཀྲལ་བ། གྲུབ་པའི་དབང་ཕྱུག་རྣམས་ཀྱིས་ཐུགས་ཉམས་སུ་བཞེས་པས་གྲུབ་པ་བརྙེས་པ། པཎྜི་ཏ་རྣམས་ཀྱིས་འཆད་ཉན་དང་འབེལ་གཏམ་གྱིས་གཏན་ལ་ཕབ་པ། བོད་ཡུལ་འདིའི་དབང་དུ་བྱས་ན་ལོ་ཙཱ་བས་བོད་སྐད་དུ་བསྒྱུར་བ། བླ་མ་དམ་པའི་བརྒྱུད་པ་བར་མ་ཆད་པ་དང་ལྡན་པ་ཞིག་དགོས་པར་བཀའ་ཡང་དག་པ་ཚད་མར་གྱུར་པ་ལས་འབྱུང་ལ། དེ་ནི་མཆོག་གི་དང་པོའི་སངས་རྒྱས་ཀྱི་སྙིང་པོ་དཔལ་དུས་ཀྱི་འཁོར་ལོ་ཞེས་བྱ་བ། རྒྱུའི་རྒྱུད་དང་པོའི་སངས་རྒྱས་ཨེ་ཝཾ་ཟབ་གསལ་གཉིས་སུ་མེད་པའི་ཡེ་ཤེས་དེ་ཉིད་དྲི་མ་དང་བཅས་པ་ལས་ཕྱི་སྣོད་ཀྱི་འཇིག་རྟེན་དང༌། ནང་སེམས་ཅན་གྱི་ལུས་གྲུབ་འཇིག་བྱེད་པའི་ཚུལ་ཤེས་ནས། དྲི་མ་དེ་ཟད་པའི་ཆེད་དུ་ལམ་གྱི་གཙོ་བོ་དབང་བསྐུར་བ་ཐོབ་ཅིང་རིམ་པ་གཉིས་ཉམས་སུ་བླངས་པས།
རྒྱུའི་རྒྱུད་དེ་ཉིད་དྲི་མ་དང་བྲལ་བ་མངོན་དུ་གྱུར་ཏེ་འབྲས་བུ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པ་རྒྱུན་ཆགས་སུ་སྟོན་པར་བྱེད་པ་རྒྱུད་ཀྱི་རྒྱལ་པོ་ཇི་ལྟར་བྱུང་བ་མདོ་ཙམ་སྨོས་པ་ལ་གསུམ་སྟེ། སྟོན་པ་ཇི་ལྟར་བྱོན་པ། རྒྱུད་ཇི་ལྟར་གསུངས་པ། འཕགས་བོད་དུ་ཇི་ལྟར་དར་བའི་ཚུལ་ལོ། ། དང་པོ་ལ་གཉིས། སྟོན་པ་བྱོན་པའི་གནས། དེར་ཇི་ལྟར་བྱོན་པའོ། ། དང་པོ་ནི། བསྡུས་རྒྱུད་ཁམས་ལེའི་ཚིགས་བཅད་བཅུ་པ་ལས། རླུང་གི་མཐའ་ནས་སོགས་ཀྱི་དོན་འཇིག་རྟེན་ཁམས་ཀྱི་ཚད་ཕྱིའི་ཚད་དང་ལུས་ཀྱི་ཚད་ཆོས་མཐུན་དུ་སྦྱར་ནས་གསུངས་པ།
འདི་ལྟར་ནམ་མཁར་རླུང་མེ་ཆུ་སའི་དཀྱིལ་འཁོར་བཞི་པོ་གོང་ནས་གོང་དུ་བརྩེགས་པ། བཞི་བཀའང་སྟེང་གི་ངོས་མཉམ་པར་གནས་པའི་དབུས་སུ་སའི་དཀྱིལ་འཁོར་གྱི་དབུས་སུ་རི་རབ་ཤར་ཨིནྡྲ་ནཱི་ལ། ལྷོ་པདྨ་རཱ་ག བྱང་ཟླ་བ་ཆུ་ཤེལ། ནུབ་ཀརྐེ་ཏ་སེར་པོ། དབུས་མརྒད་དེ་རིན་པོ་ཆེ་སྣ་ལྔ་ལས་གྲུབ་པ། རྩ་བ་ཟླུམ་པོར་ཡོད་པ་རིམ་གྱིས་ཡར་སྦོམ་དུ་སོང་བས་རྡོ་རྗེ་རྩེ་ལྔ་པ་རྭ་གདེངས་པའི་རྣམ་པར་ཡོད་པ། རྩ་བར་མུ་ཁྱུད་ཀྱིས་བསྐོར་བ། དེའི་ཕྱི་ནས་གླིང་དང་མཚོ་དང་རི་དྲུག་དྲུག་སྤེལ་བས་ཟླུམ་པོར་བསྐོར་བ་ནི་ལོངས་སྤྱོད་ཀྱི་ས་སྟེ། དེར་མི་དང་མིའམ་ཅི་སོགས་གནས་ལ་དེ་དག་རི་རབ་ཀྱི་ཁོང་སྐྱིབས་ན་ཡོད་པ།
དེའི་ཐ་མ་ནི་གངས་རི་སྟེ། དེའི་ཕྱི་རོལ་ན་གླིང་བདུན་པ་ཛམྦཱུའི་གླིང་ཆེན་པོས་བསྐོར་བ་ནི་སའི་ཁོར་ཡུག་གོ ། དེ་ལ་ཕྱོགས་བཞིར་དུམ་བུ་གསུམ་གསུམ་གནས་པས་བཅུ་གཉིས་སུ་བྱས་པ་ནི་ལས་ཀྱི་ས་སྟེ། དུམ་བུ་རེ་རེ་ལས་ཆུ་ཀླུང་དྲུག་སྟོང་དྲུག་སྟོང་རྒྱ་མཚོར་འབབ་པས་དེ་དག་ཕལ་ཆེར་རྒྱ་མཚོ་དང་འབྲེལ་བའི་ཆུས་གང་བའི་བར་བར་དུ་གླིང་རྣམས་དོད་པ། དུམ་བུ་སོ་སོའི་རང་རང་གི་ཕྱེད་ནང་མར་གླིང་ཆེན་རེ་རེ། དེ་སོ་སོ་ལ་གླིང་ཕྲན་བདུན་སྟོང་བདུན་སྟོང་གིས་བསྐོར་བ། ཕྱོགས་བཞིའི་གླིང་ཆེན་དབུས་མ་ལ་ནི། ཤར་དུ་ལུས་འཕགས་ཟླ་གམ་གྱི་རྣམ་པ། ལྷོར་ཛམྦཱུའི་གླིང་ཆུང་ངུ་གྲུ་གསུམ། བྱང་དུ་སྒྲ་མི་སྙན་ཟླུམ་པོ།
ནུབ་ཏུ་བ་ལང་སྤྱོད་གྲུ་བཞི་པ་རྣམས་ཡོད་པའི་ཕྱི་རོལ་ཆུའི་ཁོར་ཡུག་ལ་ལན་ཚྭའི་རྒྱ་མཚོ་ཞེས་བྱ་ཞིང་མེའི་ཁོར་ཡུག་ལ་རྡོ་རྗེའི་རི་དང་རྟ་གདོང་གི་མེ་ཞེས་བྱའོ། ། ས་ཆུ་མེ་རླུང་གི་དཀྱིལ་འཁོར་གྱི་སྟེང་ནས་འོག་ཏུ་རིམ་པར་ལྷ་མ་ཡིན་དང༌། ཀླུ་དང༌། གསེག་མའི་ཆུའི་དམྱལ་བ་དང༌། ཕྱེ་མའི་ཆུ་དང༌། འདམ་གྱི་ཆུ་དང༌། དུ་བ་མི་བཟད་པ་དང༌། མེའི་དམྱལ་བ་དང༌། མུན་པ་ཆེན་པོ། ངུ་འབོད་དང༌།
ཁབ་རྩེའི་དམྱལ་བ་རྣམས་གནས་སོ། ། ལྷུན་པོ་ལ་རྒྱལ་ཆེན་བཞིའི་རིས་དང་སུམ་ཅུ་རྩ་གསུམ་པ་རྣམས་གནས་ཤིང༌། རི་རབ་ཀྱི་སྟེང་གི་ནམ་མཁའ་ལ་འཐབ་བྲལ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་ཀྱི་ལྷའི་བར་ཏེ། དེ་ལྟར་ངན་སོང་གསུམ་དང་ལྷ་མིན་དང་མི་དང་འདོད་ལྷ་རིས་དྲུག་སྟེ་འདོད་ཁམས་གནས་རིས་བཅུ་གཅིག་གོ ། དེའི་སྟེང་གི་ནམ་མཁར་ཟད་པར་ས་ཆུ་མེ་རླུང་གི་གནས་བཞི་བཞི་སྟེ། དེར་ཚངས་རིས་དང༌། ཚངས་པ་མདུན་ན་འདོན།
ཚངས་ཆེན། འོད་ཆུང༌། ཚད་མེད་འོད། འོད་གསལ། དགེ་ཆུང༌། ཚད་མེད་དགེ དགེ་རྒྱས། སྤྲིན་མེད། བསོད་ནམས་སྐྱེས། འབྲས་བུ་ཆེ།
མི་ཆེ་བ། མི་གདུང་བ། ཤིན་ཏུ་མཐོང༌། འོག་མིན་ཏེ་གཟུགས་ཁམས་གནས་རིགས་བཅུ་དྲུག་གོ ། དེའི་སྟེང་གི་ནམ་མཁའ་དཔག་ཚད་ཉི་ཁྲི་ལྔ་སྟོང་ལ་ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་ཏེ་གཟུགས་མེད་པ་བཞི་གནས་སོ། ། དེ་ལྟར་ན་འོག་རླུང་གི་མཐའ་ནས་སྲིད་རྩེའི་བར་དང༌། ཐད་ཀར་རླུང་གི་མཐའ་ནས་རླུང་གི་མཐའི་བར་གཉི་ག་དཔག་ཚད་འབུམ་ཕྲག་བཞི་པ་ཡིན་ནོ། །
འཇིག་རྟེན་གྱི་ཁམས་དེ་འདྲ་བ་གླིང་བཞི་བྱེ་བ་ཕྲག་བརྒྱ་ཡོད་དེ། མཛོད་ལས། གླིང་བཞི་པ་དང་ཉི་ཟླ་དག ། རི་རབ་དང་ནི་འདོད་ལྷ་དང༌། ། ཚངས་པའི་འཇིག་རྟེན་སྟོང་ལ་ནི། ། སྟོང་ནི་སྤྱི་ཕུད་ཡིན་པར་འདོད། ། དེ་སྟོང་ལ་ནི་སྟོང་གཉིས་པ། ། བར་མའི་འཇིག་རྟེན་ཁམས་ཡིན་ནོ། ། དེ་སྟོང་ལ་ནི་སྟོང་གསུམ་མོ། ། མཉམ་དུ་འཇིག་ཅིང་འབྱུང་བ་ཡིན། །
ཞེས་འཇིག་རྟེན་གྱི་ཁམས་བྱེ་བ་ཕྲག་བརྒྱའམ་སྟོང་གསུམ་གྱི་སྟོང་ཆེན་པོ་འདི་དག་ཆགས་འཇིག་གནས་པ་དུས་གཅིག་ཏུ་བྱེད་པར་བཞེད་ལ། སྟོང་གསུམ་དེ་དག་ཏུ་མ་ཟད་འཇིག་རྟེན་གྱི་ཁམས་ལ་ཚད་མེད་དེ། འཇིག་རྟེན་གཞག་པར། དེ་ལྟ་བུའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཤར་ཕྱོགས་དང༌། ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་རྣམས་སུ་མཐའ་མེད་ཅིང་མུ་མེད་ལ། དེ་དག་ཏུ་ཆགས་འཇིག་གནས་པའི་ཚུལ་བསྟན་པས་ཀྱང་ཚད་གཟུང་དུ་མེད་པའི་ཕྱིར་རོ། ། དེ་ལྟ་བུའི་འཇིག་རྟེན་གྱི་ཁམས་དེ་ཉིད་དུ་སེམས་ཅན་རྣམས་ལ་སངས་རྒྱས་ཀྱི་སྣང་བ་འབྱུང་བས་སངས་རྒྱས་ཀྱི་ཞིང་ཞེས་བྱའོ། ། ཐེག་ཆེན་ལྟར་ན།
སངས་རྒྱས་ཕལ་པོ་ཆེ་ལས་འབྱུང་བ་མདོར་བསྡུས་ཏེ་བསྟན་པ་ནི། ངོར་ཆེན་ཐམས་ཅད་མཁྱེན་པས། མི་མཇེད་འཇིག་རྟེན་ཁམས་སོགས་དུ་མ་ཞིག ། ནང་དུ་ཆུད་པ་མེ་ཏོག་རྒྱན་གྱིས་བརྒྱན། ། དེ་འདྲ་དུ་མ་ནང་དུ་ཆུད་པ་ནི། ། རྒྱ་མཚོ་ཞེས་བྱ་ལོངས་སྐུའི་ཕྱག་ན་གནས། ། དེ་བཞིན་གཤེགས་དེ་འཁོར་གྱི་བྱང་སེམས་བཅས། ། བཞུགས་པའི་གནས་དེ་འོག་མིན་སྟུག་པོའི་ཞིང༌། ། དེ་ཡི་ནང་ཆུད་མཐའ་དག་སྤྲུལ་སྐུའི་གནས། ། ཡིན་ཕྱིར་གདུལ་བྱའི་བསམ་པ་ཇི་ལྟ་བར། །
སོ་སོའི་གནས་སུ་སྤྲུལ་སྐུའི་མཛད་པ་སྟོན། ། ཞེས་གསུངས་པ་ལྟར་ཤེས་པར་བྱའོ། ། གཉིས་པ་ནི། ཐོག་མར་བདག་ཅག་གི་སྟོན་པ་སངས་རྒྱས་བཅོམ་ལྡན་འདས་ཞེས་མཚན་ཙམ་ཐོས་པས་ཀྱང་སྲིད་པའི་གདུང་བ་མཐའ་དག་ཞི་བར་མཛད་པ་དེའི་ཆེ་བའི་ཡོན་ཏན་ཉུང་ཟད་ཅིག་བརྗོད་ན། དེ་ནི་སྔོན་གྱི་སྔོན་ནམ་དང་པོའི་འང་དང་པོའི་དུས་ཀྱི་ཚེ། རྟེན་ཁམས་དྲུག་དང་ལྡན་པའི་སྐྱེས་བུ་ཆེན་པོའི་གང་ཟག་ཉིད། མཆོག་གི་བླ་མ་ཚུལ་བཞིན་དུ་བསྟེན་ནས། ཇི་སྐད་དུ། དུས་ཀུན་དུ་ནི་བྱང་ཆུབ་སེམས་ཀྱང་འགྲོ་བ་དང་ནི་འགྲོ་བར་འདོད་པ་རྣམ་པ་གཉིས་སུ་འགྱུར། ། ཞེས་གསུངས་པ་ལྟར།
སྨོན་པ་དང་འཇུག་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་དེ། ཁྱད་པར་དུའང༌། དབང་བསྐུར་བདུན་པོ་འདི་དག་ནི། ། དཀྱིལ་འཁོར་བཞེངས་ནས་སྦྱིན་པར་བྱ། ། ཞེས་པ་ལྟར་བྱིས་པ་འཇུག་པའི་དབང་བདུན་དང༌། མདོར་ན་དབང་བསྐུར་རྣམ་པ་གཉིས་ཀྱང༌། བུ་ཡི་ཡོན་ཏན་དབང་གིས་འཇིག་རྟེན་འཇིག་རྟེན་འདས་པའོ། ། ཞེས་པ་ལྟར་དབང་གོང་མ་རྣམ་པ་གཉིས་ལེགས་པར་ཐོབ། འོག་མིན་གྱི་མཐར་ཐུག་པའི་འཇིག་རྟེན་གྱི་དངོས་གྲུབ་སྒྲུབ་པའི་ཐབས་བསྐྱེད་པའི་རིམ་པ་ལ་བརྟེན་ནས་བསོད་ནམས་ཀྱི་ཚོགས་ལེགས་པར་བསགས། ཕྱག་རྒྱ་ཆེ་ལས་ཡང་དག་སྐྱེས། །
ལྷན་སྐྱེས་གཞན་དང་འགྲོགས་པ་མིན། ། ཞེས་པ་ལྟར་ཕྱག་རྒྱ་ཆེན་པོའི་ལམ་ལ་བརྟེན་ཏེ། གང་གིས་མཚམས་མེད་པ་ལྔའི་ལས་དང་སོ་སོར་ཐར་པའི་ཕམ་པ་སོགས་ཤིན་ཏུ་མི་བཟད་པའི་སྡིག་པ་ཆེན་པོ་བྱས་པ་དག་ཀྱང༌། སྐྱེ་བ་དེ་ཉིད་ལ་སངས་རྒྱས་ཉིད་ཐོབ་པར་བྱེད་པའི་ལམ་ཟབ་མོ་རྡོ་རྗེའི་རྣལ་འབྱོར་རྫོགས་པའི་རིམ་པ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་དངོས་ཀྱི་ཉེ་ལམ་སྦྱོར་བ་ཡན་ལག་དྲུག་ཐུགས་ཉམས་སུ་བསྟར་བས། ཡན་ལག་དང་པོས་ནི་ཡེ་ཤེས་ཀྱི་རླུང་བཅུ་མངོན་དུ་གྱུར་ནས་ཤའི་མིག་གིས་ཡེ་ཤེས་ཀྱི་རྩ་ཨ་ཝ་དྷཱུ་ཏཱིར་རྣམ་པ་ཐམས་ཅད་པའི་སྟོང་པ་ཉིད་ཀྱི་གཟུགས་མཐོང་སྟེ་རྡོ་རྗེའི་ཚིག་གྲུབ། གཉིས་པས་ནི་ནང་གི་དབང་པོའི་མངོན་སུམ་གྱི་ཡུལ་ཡུལ་ཅན་རོ་གཅིག་ཏུ་གྱུར་ནས་ཉན་རང་ལས་འདས་པའི་མངོན་པར་ཤེས་པ་ལྔ་གྲུབ་སྟེ། ཐེག་པ་ཆེན་པོའི་ཚོགས་ལམ་ཆེན་པོ་ཐོབ། གསུམ་པས་ནི་བུམ་པ་ཅན་གྱི་སྦྱོར་བས་རླུང་བཅུ་དབུ་མར་ཞུགས་ཏེ་ལུས་འོད་ཀྱི་དཀྱིལ་འཁོར་དུ་ཆུད། བྱང་ཆུབ་སེམས་དཔའ་རྣམས་ཀྱིས་མཆོད་ཅིང་བསྔགས། སྦྱོར་ལམ་དྲོད་ཐོབ།
བཞི་པས་ནི་སྲོག་ཐུར་རོ་མཉམ་པའི་རླུང་དབུ་མ་འབའ་ཞིག་ནས་རྒྱུ་བ་འཁོར་ལོ་དྲུག་གི་ལྟེ་བར་བཀག་པས་གཙུག་ཏོར་གྱི་ཧྃ་ལ་ཟིན་པའི་ཡིད་ཀྱིས་མངོན་སུམ་གྲུབ་སྟེ་བཤང་གཅི་ཟད་ཅིང་འཆི་འཕོ་བ་དང་སྐྱེ་བ་ཟད་དེ་རྩེ་མོ་ཐོབ། ལྔ་པས་ནི་ཡེ་ཤེས་ཀྱི་གཏུམ་མོ་འབར་བས་ཁམས་གསུམ་པའི་སྟོང་གཟུགས་མཐའ་ཡས་པ་སྤྲོ་བར་ནུས་པའི་རྣལ་འབྱོར་གྱིས་མངོན་སུམ་སྒྱུ་མ་ལྟ་བུའི་ཏིང་ངེ་འཛིན་གྲུབ་སྟེ་བཟོད་པ་ཐོབ། དྲུག་པས་ནི་གཡོ་བ་དང་བཅས་པའི་ལྷན་ཅིག་སྐྱེས་པ་མི་གཡོ་བར་རང་རིག་པའི་མངོན་སུམ་གྱིས་མི་འགྱུར་བའི་བདེ་བ་སྐད་ཅིག་མ་སྟོང་བརྒྱད་བརྒྱ་རེ་ཐོབ་པ་ན། བདེ་བ་དེ་སྙིགས་མའི་ཕུང་ཁམས་ཆ་ཉི་ཁྲི་ཆིག་སྟོང་དྲུག་བརྒྱར་བྱས་པའི་ཆ་སྟོང་བརྒྱད་བརྒྱ་རེ་ཟོས་ནས་དྭངས་ཏེ་ས་དང་པོ་ཐོབ། དེ་ལྟ་བུའི་ཚུལ་གྱིས་ཆོས་ཀྱི་མཆོག་ལ་ས་བཅུ་གཉིས་སུ་རྣམ་པར་གཞག་པའི་ས་བཅུ་གཉིས་ཐོབ། དེའི་ཚེ་རྟེན་འབྲེལ་བཅུ་གཉིས་ཀྱི་བདག་ཉིད་འཁོར་བའི་ལུས་ངག་ཡིད་ཟད་ཅིང་འཛག་བདེ་འཕོ་བའི་བག་ཆགས་འགགས་ཏེ། མི་འགྱུར་བ་བདེ་བའི་ཡེ་ཤེས་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས། མཐོང་བའི་ལམ་དང་སློབ་པའི་ཟུང་འཇུག་དང་རྣམ་པ་ཐམས་ཅད་པའི་མཆོག་དང་ལྡན་པའི་རྡོ་རྗེ་འཛིན་པའི་སྐུ་དང༌། འཕགས་པའི་ས་དང་པོ་རབ་ཏུ་དགའ་བ་དང༌། དབང་ཐོབ་པའི་བྱང་ཆུབ་སེམས་དཔའ་དང་སྐལ་བ་མཉམ་པའི་ཡེ་ཤེས་ཀྱི་སྐུ་གྲུབ་བོ། །
གྲུབ་པའི་ཡེ་ཤེས་ཀྱི་སྐུའི་མཚན་ཉིད་ཅན། ཇི་སྐད་དུ། ལུས་ནི་དང་ཞིང་རྡུལ་ཕྲན་ཉམས་པ་ནམ་མཁའ་དང་མཚུངས་མཚན་ལ་སོགས་པ་རྣམས་ཀྱིས་རབ་རྫོགས་འགྱུར། ། སྣ་ཚོགས་འཇིག་རྟེན་གསུམ་པོ་ཉིད་ནི་དང་ཞིང་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང༌། ། སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པ་སྟེ། ། སེམས་ནི་དམ་པའི་བདེ་བས་གང་ཞིང་མི་གཡོ་ཐམས་ཅད་དུས་སུ་ལྷན་ཅིག་སྐྱེས་པས་འཁྱུད་པའོ། ། ཞེས་པ་ལྟར་གྱུར་ཏེ། ཁམས་གསུམ་གྱི་གནས་ཐམས་ཅད་ལས་རྣམ་པར་གྲོལ་བས་སྲིད་པའི་གནས་སུ་གྱུར་པ། ཡངས་པ་དང༌། དོག་པ་དང༌།
མཐོ་བ་དང༌། དམའ་བ་དང༌། བཀྲ་བ་དང་མི་བཀྲ་བའི་རྟེན་དང་བརྟེན་པ་ནམ་ཡང་མེད་ཅིང༌། ལུས་ཀྱི་ཆོས་ཐམས་ཅད་ལས་གྲོལ་བས་བཞེངས་པ་དང༌། བཞུགས་པ་དང༌། བརྐྱང་བ་དང༌། བསྐུམ་པ་དང༌། སྤྱན་འབྱེད་པ་དང༌། འཛུམས་པ་ལ་སོགས་པའི་སྤྱོད་ལམ་རྣམས་ཀྱང་མེད་ལ། ངག་གི་ཆོས་ཐམས་ཅད་ལས་གྲོལ་བས་དབུགས་དབྱུང་བ་དང༌།
རྔུབ་པ་དང༌། རྐན་དང་ལྕེ་བསྐྱོད་པ་སོགས་ལས་བྱུང་བའི་ངག་དང་མིང་ཚིག་ཡི་གེའི་ཚོགས་དང་བྲལ་ཞིང༌། ཉོན་མོངས་པའི་སེམས་ལས་རྣམ་པར་གྲོལ་བས་རླུང་དང་རྗེས་སུ་མཐུན་པར་འཇུག་པའི་རྣམ་པར་རྟོག་པའི་དྲྭ་བ་དང༌། ལས་ཀྱི་སྣང་བ་མཐའ་དག་ཡོངས་སུ་འགགས་ལ། དེ་ལྟ་ན་ཡང་མཐའ་ཡས་ཤིང་མུ་མེད་པའི་སེམས་ཅན་གྱི་ཁམས་རྣམས་སུ། སྐུ་དང་གསུང་དང་ཐུགས་ཀྱི་སྤྲུལ་པ་མཐའ་ཡས་པ་འཇུག་པས་ཆད་པ་མེད་པར་སེམས་ཅན་གྱི་དོན་མཛད་ཅིང༌། སྔར་གྱི་ལམ་ཉིད་གོམས་པ་ལྷུར་ལེན་པ་ཉིད་ལས་ལམ་གསར་པ་ལ་སློབ་པ་ནམ་ཡང་མེད་པས། ས་གཉིས་པ་དྲི་མ་མེད་པ་ནས་ས་བཅུ་པའི་བར་ཉིན་ཞག་འགའ་ཞིག་ལ་ཡུད་ཙམ་གྱིས་བགྲོད་དེ། མི་འཕྲོགས་པ་འབྲས་བུའི་རྒྱུད་གྲུབ་སྟེ་མངོན་པར་རྫོགས་པར་སངས་རྒྱས་སོ། ། གོང་དུ་སངས་རྒྱས་པའི་ཞིང་ནི་སངས་རྒྱས་ཀྱི་ས་ཞེས་རྣམ་པར་བཤད་པ་དེ་ཉིད་ཡིན་ལ།
ས་དེའང་ཕྱོགས་བཅུའི་འཇིག་རྟེན་གྱི་ཁམས་རྣམས་སུ་འདི་དག་ལ་ནི་ཉེ་ལ་འདི་དག་ལ་ནི་རིང་ངོ་ཞེས་པ་དང༌། སྟེང་འོག་ལ་སོགས་པའི་རྣམ་པར་དབྱེ་བ་མེད་ཅིང༌། དོན་དུ་ན་བདེ་སྟོང་དབྱེར་མེད་སྟོང་པའི་གཟུགས་བརྙན་གྱི་ཆ་མི་ཟད་པ་རྒྱན་གྱི་འཁོར་ལོ་གང་ལ། སངས་རྒྱས་ཀྱི་ཞིང་དང༌། ཆོས་ཀྱི་འབྱུང་གནས་དང༌། རྡོ་རྗེ་བཙུན་མོའི་བྷ་ག་དང༌། སེང་གེའི་ཁྲི་ལ་སོགས་པའི་མིང་གི་རྣམ་གྲངས་མང་པོས་མཚན་པ་དེའོ། ། ཞིང་དེར་ཇི་སྐད་དུ། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རིས་མེད་པ། །
ཡེ་ཤེས་མིག་གཅིག་དྲི་མ་མེད། ། དེ་བཞིན་གཤེགས་པ་ཡེ་ཤེས་སྐུ། ། ཞེས་པ་ལྟར་སངས་རྒྱས་ཀྱི་ཞིང་དང་སངས་རྒྱས་ཐམས་ཅད་ཀྱང་ཡེ་ཤེས་གཅིག་གི་ངོ་བོ་ཡིན་ལ། དེ་ཉིད་གདོད་མ་ནས་འཁོར་བའི་གནས་སྐབས་སུའང་རིགས་མི་འགྱུར་བར་གནས་ཤིང་སངས་རྒྱས་རང་སྣང་གི་སྐུ་ནི་གཅིག་པུ་ཁོ་ནའོ། ། བདེ་སྟོང་དབྱེར་མེད་པ་ཡེ་ཤེས་ཀྱི་སྐུ་གཅིག་པུ་དེ་གང་ཞེ་ན། དོན་དམ་པའི་བདེན་པ་མཆོག་ཏུ་མི་འགྱུར་བའི་བདེ་བ་ཆེན་པོའི་ཆ་ཤས་ཡོངས་སུ་རྫོགས་པའི་འོད་གསལ་བའི་ཡུལ་ཅན་ཡེ་ཤེས་དང༌། ཡེ་ཤེས་དེ་ཉིད་ཤེས་བྱ་ཐམས་ཅད་ཀྱི་རྣམ་པར་ཤར་བའི་སྒྱུ་མའི་སྐུ་ཀུན་རྫོབ་པའི་བདེན་པ་རྣམ་པ་ཀུན་གྱི་མཆོག་དང་ལྡན་པའི་ཡུལ་སྟོང་པ་ཉིད་རོ་མཉམ་པར་གཅིག་ཏུ་གྱུར་ནས་དབྱེར་མི་ཕྱེད་པ་ཉིད་དེ། དེ་ལ་ནི་མཆོག་གི་དང་པོའི་སངས་རྒྱས། རིས་མེད་པ་དཔལ་དུས་ཀྱི་འཁོར་ལོ། རྡོ་རྗེ་སེམས་དཔའ།
གསང་བ་འདུས་པ། ཀྱེ་རྡོ་རྗེ། དཔལ་ཧེ་རུ་ཀ ལྷན་ཅིག་སྐྱེས་པའི་སྐུ། ཟུང་འཇུག་རྡོ་རྗེ་འཆང་ཆེན་པོ་ཞེས་བྱ་བའི་མཚན་གྱི་རྣམ་གྲངས་དུ་མ་དང་ལྡན་པ་སྟེ། དེ་ནི་སླན་ཆད་བག་ཆགས་ཀྱི་རྟེན་མི་བྱེད་པས་གཙང་བ་དང༌། བདག་དང་བདག་མེད་པའི་སྤྲོས་པ་ཉེ་བར་ཞི་བས་དམ་པའི་བདག་དང༌། ཡིད་ཀྱི་རང་བཞིན་གྱི་ལུས་སྤངས་ཤིང་མ་རིག་པ་བག་ཆགས་དང་བཅས་པ་སྤངས་ཏེ་ཤེས་བྱ་ཐམས་ཅད་གཉིས་སུ་མེད་པར་གཟིགས་པ་ལ་གཞན་དབང་དུ་མ་གྱུར་པས་བདེ་བ་དང༌། རྣམ་མཁྱེན་སྐད་ཅིག་དང་པོ་དེ་ཉིད་ལས་ནམ་མཁའ་ཇི་སྲིད་པར་སྔ་ཕྱིའི་རྣམ་འགྱུར་མི་འདྲ་བ་མེད་པས་རྟག་པའི་ཕ་རོལ་ཏུ་སོན་པ་སྟེ་ཕ་རོལ་ཏུ་ཕྱིན་པ་བཞི་དང་ལྡན་ལ། བག་ཆགས་དང་བཅས་པའི་གློ་བུར་གྱི་དྲི་མ་མཐའ་དག་སྤངས་པའི་སྤངས་པ་ཆེན་པོ་དང༌།
ཤེས་བྱའི་ཆོས་མ་ལུས་པ་སྒྱུ་མ་དང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པར་མངོན་སུམ་དུ་གཟིགས་པའི་རྟོགས་པ་ཆེན་པོ་དང༌། འགྲོ་བ་མཐའ་དག་གི་དོན་ནམ་མཁའ་ཇི་སྲིད་དུ་མཛད་པའི་སེམས་དཔའ་ཆེན་པོ་སྟེ་ཆེན་པོ་གསུམ་དང་ལྡན་ཞིང༌། སེམས་ཅན་གང་ལ་ཡང་ཉེ་རིང་མེད་པའི་ཁྱབ་པ་དང༌། སེམས་ཅན་གྱི་ཁམས་མི་ཟད་པ་རྗེས་སུ་འཛིན་པའི་དོན་དུ་གཏན་དུ་བར་བཞུགས་པའི་རྟག་པ་སྟེ་ཆོས་གཉིས་དང་ཡང་ལྡན་ནོ། ། དེ་ལྟ་བུའི་ངང་རྒྱུད་གཅིག་ལས་མི་འདའ་བས་ཕྱག་རྒྱ་ཡིན་ལ། དེའང་ཆེན་པོ་གསུམ་དང་ལྡན་པ་ས་ཆེན་པོ་སྟེ་འབྲས་བུའི་ཕྱག་རྒྱ་ཆེན་པོ་ཞེས་བྱ་བ་མངོན་དུ་གྱུར་པའོ། ། དེ་ལྟར་སངས་རྒྱས་རྣམས་ལ་རང་སྣང་གི་སྐུ་དེ་ཉིད་གདུལ་བྱ་ལ་གཟུགས་བརྙན་གྱི་ཚུལ་དུ་སྣང་བས་ཆོས་ཀྱི་སྐུ་དང་གཟུགས་ཀྱི་སྐུ་གཉིས་སུ་འགྱུར་ཞིང༌། མཚན་དཔེ་ནས་རི་གླིང་ལ་སོགས་པའི་བར་སྣང་བའི་གཟུགས་བརྙན་ལ་ནི་སྐུ་དང༌། གསུང་རབ་ཡན་ལག་བཅུ་གཉིས་སུ་སྣང་བའི་སྒྲ་བརྙན་ལ་ནི་གསུང་དང༌། ཟུང་འཇུག་གི་སྐུ་ལ་ནི་ཐུགས་ཏེ་སྐུ་གསུང་ཐུགས་ཀྱི་དབྱེ་བས་སྐུ་གསུམ་མམ།
ཟུང་འཇུག་ཡེ་ཤེས་ཆོས་ཀྱི་སྐུ་དང༌། ཁམས་གསུམ་ལས་འདས་པའི་འོག་མིན་སྟུག་པོ་བཀོད་པར་ས་བཅུའི་བྱང་ཆུབ་སེམས་དཔའ་རྣམས་ལ་མཚན་དཔེའི་རྣམ་པར་སྣང་བའི་གཟུགས་བརྙན་ནི་ལོངས་སྤྱོད་རྫོགས་པའི་སྐུ་དང༌། སོ་སོ་སྐྱེ་བོ་རྣམས་ལ་སྣང་བའི་གཟུགས་བརྙན་ཅི་རིགས་པ་ནི་སྤྲུལ་པའི་སྐུ་སྟེ་དེ་ལྟར་ཡང་སྐུ་གསུམ་མོ། ། འདིར་གཙོ་བོར་རྣམ་པར་གཞག་པ་ནི་སྐུ་བཞི་སྟེ། དོན་དམ་པའི་ཡེ་ཤེས་ཀྱི་སྐུ་ཟུང་འཇུག་དེ་ཉིད་ལ་ལྷན་ཅིག་སྐྱེས་པའི་སྐུའམ། ངོ་བོ་ཉིད་ཀྱི་སྐུ་ཞེས་བྱ་སྟེ་དེ་ལ་ནི་ཐམས་ཅད་མཁྱེན་པ་ཞེས་བྱའོ། ། ཡང་དེ་ཉིད་ཀྱི་ངང་ཚུལ་ཆོས་ཀྱི་སྐྱེ་མཆེད་པའི་ནམ་མཁའ་ལྟར་སྤྲོས་པ་ཐམས་ཅད་ཀྱིས་དབེན་ཞིང་མཆོག་ཏུ་མི་འགྱུར་བའི་བདེ་བའི་ཆ་ནས་ཆོས་ཀྱི་སྐུ་ཞེས་བྱ་སྟེ་དེ་ལ་ནི་ཡེ་ཤེས་ཀྱི་སྐུ་ཞེས་ཀྱང་བྱའོ། ། སྟོང་པ་ཉིད་ཀྱི་རང་གདངས་སྒྲ་བརྙན་གྱི་ཆ་མཐའ་ཡས་པའི་སེམས་ཅན་གྱི་ཁམས་ཅིག་ཅར་འཇིག་རྟེན་དང་འཇིག་རྟེན་ལས་འདས་པའི་ཆོས་སྟོན་པ་ནི་ལོངས་སྤྱོད་རྫོགས་པའི་སྐུ་སྟེ་དེ་ལ་ནི་ཉིན་མོར་བྱེད་པའི་སྐུ་ཞེས་ཀྱང་བྱའོ། ། ཡང་དེ་ཉིད་ཀྱི་རྣམ་པ་ཐམས་ཅད་པའི་ཆ་མཐའ་ཡས་པའི་མཐའ་ཡས་པར་བཀོད་པའི་རྫུ་འཕྲུལ་ཅིག་ཅར་གང་ལ་གང་མོས་སུ་སྣང་བ་སྤྲུལ་པའི་སྐུ་སྟེ་དེ་ལ་ནི་པདྨ་འདབ་མ་རྒྱས་པའི་སྤྱན་ཞེས་བྱའོ། ། དེ་ལྟ་བུའི་སྐུ་བཞི་ལྷུན་གྱིས་གྲུབ་པ་གང་དེ་ས་ལ་གནས་པའི་སེམས་དཔའ་རྣམས་ལ་གཟུགས་བརྙན་གྱི་ཚུལ་དུ་སྣང་ཞིང་ནམ་མཁའ་ཇི་སྲིད་བར་གཡོ་བ་མེད་པའི་སྐུ་ནི་ཟུང་འཇུག་རྡོ་རྗེ་འཆང་ངམ་ཀུན་ཏུ་བཟང་པོ་ཞེས་དང༌།
གཟུགས་ཀྱི་འོག་མིན་ན་བཞུགས་པ་གཙང་མར་སྐྱེས་པའི་ཉན་ཐོས་རྣམས་ཀྱི་ཡང་སྤྱོད་ཡུལ་དུ་གྱུར་པའི་སྐུ་ནི་ལོངས་སྤྱོད་རྫོགས་པ་དང༌། དགའ་ལྡན་གྱི་གནས་ན་བཞུགས་པ་ལ་སོགས་པ་སོ་སོ་སྐྱེ་བོ་རྣམས་ལ་ཇི་ལྟར་རིགས་པར་སྣང་བའི་སྐུ་ནི་སྤྲུལ་པའི་སྐུ་ཞེས་ཀྱང་བྱའོ། ། ཇི་ལྟར་ཟླ་བའི་འོད་དང་ཟླ་བ་ཆུ་ཤེལ་ཕྲད་པ་ལས་ཆུ་འབྱུང་བ་བཞིན་དུ་སངས་རྒྱས་ལ་རྣམ་པར་རྟོག་པ་མི་མངའ་ཡང་སྣ་ཚོགས་པའི་གདུལ་བྱ་རྣམས་ཀྱི་མོས་པའི་དབང་གིས་སྐུའི་སྣང་བ་མཐའ་ཡས་པས་ཐེག་པ་རྣམ་པ་མང་པོའི་ཆོས་སྟོན་པ་ཡིན་ལ། དེ་ཡང་ཟུང་འཇུག་གི་སྐུ་དེ་ཉིད་ལས་གཡོ་བ་མི་མངའ་བར་མེ་ཏོག་གི་གཞིའི་སྙིང་པོའི་རྒྱན་བཀོད་པ་དང་ལྡན་པའི་འཇིག་རྟེན་གྱི་ཁམས་རྒྱ་མཚོར། བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུའི་སྣང་བ་བྱང་ཆུབ་སེམས་དཔའ་ཆེན་པོ་རྣམས་ལ་སྣང་བ་ནི་སྤྲུལ་པའི་ལོངས་སྤྱོད་རྫོགས་པའི་སྐུའོ། ། དེ་བཞིན་དུ་རྣམ་པ་ཐམས་ཅད་པའི་གཟུགས་གཟིགས་པའི་དེ་བཞིན་གཤེགས་པ་ཐམས་ཅད་ཀྱི་སྤྱན་ནི་དབུགས་ཉི་ཁྲི་ཆིག་སྟོང་དྲུག་བརྒྱའི་ཆའི་བག་ཆགས་འཛིན་པ་ས་བཅུ་པ་ཆོས་ཀྱི་སྤྲིན་ལ་གནས་པའི་ཚུལ་ཅན་སའི་སྙིང་པོ་དང༌། སྒྲ་སྐད་ཐམས་ཅད་གསན་པའི་སྙན་ནི་ཕྱག་ན་རྡོ་རྗེ་དང༌། དྲི་སྣོམ་པའི་ཤངས་ནི་ནམ་མཁའི་སྙིང་པོ་དང༌། རོ་མྱང་བའི་ལྗགས་ནི་སྤྱན་རས་གཟིགས་དང༌། རེག་བྱ་འཛིན་པའི་སྐུ་ནི་སྒྲིབ་པ་རྣམ་སེལ་དང༌།
ཆོས་ཁམས་འཛིན་པའི་ཐུགས་ནི་ཀུན་ཏུ་བཟང་པོ་དང༌། ཡེ་ཤེས་ནི་འཇམ་པའི་དབྱངས་དང༌། ལས་ཀྱི་དབང་པོ་ལྔ་ནི་ཁྲོ་བོ་ལྔ་སོགས་ཏེ་འདི་དག་ཀྱང་སྤྲུལ་པའི་ལོངས་སྐུའོ། ། ཡང༌། སངས་རྒྱས་གར་མཁན་བསམ་མི་ཁྱབ། ། ཅེས་པ་ལྟར་བཅོམ་ལྡན་འདས་དུས་ཀྱི་འཁོར་ལོ་ཞལ་ཕྱག་གི་རྣམ་པ་ཅན་ང་ལས་ཀྱང་མཆོག་ཏུ་གྱུར་པའི་དུས་ཀྱི་འཁོར་ལོ་གཞན་ཞིག་ཡོད་དོ་ཞེས་སྟོན་པའི་བརྡར། སྟག་ལྤགས་སོགས་ཀྱི་རྒྱན་འཛིན་པ་ཕྱི་ནང་གཞན་གསུམ་དག་པ་གཅིག་ཏུ་འབྱོར་པའི་རྟེན་དང་བརྟེན་པའི་དཀྱིལ་འཁོར་དང༌། དེ་བཞིན་དུ་ཀྱེ་རྡོ་རྗེ་དང༌། སྡོམ་པ་ལ་སོགས་པའི་སྐུའི་རྣམ་པ་ནི་བརྡའི་སྐུ་སྟེ་ཐུན་མོང་མ་ཡིན་པའི་སྤྲུལ་པའི་སྐུ་ཡིན་ལ། ཁ་སྦྱོར་ཡན་ལག་བདུན་དང་ལྡན་པས་ལོངས་སྤྱོད་རྫོགས་པའི་ཡང་སྐུའོ། །
དྲི་མེད་འོད་ལས། སངས་རྒྱས་བཅོམ་ལྡན་འདས་སྔོན་ས་བཅུ་གཉིས་ཀྱི་དབང་ཕྱུག་ཏུ་གྱུར་པ། མཁས་པ་སྒྱུ་འཕྲུལ་ཆེན་པོ་འཆང་བ། སྒྱུ་འཕྲུལ་ཆེན་པོའི་མིག་འཕྲུལ་དང་ལྡན་པ་ཞེས་གསུངས་ཤིང༌། ཡབ་སྲས་མཇལ་བ་ལས་འབྱུང་བ་ལྟར་སངས་རྒྱས་དབང་པོའི་ཏོག་ཏུ་སངས་རྒྱས་པའི་ཚུལ་བསྟན་པ་སོགས་སངས་རྒྱས་ཀྱི་སྤྲིན་ཅི་ཡང་འཕྲོ་བས་ཞིང་ལ་ལར་བྱང་ཆུབ་པ་དང༌། ལ་ལར་ཆོས་ཀྱི་འཁོར་ལོ་བསྐོར་བ་དང༌། ལ་ལར་མྱ་ངན་ལས་འདས་པ་ལ་སོགས་པ་སྐུའི་བཀོད་པ་བགྲང་ལས་འདས་པའི་ཕྱིར། སོ་སོ་སྐྱེ་བོས་བློས་བསམ་པར་བྱ་བའི་ཡུལ་མ་ཡིན་ནོ། ། དེ་ལྟར་བསྐལ་པ་དཔག་ཏུ་མེད་པའི་གོང་རོལ་ནས་ཚོགས་གཉིས་མཐར་ཕྱིན་ནས་མངོན་པར་རྫོགས་པར་སངས་རྒྱས་སུ་ཟིན་ཡང་བྱེ་བྲག་ཏུ་ཞིང་འདིའི་འགྲོ་བ་རྣམས་དྲང་བའི་སླད་དུ། དྲི་མེད་འོད་ལས།
སྲིད་པའི་འཆིང་ལས་ངེས་པར་གྲོལ་ཡང་སྲོག་ཆགས་རྣམས་ཀྱི་ལམ་གྱི་སླད་དུ་སྲིད་པ་སྟེ། སྣ་ཚོགས་སྐྱེས་རབས་ཕྲེང་བ་ཡོན་ཏན་དང་ལྡན་སེམས་ཅན་དོན་གཉེར་རྣམས་ཀྱིས་མཐོང་གྱུར་པ། ། ཞེས་དང༌། རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། །
ལྷུམས་སུ་ཞུགས་དང་བལྟམས་པ་དང༌། ། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་གྱི་དགྱེས་རོལ་དང༌། ། ངེས་འབྱུང་དཀའ་བ་སྤྱད་པ་དང༌། ། བྱང་ཆུབ་སྙིང་པོར་གཤེགས་པ་དང༌། ། བདུད་སྡེ་བཅོམ་དང་རྫོགས་པ་ཡི། ། བྱང་ཆུབ་ཆོས་ཀྱི་འཁོར་ལོ་བསྐོར། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། །
ཞེས་གསུངས་པ་ལྟར་མཛད་པ་བཅུ་གཉིས་ཀྱི་ཚུལ་གྱིས་སེམས་ཅན་གྱི་དོན་དཔག་ཏུ་མེད་པར་མཛད་དོ། ། གཉིས་པ་ལ་གཉིས། སྟོན་པས་གསུངས་པ་དང༌། ས་བཅུ་པ་རྣམས་ཀྱིས་བཀའ་བསྡུས་ནས་བཀྲལ་བའི་ཚུལ་ལོ། ། དང་པོ་ནི། དེ་ལྟ་བུའི་ཡོན་ཏན་དང༌། ཐུགས་རྗེ་གཞལ་དུ་མེད་པའི་བདག་ཉིད་ཅན་གྱི་སྟོན་པས། འཇིག་རྟེན་ན་ཚངས་པ་དང་བརྒྱ་བྱིན་ལ་སོགས་པའི་ལྷ་དང༌། དྲང་སྲོང་དང༌། དགེ་སྦྱོང་དང༌།
བྲམ་ཟེ་ལ་སོགས་པ་མཐུ་ཆེ་ཞིང་རྫུ་འཕྲུལ་ཆེ་བར་རློམ་པ་གང་གིས་ཀྱང་ནམ་ཡང་འགྲན་ཟླ་མེད་པའི་མཛད་པ་ངོ་མཚར་ཆེ་བ་དཔག་ཏུ་མེད་པ་བསྟན་ཀྱང་མཛད་པའི་གཙོ་བོ་ནི། ཚོམས་ཀྱི་འགྲེལ་པར། ཐུབ་རྣམས་སྡིག་པ་ཆུ་ཡིས་འཁྲུད་པར་མི་མཛད་ལ། ། འགྲོ་བའི་སྡུག་བསྔལ་ཕྱག་གིས་ཀྱང་ནི་སེལ་མི་མཛད། ། ཉིད་ཀྱི་རྟོགས་པ་གཞན་ལ་སྤོ་བར་མཛད་པས་མིན། ། ཆོས་ཉིད་ཞི་བ་བསྟན་པས་གྲོལ་བར་མཛད་པ་ཡིན། ། ཞེས་གསུངས་པ་ལྟར་ཞིང་འདིར་གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་རྗེས་སུ་མཐུན་པའི་དམ་པའི་ཆོས་ཀྱི་འཁོར་ལོ་ཟབ་པ་དང་རྒྱ་ཆེ་བ་དག་བསྐོར། ཁྱད་པར་འཕགས་པའི་ཡུལ་གྱི་ལྷོ་ཕྱོགས་སྔོན་གྱི་དྲང་སྲོང་གིས་འབྲས་སོ་བའི་ཆར་ཕབ་པས་འབྲས་སྤུངས་སུ་གྲགས་པ་ན། མཚོའི་དབུས་སུ་ལྷས་བརྩིགས་པའི་ཤྲཱི་དྷཱ་ནྱ་ཀ་ཊ་ཀཿསྟེ་དཔལ་འབྲས་སྤུངས་ཀྱི་མཆོད་རྟེན་ཆེན་པོ་ཞེས་བྱ་བ་ཕྱེད་མཚོ་ནང་དུ་ནུབ་པ། ནང་གི་དཔངས་སུ་དཔག་ཚད་དྲུག་དང་རྒྱང་གྲགས་གཅིག་ཡོད་པ།
བུམ་པའི་ཕྱི་རོལ་གྱི་ཤར་དུ་ཁྱབ་འཇུག་དང༌། ལྷོར་སྨིན་དྲུག་གི་བུ་དང༌། ནུབ་ཏུ་ཚངས་པ་དང༌། བྱང་དུ་དབང་ཕྱུག་གིས་བཙུགས་པའི་ཀ་བ་བདུན་བདུན་ཡོད་པས་རྒྱུ་སྐར་གྱི་དཀྱིལ་འཁོར་མཚོན་པ། དེའི་ཕྱི་རོལ་དུ་རྭ་བ་རིམ་གསུམ་སྒོ་སུམ་རིམ་དང་ལྡན་པ་དེར་བཅོམ་ལྡན་འདས་རྫུ་འཕྲུལ་གྱི་མཐུས་གཤེགས་ཏེ། རྡོ་རྗེ་སེང་གེའི་ཁྲི་ལ་ཞལ་ཤར་དུ་མངོན་པར་ཕྱོགས་ནས་བཞུགས་པ་ལ། བྱང་ཤམྦྷ་ལའི་རྒྱལ་པོ་བགེགས་མཐར་བྱེད་ཀྱི་སྤྲུལ་པ་ཉི་མའི་འོད་ཀྱི་བཙུན་མོ་རྣམ་པར་རྒྱལ་མའི་སྲས། ཕྱག་ན་རྡོ་རྗེའི་སྤྲུལ་པ་རྡོ་རྗེ་ཟླ་བ་དྲི་མ་མེད་པའི་འོད་དང་ལྡན་པས་ཟླ་བ་བཟང་པོ་ཞེས་པ་སེང་གེའི་ཁྲི་ལ་བཞུགས་ཏེ། རྒྱལ་སྲིད་བསྐྱངས་ནས་ལོ་དགུ་བཅུ་རྩ་དགུ་ལོན་པ་ཆོས་ཀྱི་འཁོར་ལོས་སྒྱུར་བ་དེ་ནོར་བུ་རིན་པོ་ཆེའི་ཅོད་པཎ་བཅིངས་པའི་སྤྲུལ་པའི་རྒྱལ་པོ་དགུ་བཅུ་རྩ་དྲུག་པོས་བསྐོར་བ། ལྷ་དང་ལྷ་མ་ཡིན་དང༌།
མཁའ་འགྲོ་དང་མཁའ་འགྲོ་མ་ལ་སོགས་པའི་འཁོར་དཔག་ཏུ་མེད་པ་དང་བཅས་པ་རྫུ་འཕྲུལ་གྱིས་འོངས་ཏེ། བཅོམ་ལྡན་འདས་ལ་བསྐོར་བ་དང་མཎྜལ་སྔོན་དུ་འགྲོ་བས། ཞབས་ཀྱི་པདྨོ་ཟུང་ལ་རིན་པོ་ཆེའི་མེ་ཏོག་གིས་མཆོད་ཅིང་ཡང་དང་ཡང་དུ་ཕྱག་བཙལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་དོན་དུ་གསོལ་བ་བཏབ་ནས་ཐལ་མོ་སྦྱར་ཏེ་སྤྱན་སྔར་འཁོད་པ་ལ། དཔྱིད་འབྲིང་ནག་པ་ཟླ་བས་ཉ་བའི་ཉིན་ཤར་དུ་ཟླ་བ། ལྷོར་དུས་མེ། ནུབ་ཏུ་ཉི་མ། བྱང་དུ་སྒྲ་གཅན་ཡོད་པ་སྲིད་གསུམ་རྣམ་པར་རྒྱལ་བའི་དུས་སུ། འོག་ཏུ་ཆོས་དབྱིངས་གསུང་གི་དབང་ཕྱུག་གི་དཀྱིལ་འཁོར་བདེན་དོན་རྣམ་པ་བཅུ་གཉིས་དང༌། དེའི་སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་དེ་ཉིད་རྣམ་པ་བཅུ་དྲུག་གི་བདག་ཉིད་སྤྲོས་ཏེ།
བདེ་བ་ཆེན་པོའི་གནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་སངས་རྒྱས་དང༌། བྱང་ཆུབ་སེམས་དཔའ་དང༌། ཁྲོ་བོ་དང༌། མཁའ་འགྲོ་དང་མཁའ་འགྲོ་མ་ཞིང་གི་རྡུལ་སྙེད་དང་མཉམ་པའི་འཁོར་གྱིས་བསྐོར་ནས། འཇིག་རྟེན་དང་འཇིག་རྟེན་ལས་འདས་པའི་དབང་བསྐུར་ཏེ། འཁོར་རྣམས་སངས་རྒྱས་ཉིད་དུ་ལུང་བསྟན་པ་ན། ཟླ་བ་བཟང་པོས་ཕྱག་བྱས་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ་དཔྲལ་བར་ཐལ་མོ་སྦྱར་ནས། རྒྱུད་ཐམས་ཅད་ཀྱི་རྡོ་རྗེའི་ཚིག་མ་ལུས་པར་གསལ་བ་སངས་རྒྱས་རིན་པོ་ཆེའི་ཟ་མ་ཏོག་ཁ་འབྱེད་པ་བསྟན་དུ་གསོལ་ཞེས་གསོལ་བ་བཏབ་ནས། ཤམྦྷ་ལ་ན་གནས་པ་རྣམས་ཀྱི་སེམས་རྣམ་པར་དག་པ་སྐལ་བ་དང་ལྡན་པར་གཟིགས་ནས།
རྡོ་རྗེའི་ཚིག་ཁ་མ་ཕྱེ་བ་མེད་པས་རབ་ཏུ་གསལ་བར་བྱེད་པ་རྩ་བའི་རྒྱུད་མཆོག་གི་དང་པོའི་སངས་རྒྱས་སྟོང་ཕྲག་བཅུ་གཉིས་པ་ཡང་དག་པར་བསྟན་ཏོ། ། དེ་བཞིན་ཏུ་ཕྱག་རྡོར་གྱིས་ཞུས་པས་དཔལ་འདུས་པའི་རྒྱུད་སྟོང་ཕྲག་ཉི་ཤུ་ལྔ་པ་དང༌། སྒྱུ་འཕྲུལ་དྲྭ་བ་སྟོང་ཕྲག་བཅུ་དྲུག་པ་དང༌། གདན་བཞི་རྩ་བའི་རྒྱུད་སྟོང་ཕྲག་བཅུ་གཉིས་པ་དང༌། སངས་རྒྱས་ཐོད་པ་རྩ་བའི་རྒྱུད་སྟོང་ཕྲག་བཅུ་གཉིས་པ་དང༌། མ་ཧཱ་མཱ་ཡཱ་རྩ་བའི་རྒྱུད་སྟོང་ཕྲག་བཅུ་དྲུག་པ་དང༌། སྣ་ཚོགས་གཟུགས་ཅན་མས་ཞུས་པས་རྣལ་འབྱོར་རྗེས་སུ་རིག་པའི་རྒྱུད་སྟོང་ཕྲག་སུམ་ཅུ་རྩ་དྲུག་པ་དང༌། རྡོ་རྗེ་ཕག་མོས་ཞུས་པས་བདེ་མཆོག་མངོན་པར་བརྗོད་པ་འབུམ་པ་དང༌། རྡོ་རྗེ་སྙིང་པོས་ཞུས་པས་ཀྱེ་རྡོ་རྗེ་འབུམ་ཕྲག་ལྔ་པ་དང༌། མཱ་མ་ཀཱིས་ཞུས་པས་རྡོ་རྗེ་བདུད་རྩིའི་རྒྱུད་སྟོང་ཕྲག་བཅུ་གཉིས་པ་ལ་སོགས་པ་རྣལ་འབྱོར་དང་རྣལ་འབྱོར་མའི་རྒྱུད་སྡེ་མཐའ་དག་བསྟན་ཏེ།
ཐུན་མོང་མ་ཡིན་པའི་གདུལ་བྱ་རྣམས་མཆོག་གི་སྙིང་པོ་ལ་སྦྱར་རོ། ། གཉིས་པ་ནི། དེ་ནས་གསང་བའི་བདག་པོས་དབང་གི་ཚུལ་བཟུང་བ་ཆོས་རྒྱལ་ཟླ་བ་བཟང་པོས་རྒྱུད་སྡེ་རྒྱ་མཚོ་ཐོས་མ་ཐག་བྱང་ཤམྦྷ་ལར་བྱོན་ཏེ་མཆོག་གི་དང་པོའི་སངས་རྒྱས་ལ་སོགས་པ་རྒྱུད་མཐའ་དག་བསྡུས་ཤིང༌། ཡུལ་དགུ་བཅུ་རྩ་དྲུག་པོ་སོ་སོའི་སྐད་ཀྱིས་གླེགས་བམ་དུ་བྲིས་ཏེ། རྩ་བའི་རྒྱུད་མཆོག་གི་དང་པོའི་སངས་རྒྱས་ཀྱི་རྒྱས་འགྲེལ་སྟོང་ཕྲག་དྲུག་ཅུ་པ་མཛད་ནས། གྲོང་བྱེ་བ་ཕྲག་དགུ་བཅུ་རྩ་དྲུག་ན་གནས་པའི་སྐལ་པ་དང་ལྡན་པ་རྣམས་ལ་དབང་བསྐུར་ཏེ་ལེགས་པར་བསྟན་པས། དེ་དག་གིས་ཀྱང་མཉན་ཅིང་བཀླགས་ཏེ་རང་གི་སེམས་ལ་བཟུང་ནས་གཞན་དག་ལ་ཡང་རྒྱ་ཆེར་རབ་ཏུ་བསྟན་ཏོ། ། རྒྱུད་བསྟན་པའི་ལོ་གཉིས་པ་ལ་ཀ་ལཱ་པའི་གྲོང་གི་ལྷོ་ཕྱོགས་མ་ལ་ཡའི་ཚལ་གྱི་དབུས་སུ་རིན་པོ་ཆེ་སྣ་ལྔ་ལས་གྲུབ་པའི་དཀྱིལ་འཁོར་གྱི་ཁང་པ་ཤིན་ཏུ་ཆེ་ཞིང་ཡངས་པའི་ནང་དུ། རིན་པོ་ཆེ་ལྔའི་རང་བཞིན་གྱི་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་བཞེངས་ཤིང་རྫུ་འཕྲུལ་བསྟན་ནས། སྲས་སའི་སྙིང་པོའི་སྤྲུལ་པ་ལྷ་དབང་སེང་གེའི་ཁྲི་ལ་ཆོས་སྟོན་པ་པོར་དབང་བསྐུར་ཏེ་ལོངས་སྤྱོད་རྫོགས་པའི་སྐུ་ཕྱག་ན་རྡོ་རྗེ་ཉིད་དུ་གཤེགས་སོ། །
རྡོ་རྗེ་སྙིང་པོས་ཀྱང་ཀྱེ་རྡོ་རྗེའི་འགྲེལ་པ་མཛད་དེ་རྒྱལ་བའི་སྲས་རྣམས་ལ་བསྟན་ཏོ། ། ལྷ་དབང་གིས་ཀྱང་ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྟོན་པར་མཛད་དེ། དེ་ནས་ལྷ་དབང་གི་སྲས་གཤིན་རྗེ་མཐར་བྱེད་ཀྱི་སྤྲུལ་པ་གཟི་བརྗིད་ཅན་དང༌། དེའི་སྲས་སྒྲིབ་པ་རྣམ་སེལ་གྱི་སྤྲུལ་པ་ཟླ་བས་བྱིན་དང༌། དེའི་སྲས་ཁྲོ་བོ་རྨུགས་བྱེད་ཀྱི་སྤྲུལ་པ་ལྷའི་དབང་ཕྱུག་དང༌། དེའི་སྲས་རྟ་མགྲིན་གྱི་སྤྲུལ་པ་སྣ་ཚོགས་གཟུགས་དང༌། དེའི་སྲས་ནམ་མཁའི་སྙིང་པོའི་སྤྲུལ་པ་ལྷའི་དབང་ལྡན་རྣམས་ཀྱིས་ཀྱང་རིམ་པར་སེང་གེའི་ཁྲི་དེ་ལ་བཞུགས་ནས་ལོ་བརྒྱ་བརྒྱར་རྩ་བའི་རྒྱུད་བསྟན་ཏེ་རང་རང་གི་སྲས་རྒྱལ་སར་བཞག་ནས་ལོངས་སྤྱོད་རྫོགས་པའི་སྐུ་དེ་ཉིད་དུ་གཤེགས་སོ། ། དེ་ནས་ལྷའི་དབང་ལྡན་གྱི་བཙུན་མོ་སྣ་ཚོགས་ཡུམ་གྱི་སྲས་རྒྱལ་སར་བསྐོས་ཏེ་སེང་གེའི་ཁྲི་ལ་བཞུགས་ཏེ་ལོ་བརྒྱའི་བར་དུ་རྒྱུད་འགྲེལ་རྣམས་བསྟན། ཉི་མའི་ཤིང་རྟ་ལ་སོགས་པ་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་རྣམས་རིགས་བྱེད་ཀྱི་ཆོས་དོར་ནས་རྡོ་རྗེ་ཐེག་པ་ལ་འཇུག་ཏུ་མ་འདོད་པར་བྲོས་པ་རྣམས་ཏིང་ངེ་འཛིན་གྱི་མཐུས་བཅིངས་ཏེ། དཀྱིལ་འཁོར་གྱི་ཁང་པའི་ཤར་སྒོར་སྐད་ཅིག་གིས་བཀུག་སྟེ་དད་པར་བྱས་ཏེ།
དྲང་སྲོང་དེ་དག་དང༌། གྲོང་ཁྱེར་བྱེ་བ་དགུ་བཅུ་རྩ་དྲུག་གི་བདག་པོ་རྒྱལ་པོ་དགུ་བཅུ་རྩ་དྲུག་ལ་སོགས་པ་ཤམྦྷ་ལའི་རྒྱལ་རིགས་དང༌། རྗེའུ་རིགས་དང༌། བྲམ་ཟེ་དང༌། དམངས་རིགས་ཀྱི་སྐྱེ་བོ་མཐའ་དག་དཀྱིལ་འཁོར་དུ་བཅུག་སྟེ་འཇིག་རྟེན་དང་འཇིག་རྟེན་ལས་འདས་པའི་དབང་མ་ལུས་པ་བསྐུར་ཏེ་རིགས་བཞི་མཐའ་དག་རྡོ་རྗེའི་རིགས་གཅིག་ཏུ་མཛད་པས་རིགས་ལྡན་ཞེས་སྲས་བརྒྱུད་རྣམས་ལའང་དེ་ལྟར་དུ་གྲགས་སོ། ། དེར་ཉི་མའི་ཤིང་རྟ་ལ་སོགས་པ་དབང་གིས་སྨིན་པའི་སློབ་མ་རྣམས་ཀྱིས་གསོལ་བ་བཏབ་པའི་ངོར། རྒྱུད་ཀྱི་རྒྱལ་པོ་སྟོང་ཕྲག་བཅུ་གཉིས་དེ་ཉིད་དེ་བཞིན་གཤེགས་པས་ལུང་བསྟན་པ་དང་དེའི་བྱིན་གྱིས་བརླབས་ཀྱིས་ཕྲེང་བ་འཛིན་པའི་སྡེབ་སྦྱོར་གྱིས་ཡང་དག་པར་བསྡུས་པའི་རྒྱུད་ཀྱི་རྒྱལ་པོ་ཤླཽ་ཀ་སྟོང་དང་སུམ་ཅུ་ལ་སོགས་པ་སྩལ། ཉི་མའི་ཤིང་རྟ་སོགས་ཚངས་པའི་དྲང་སྲོང་རྣམས་ཟླ་བ་ཕྱི་མའི་ནག་ཟླའི་ཐོ་རངས་ཕྱག་རྒྱ་ཆེན་པོའི་དངོས་གྲུབ་བམ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པར་མཛད་དེ། སྲས་པདྨ་དཀར་པོ་ལ་རྒྱུད་གཏད་དེ་རྒྱལ་སར་བཀོད་པ་ན་ཐོག་མར་བསྡུས་པའི་རྒྱུད་གླེགས་བམ་དུ་འདྲི་བ་དང༌། རྒྱས་འགྲེལ་རྩོམས་ལ་སྔགས་ཀྱི་ཐེག་པ་རྣམས་བསྟན་ཏེ་རྒྱས་པར་གྱིས་ཤིག་ཅེས་ལུང་བསྟན་པ་སོགས་སྩལ་ཏེ་རང་ཉིད་ལོངས་སྤྱོད་རྫོགས་པའི་སྐུ་ཉིད་ལ་ཐིམ་མོ། །
རིགས་ལྡན་པདྨ་དཀར་པོས་རྒྱས་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་དང༌། དོན་དམ་བསྙེན་པ་མཛད་དེ་རྒྱ་ཆེར་སྤེལ། དེས་ལོ་བརྒྱ་རྫོགས་པ་ན་སྲས་རིགས་ལྡན་བཟང་པོ་རྒྱལ་སར་བཞག་སྟེ་གཤེགས་སོ། ། དེ་ནས་རིགས་ལྡན་བཟང་པོས་ཀྱང་ལོ་བརྒྱར་ཆོས་བསྟན། དེ་བཞིན་དུ་རྣམ་རྒྱལ་དང༌། བཤེས་གཉེན་བཟང་པོ་དང༌། ཕྱག་དམར་དང༌། ཁྱབ་འཇུག་སྦས་པ་དང༌། ཉི་མ་གྲགས་པ་དང༌། ཤིན་ཏུ་བཟང་དང༌།
རྒྱ་མཚོ་རྣམ་རྒྱལ་དང༌། རྒྱལ་དཀའ་དང༌། ཉི་མ་དང༌། སྣ་ཚོགས་གཟུགས་དང༌། ཟླ་བའི་འོད་དང༌། མཐའ་ཡས་དང༌། ས་སྐྱོང་དང༌། དཔལ་སྐྱོང༌། སེང་གེ་དང༌། རྣམ་པར་གནོན་དང༌།
སྟོབས་པོ་ཆེ་དང༌། མ་འགགས་པ་དང༌། མིའི་སེང་གེ་དང༌། དབང་ཕྱུག་ཆེན་པོ་དང༌། མཐའ་ཡས་རྣམ་རྒྱལ་དང༌། རིགས་ལྡན་དྲག་པོ་འཁོར་ལོ་ཅན་ལྷའི་དབང་པོ་འབྱུང་བ་སྟེ། དེ་ལྟར་རིགས་ལྡན་གྱི་རྒྱལ་པོ་ཉི་ཤུ་རྩ་ལྔའོ། ། ཁྱབ་འཇུག་སྦས་པ་རྒྱལ་སར་བསྐོས་ནས་ལོ་ལྔ་བཅུ་རྩ་གཅིག་ན། ལྷ་མིན་དང་ཀླུའི་རིགས་ལས་སྐྱེས་པའི་ཀླ་ཀློ་སྟག་གཟིག་རྒྱལ་པོའམ་སྟོན་པ་ཨ་རྡོ་བྱུང་ནས། དེས་རཱ་མ་ཎའི་འཇུག་པས་ལྷ་མ་ཡིན་གྱི་ཆོས་བརྩམས་པ་མི་དགེ་བའི་བསམ་པས་སྐྱེ་བོ་རྣམས་ལ་སྟོན་པར་བྱེད་དེ།
ཀླ་ཀློའི་ལོ་སྟོང་བརྒྱད་བརྒྱ་འབྱུང་བའི་ཐོག་མའོ་ཞེས་བཤད་དོ། ། གསུམ་པ་ནི། འཕགས་ཡུལ་གྱི་པཎ་གྲུབ་རྣམས་ཀྱིས་ཐུགས་ཉམས་སུ་བཞེས་ཤིང་དར་བའི་ཚུལ་ནི། སླད་ཀྱི་རྒྱལ་པོ་དྷརྨ་པཱ་ལའི་སྐབས་སུ་སློབ་དཔོན་ཙི་ལུས་པས་བི་ཀྲ་མ་ཤི་ལ་དང༌། ནཱ་ལནྡྲ་དང༌། རིན་ཆེན་རི་བོའི་གཙུག་ལག་ཁང་གི་སྡེ་སྣོད་ཀྱི་གླེགས་བམ་མཐའ་དག་གཟིགས་པས། སྤྱིར་ཚེ་གཅིག་གིས་སངས་རྒྱས་འགྲུབ་པ་ལ་སྔགས་ཀྱི་ཐེག་པ་དགོས་ཤིང༌། དེའི་སྦས་དོན་རྣམས་གསལ་བར་བྱེད་པ་ལ་བྱང་ཆུབ་སེམས་དཔའི་འགྲེལ་པ་དགོས་ཏེ། དེ་ནི་ཤམྦྷ་ལར་སྤྲུལ་པའི་རྒྱལ་པོས་སྟོན་པ་ཡོད་ཅེས་འདུག་པ་དང༌། ཡི་དམ་གྱི་ལྷས་ཀྱང་ལུང་བསྟན་པ་ལ་བརྟེན་ནས་ནོར་བུ་ལེན་པའི་ཚོང་པ་དང་འགྲོགས་ཏེ།
རྒྱ་མཚོ་ལ་གཟིངས་བཏང་ནས་ཕྱིན་པས་གླིང་ཕྲན་ཞིག་ཏུ་སླེབས་པ་དང་ཚོང་པ་རྣམས་གླིང་གཞན་དུ་སོང༌། སློབ་དཔོན་གྱིས་ཤམྦྷ་ལའི་ལམ་ཡིག་བཟུང་ནས་རི་ཆེན་པོ་ཞིག་ལ་འཛེགས་ཏེ་བྱོན་པས། རི་དེའི་རྩེར་དགེ་སློང་ཤིན་ཏུ་གཟུགས་བཟང་བ་ཞིག་དང་ཕྲད་དེ། དེ་ན་རེ་ཁྱོད་གར་འགྲོ་ཟེར། ཤམྦྷ་ལར་བྱང་ཆུབ་སེམས་དཔའི་ཆོས་སྐོར་ཚོལ་དུ་འགྲོ་བྱས་པས། དེར་ཤིན་ཏུ་བགྲོད་པར་དཀའ་བས་ཤེས་པ་བྱུང་ན་འདིར་ཡང་ཉན་པས་ཆོག་མོད་ཟེར་བ་དང༌། རྭ་བ་རྣམས་ཀྱིས་དེ་འཇམ་དཔལ་གྱི་སྤྲུལ་པ་དང༌། ཁ་ཅིག་རིགས་ལྡན་པདྨ་དཀར་པོའི་སྤྲུལ་པར་འཛིན་ཟེར། དེ་ལ་ཕྱག་དང་མཎྜལ་ཕུལ་ནས་གསོལ་བ་བཏབ་པས། དབང་རྒྱུད་འགྲེལ་མན་ངག་མཐའ་དག་གནང་ཞིང༌།
ཞག་རེ་ལ་ཤླཽ་ཀ་སྟོང་ཐུགས་ལ་ཟིན་པར་མཛད་དེ། སྤྲུལ་པ་དེས་མེ་ཏོག་སྤྱི་བོར་བཞག་ནས་བྱང་ཆུབ་སེམས་དཔའི་སྐོར་མ་ལུས་པ་ཁོང་དུ་ཆུད་པར་གྱུར་ཅིག་ཅེས་བྱིན་གྱིས་བརླབས་པས། ཆུ་སྣོད་གཅིག་ནས་གཅིག་ཏུ་བྱོ་བ་ལྟར་ཐུགས་སུ་ཆུད་པ་དང་སྤྲུལ་པ་དེ་མི་སྣང་བར་གྱུར་ཏོ། ། དེ་ནས་སླར་ཡང་ཚོང་པ་རྣམས་དང་བསྡེབས་ཏེ་ལོག་ནས་ནཱ་ལེནྡྲར་བྱོན། དེར་རྒྱུད་འགྲེལ་རྣམས་གླེགས་བམ་དུ་བྲིས། སློབ་མ་པིཎྜོ་ཨཱ་ཙརྻ་ལ་སོགས་པ་བྱུང་ངོ༌། ། སློབ་དཔོན་དུས་འཁོར་ཞབས་ཆེན་པོ་ནི་འཕགས་པ་འཇམ་དཔལ་གྱིས་བྱིན་གྱིས་བརླབས་པའི་པཎྜི་ཏ་ཆེན་པོར་གྱུར། པིཎྜོ་ཨཱ་ཙརྻ་ལས་དུས་ཀྱི་འཁོར་ལོ་གསན། དེས་ཀྱང་ཐུགས་མ་ཚིམ་པར་སྔོན་གྱི་སྨོན་ལམ་གྱི་མཐུ་སད་པས་ཅི་ནས་ཀྱང་ཤམྦྷ་ལར་འབྱོན་པའི་འདུན་པ་དྲག་པོ་སྐྱེས་པ་དང༌། སྒྲོལ་མ་ལ་གསོལ་བ་བཏབ་སྟེ་ལུང་བསྟན་ཞུས་པས་ཤམྦྷ་ལར་བྱོན་ན་རྒྱུད་འགྲེལ་རྣམས་སྤྱན་འདྲོང་བ་དང༌།
སེམས་ཅན་ལ་ཕན་ཐོགས་འབྱུང་བར་ལུང་བསྟན་པ་ལྟར་ཚོང་པ་རྣམས་དང་ལྷན་ཅིག་ཕྱིའི་རྒྱ་མཚོ་ལ་གཟིངས་བཏང་སྟེ་ཕྱིན། དེ་ནས་སློབ་དཔོན་གྱིས་བྱང་ཕྱོགས་སུ་བྱོན། རྒྱ་མཚོའི་གླིང་གི་རི་ཞིག་ལ་འཛེགས་ཏེ་བྱོན་པས་ཁ་ཅིག་རིགས་ལྡན་དཔལ་སྐྱོང་ཞེས་ཟེར། ཁ་ཅིག་རིགས་ལྡན་ཉི་མ་ཟེར་ཏེ། གང་ལྟར་ཡང་དེར་རིགས་ལྡན་གྱི་རྣམ་འཕྲུལ་མི་དཀར་པོ་ཞིག་བྱུང་བ་དང་འཕྲད། ཁྱོད་གང་ནས་འོངས། གང་དུ་འགྲོ། ཅི་ལ་འོངས་ཞེས་ཟེར་བར་ང་རྒྱ་གར་ཤར་ཕྱོགས་ནས་འོངས། བྱང་ཤམྦྷ་ལར་རིགས་ལྡན་ལ་དུས་ཀྱི་འཁོར་ལོའི་ཆོས་ཞུར་འགྲོ་བྱས་པས་དེར་འཕགས་པ་མིན་པ་ཁྱོད་ཀྱི་བགྲོད་པ་འདི་ལྟ་བུས་བགྲོད་པར་མི་ནུས། འདིར་ཤེས་པ་བྱུང་ན་ཉན་པར་བྱེད་དམ་གསུང་བ་དང༌།
དེ་རིགས་ལྡན་གྱི་རྣམ་འཕྲུལ་དུ་མཁྱེན་ནས་ཕྱག་དང་བསྐོར་བ་མང་དུ་བྱས། མཎྜལ་ཕུལ་ནས་བདག་རྗེས་སུ་གཟུང་དུ་གསོལ་ཞེས་ཞུས་པས། འཕགས་པའི་ཡུལ་གྱི་འགྲོ་བ་རྣམས་ཀྱི་ཆེད་དུ་ཁྱོད་ལ་དུས་ཀྱི་འཁོར་ལོ་བསྟན་པའི་ཕྱིར་ངས་འདིར་འོངས་པ་ཡིན་གྱིས་ཉོན་ཅིག་གསུངས་ནས། དེར་ཆོས་ཀྱི་དབྱིངས་རྣམ་པ་ཐམས་ཅད་པའི་དཀྱིལ་འཁོར་མངོན་སུམ་དུ་སྣང་བར་དབང་རྫོགས་པར་བསྐུར། ཆེས་ཆེར་མྱུར་བའི་ཟབ་ལམ་རྣལ་འབྱོར་ཡན་ལག་དྲུག་པའི་གདམས་པ་སྩལ། རི་དེའི་འདབས་རྒྱ་མཚོའི་འགྲམ་དུ་ཞག་བདུན་བསྒོམས་པས་གྲུབ་པ་བརྙེས་ཏེ། རྫུ་འཕྲུལ་གྱིས་ནམ་མཁའ་ལ་བྱོན་ནས་ཤམྦྷ་ལའི་མ་ལ་ཡའི་ཚལ་གྱི་དབུས་སུ་དུས་ཀྱི་འཁོར་ལོའི་དཀྱིལ་འཁོར་ཁང་པར་རིགས་ལྡན་དངོས་ཀྱི་ཞབས་ལ་གཏུགས་པས་དེ་ཉིད་ཀྱིས་དབང་རྣམས་རྫོགས་པར་བསྐུར། རྒྱུད་འགྲེལ་མན་ངག་རྣམས་བསྟན་ནས་བསྡུས་པའི་རྒྱུད། རྒྱུད་ཕྱི་མ། འགྲེལ་ཆེན་དྲི་མ་མེད་པའི་འོད།
རྩ་བའི་རྒྱུད་ཀྱི་དབང་མདོར་བསྟན་ལ་སོགས་པ་བྱང་ཆུབ་སེམས་དཔའི་ཆོས་ཀྱི་སྡེ་གནང་བ་རྣམས་བསྣམས་ཏེ། མ་ག་དྷཱ་ར་བྱོན་ནས་ཤིན་ཏུ་དར་བར་བྱས་པས་དུས་འཁོར་ཞབས་ཆེན་པོ་ཞེས་ཡོངས་སུ་གྲགས་ཤིང་འདི་ལའང་ཙི་ལུ་པར་གྲགས་པས་འདི་དང་དུས་ཞབས་པ་ཆེ་བ་གཅིག་པར་བཞེད་པའང་ཡོད། སློབ་མའི་མཆོག་དུས་ཞབས་པ་ཆུང་བ་ཨ་བ་དྷཱུ་ཏི་པ། ནཱ་རོ་པ། སཱ་དྷུ་པུ་ཏྲ། དུས་འཁོར་ཞབས་ཆུང་བ་ཤྲཱི་བྷ་དྲ་བོ་དྷི། ནཱ་ལནྡྲ་པ། རཏྣཱ་ཀཱ་ར་གུཔྟ། ཐར་བའི་འབྱུང་གནས་སྦས་པ། འདུལ་བའི་འབྱུང་གནས་བློ་གྲོས།
སེང་གེ་རྒྱལ་མཚན། མཐའ་ཡས་རྣམ་རྒྱལ་རྣམས་བྱུང་ངོ༌། ། བསིལ་ལྡན་གྱི་ལྗོངས་འདིར་མེ་མཁའ་རྒྱ་མཚོའི་འདས་ལོ་བསྲེ་བའི་ཐོག་མ་རབ་འབྱུང་མེ་ཡོས་ཀྱི་ལོ་ལ་གྱི་ཇོ་ཟླ་བའི་འོད་ཟེར་གྱིས། དུས་འཁོར་ཞབས་གཉིས་པ་ཤྲཱི་བྷ་དྲ་བོ་དྷི་བོད་དུ་སྤྱན་དྲངས། ལོ་པཎ་གཉིས་དང་སློབ་མ་ལོ་ཆུང་དང་བཅས་སོ་སོས་རྒྱུད་འགྲེལ་རྒྱན་སོགས་བསྒྱུར་བ་དང༌། དེ་ནས་བརྩམས་ཏེ་པཎྜི་ཏ་དཱ་ན་ཤྲཱི་སོགས་དང༌། ལོ་ཙཱ་བ་རྨ་འབྲོ་རྭ་གཉོས་གཉེན་ཤོང་དཔང་ལ་སོགས་པས་རྒྱུད་འགྲེལ་དཀྱིལ་འཁོར་གྱི་ཆོ་ག་སྦྱོར་བ་ཡན་ལག་དྲུག་སོགས་ཆ་ལག་དང་བཅས་པ་བསྒྱུར་བཤད་ཀྱི་སྒོ་ནས་ལེགས་པར་གཏན་ལ་ཕབ། ཁྱད་པར་འདིར་སྐབས་སུ་བབ་པ་དཔལ་དུས་ཀྱི་འཁོར་ལོ་སྐུ་གསུམ་ཐུགས་ཡོངས་སུ་རྫོགས་པའི་དཀྱིལ་འཁོར་དུ་བྱིས་པ་འཇུག་པའི་དབང་བདུན་བསྐུར་བ་དང༌། ཟབ་ལམ་རྡོ་རྗེའི་རྣལ་འབྱོར་མཆོག་གི་ངེས་དོན་གྱི་དཀྱིལ་འཁོར་རྣམས་སུ་དབང་གོང་མ་བཞི་གོང་ཆེན་བདག་པོ་ཆེན་པོའི་དབང་དང་བཅས་པ་བརྒྱུད་པའི་བཀའ་བབས་བཞི་དང་ལྡན་པའི་བདག་ཉིད་དུ་བཞུགས་པ་སྟེ། དང་པོ་འབྲོ་ལུགས་ཀྱི་བརྒྱུད་པ་ནི།
དང་པོའི་སངས་རྒྱས་ཆོས་སྐུ་རྡོ་རྗེ་འཆང༌། ལོངས་སྐུ་དུས་ཀྱི་འཁོར་ལོ། སྤྲུལ་སྐུ་ཤཱཀྱ་ཐུབ་པ། དཔལ་ལྡན་ཟླ་བ་བཟང་པོ། ལྷའི་དབང་པོ། གཟི་བརྗིད་ཅན། ཟླ་བས་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན་ཏེ་ཆོས་རྒྱལ་བདུན་དང༌།
རིགས་ལྡན་འཇམ་དཔལ་གྲགས་པ་ལ་སོགས་པ་རིགས་ལྡན་ཉི་ཤུ་ལྔ་ལས། རིགས་ལྡན་བཅུ་གཉིས་པའམ། བཅུ་བདུན་པ་ ་་་་་འགའ་ཞིག་རིགས་ལྡན་ཉི་མ་ལས་སློབ་དཔོན་ཙི་ལུ་པས་གསན། དེ་ཉིད་དང་དུས་ཞབས་པ་གཅིག་པར་བཞེད་པ་དང་སྤྱན་རས་གཟིགས་ཀྱི་སྤྲུལ་པའི་དགེ་སློང་ཞིག་ལས་གསན་པ་སོགས་ལོ་རྒྱུས་མི་འདྲ་བ་འབྱུང་བའི་ཕྱིར། དཔལ་སྐྱོང༌། དེ་ནས་རིམ་པར། གྲུབ་ཆེན་དུས་འཁོར་ཞབས་ཆེ་ཆུང༌། རྒྱལ་སྲས་ནཱ་ལནྡྲ་དང༌། ཁ་ཆེ་ཟླ་བ་མགོན་པོ། འབྲོ་ལོ་ཤེས་ ་་་་་འདི་མི་བཞུགས་པས་རུང༌།
རབ་གྲགས། གྲ་སྒོམ་དཀོན་མཆོག་བསྲུངས། སྒྲོ་སྟོན་གནམ་ལ་བརྩེགས། གྲུབ་ཆེན་ཡུ་མོ་དད་པ་རྒྱལ་པོ། སྲས་ཆོས་ཀྱི་དབང་ཕྱུག གྲུབ་ཐོབ་ ་་་་་བར་འདིར་སྤྲུལ་སྐུ་ཇོ་འབུམ་ཞེས་པ་གསན་ཡིག་འགའ་ཞིག་ཏུ་བྱུང་བ་དཔྱད། ནམ་མཁའ་འོད་ཟེར། སེ་མོ་ཆེ་པ་ནམ་མཁའ་རྒྱལ་མཚན། འཇམ་གསང་ཤེས་རབ་འོད་ཟེར། ཀུན་མཁྱེན་ཆོས་སྐུ་འོད་ཟེར།
ཀུན་སྤངས་ཐུགས་རྗེ་བརྩོན་འགྲུས། བྱང་སེམས་རྒྱལ་བ་ཡེ་ ་་་་་འདི་མེད་པའང་བྱུང༌། ཤེས། འཕགས་འོད་ཡོན་ཏན་རྒྱ་མཚོ། ཐམས་ཅད་མཁྱེན་པ་བུ་སྟོན་རིན་ཆེན་གྲུབ། ཐུགས་སྲས་རིན་ཆེན་རྣམ་རྒྱལ། འཇམ་དབྱངས་གྲགས་པ་རྒྱལ་མཚན། ཤར་པ་ཡེ་ཤེས་རྒྱ་མཚོ། རྡོ་རྗེ་འཆང་མཁྱེན་རབ་ཆོས་རྗེ། སྐུ་ཞང་བསོད་ནམས་མཆོག་གྲུབ།
ཆོས་རྗེ་དོན་གྲུབ་རྒྱལ་མཚན། བྱང་གླིང་འཇམ་དཔལ་བཀྲ་ཤིས་རྒྱལ་མཚན། འཇམ་དབྱངས་མཁྱེན་བརྩེའི་དབང་ཕྱུག འདྲེན་མཆོག་དབང་ཕྱུག་རབ་བརྟན། མགོན་པོ་བསོད་ནམས་མཆོག་ལྡན། མཁན་ཆེན་ཚེ་དབང་ལྷུན་གྲུབ། ཁྱབ་བདག་ཀླུ་སྒྲུབ་རྒྱལ་མཚན། མཚུངས་མེད་སྨོན་ལམ་ལྷུན་གྲུབ། རྡོ་རྗེ་འཆང་བརྩོན་འགྲུས་བཟང་པོ། སྟོབས་བཅུ་མངའ་བའི་བསྟན་པ་རིན་པོ་ཆེའི་སྣང་བྱེད།
ངེས་པའི་དོན་དུ་རིགས་བརྒྱའི་ཁྱབ་བདག་ཆེན་པོ་དཔལ་རྡོ་རྗེ་སེམས་དཔའ་ཉིད་ངུར་སྨྲིག་གར་གྱི་རྣམ་པར་རོལ་པ་ཆེན་པོ་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པའི་ཞལ་སྔ་ནས་ཀྱིས་བདག་ལ་འཇིག་རྟེན་དང་འཇིག་རྟེན་ལས་འདས་པའི་དབང་བསྐུར་བ་དང༌། དམ་པ་དང་པོའི་སངས་རྒྱས་ཀྱི་བསྡུས་པའི་རྒྱུད་དང༌། རྒྱུད་ཕྱི་མ། འགྲེལ་ཆེན་དྲི་མ་མེད་པའི་འོད་ལ་སོགས་པ་ཟབ་ཅིང་རྒྱ་ཆེ་བའི་གསང་ཆེན་རྡོ་རྗེ་ཐེག་པའི་བདུད་རྩིའི་སྒོ་འཕར་བླ་ན་མེད་པ་ཕྱེ་བའི་བཀའ་དྲིན་དུ་ལེགས་པར་སྩལ་ཏོ། ། བཀའ་བབས་གཉིས་པ་རྭ་ལུགས་ཀྱི་བརྒྱུད་པ་ནི། དང་པོའི་སངས་རྒྱས། ཟླ་བ་བཟང་པོ། ལྷ་དབང༌། གཟི་བརྗིད་ཅན། ཟླ་བས་བྱིན།
ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན། འཇམ་དབྱངས་གྲགས་པ། པདྨ་དཀར་པོ། འཇམ་དབྱངས་སྤྲུལ་པ། ཙི་ལུ་པཎྜི་ཏ། ་་་་་ རྭ་བ་རྣམས་འདི་དང་དུས་ཞབས་པ་ཐ་དད་དུ་བཞེད། པིཎྜ་ཨཱ་ཙརྻ། དུས་ཞབས་པ་ཆེ་བ།
དུས་ཞབས་པ་གཉིས་པ། མཉྫུ་ཀཱིརྟི། ས་མནྟ་ཤྲཱི། རྭ་ཆོས་རབ། རྭ་ཡེ་ཤེས་སེང་གེ རྭ་འབུམ་སེང༌། རྒྭ་ལོ་རྣམ་རྒྱལ་རྡོ་རྗེ། དེ་སྲས་ཤེས་རབ་སེང་གེ བླ་མ་རྡོ་རྗེ་རྒྱལ་མཚན། ཐམས་ཅད་མཁྱེན་པ་བུ་སྟོན་མན་སྔར་བཞིན་ནོ། །
བཀའ་བབས་གསུམ་པ་ས་ལུགས་ཀྱི་བརྒྱུད་པ་ནི། དཔལ་ལྡན་དུས་ཀྱི་འཁོར་ལོ། བྱང་ཆུབ་སེམས་དཔའ་རྡོ་རྗེ་སྙིང་པོ། རྡོ་རྗེ་མཁའ་འགྲོ་མ། ཙི་ལུ་པཎྜི་ཏ། དུས་ཞབས་པ་ཆེ་བ། ཆུང་བ། ཨ་ནུ་པ་མ་རཀྵི་ཏ། སཱ་དྷུ་པུ་ཏྲ། ཆོས་ཀྱི་འབྱུང་གནས།
ཆོས་ཀྱི་བཤེས་གཉེན། བི་ཁྱ་ཏ་དེ་ཝ། མ་ཧཱ་པཎྜི་ཏ་ཤཱཀྱ་ཤྲཱི། ཆོས་རྗེ་ས་སྐྱ་པཎྜི་ཏ། འགྲོ་བའི་མགོན་པོ་འཕགས་པ་རིན་པོ་ཆེ། སྒྱུས་པ་གཞོན་ནུ་སེང་གེ དོལ་པོ་ཡེ་ཤེས་མགོན། ཀུན་སྤངས་ཀུན་ཏུ་བཟང་པོ། ཀུན་མཁྱེན་འཕགས་འོད། ཐམས་ཅད་མཁྱེན་པ་བུ་སྟོན་མན་འདྲའོ། །
བཀའ་བབས་བཞི་པ་པཎྜི་ཏ་ནགས་ཀྱི་རིན་ཆེན་ལུགས་ཀྱི་བརྒྱུད་པ་ནི། རིགས་ལྡན་རྣམ་རྒྱལ་ཡན་གོང་ལྟར་ལ། དེ་ནས་དུས་ཞབས་པ་ཆེ་ཆུང༌། ཤཱཀྱ་སེང་གེ་རྒྱལ་མཚན། ཉི་མའི་འོད། གཽ་ཏ་མ་དཔལ། རིན་ཆེན་བཀྲ་ཤིས། རྒྱལ་བའི་རྒྱན། བློ་ལྡན་རྗེ། ཤཱཀྱ་བསྲུངས་བ།
རྗེ་ཆེན་པོ་ལེགས་སྐྱེས། དཔལ་སངས་རྒྱས་དབྱངས། མ་ཧཱ་པཎྜི་ཏ་ནགས་ཀྱི་རིན་ཆེན། ཀུན་མཁྱེན་རྡོ་རྗེ་གདན་པ་མན་སྔར་བཞིན་ནོ། ། དེ་ལྟར་བཀའ་བབས་ཀྱི་བླ་མ་བརྒྱུད་པ་འདི་རྣམས་ནི་གཞན་དང་ཐུན་མོང་མ་གྱུར་པའི་ལམ་སྲོལ་ཆེན་པོ་འདི་ཉིད་ཀྱི་སྨིན་བྱེད་དང་གྲོལ་བྱེད་ཀྱི་ལམ་འཁོར་དང་བཅས་པ་ལ་བརྟེན་ནས། མཁས་གྲུབ་ཀྱི་གོ་སར་གཤེགས་པ་ཤ་སྟག་སྟེ། དེ་དག་གི་ཐུགས་གཉིས་སུ་མེད་པའི་ཡེ་ཤེས་དང་ཞལ་སྒོ་ནས་རིམ་པར་བརྒྱུད་པ་བར་མ་ཆད་པ་ལས་བྱུང་བའི་མངོན་པར་དབང་བསྐུར་བའི་བཀའ་སྲོལ་ཆེན་པོ་དེ་ཉིད་འཆད་པར་བྱེད་པ་ལ། སྤྱིར་དབང་བསྐུར་བ་ཐོབ་པའི་ཕན་ཡོན་སོགས་མཚམས་སྦྱོར་གྱི་བཤད་པ་འཆི་བ་མེད་པའི་རྔ་སྒྲའི་དཀྱུས་སུ་འཇུག་གོ ། འདི་དག་ནི་སློབ་མ་ཡིད་ཆེས་བསྐྱེད་ནས་མཉན་དུ་གཞུག་པའི་ཕྱིར་སྤྲོས་པ་ལ་དགའ་བའི་དབང་དུ་བྱས་ཀྱི། གལ་ཏེ་སྤྲོས་པ་ལ་མི་དགྱེས་པས་ནི་མ་བཤད་ཀྱང་ཆད་པའི་སྐྱོན་དུ་འགྱུར་བ་ནི་མ་མཆིས་སོ། །
ཡང་ན་སློབ་མ་སྟ་གོན་གྱི་སྐབས་དེར་མཚམས་སྦྱོར་དཀྱུས་སུ་ཡོད་པ་ལྟར་བཤད་དེ། འདི་ནི་སློབ་མ་རྗེས་སུ་གཟུང་བའི་གོང་དུ་བཤད་རྒྱུར་བྱས་ཀྱང་ཆོག་པའི་ཆོས་ཀྱི་བྱུང་བ་མདོར་བསྡུས་བརྗོད་པ་དོན་དུ་གཉེར་བ་ལ་ཉེ་བར་མཁོ་བའི་ཆེད་དུ་བཀར་བའོ། ། སྨྲས་པ། ངོ་མཚར་ཆོས་བྱུང་དབྱར་གྱི་མཛའ་ན་མོས། ། སྐལ་བཟང་དབྱར་སྐྱེས་གཞོན་ནུ་མགྲོན་གཉེར་ཚེ། ། རྣམ་དཔྱོད་ལང་ཚོས་རྒྱགས་པའི་ཀོ་ཀི་ལས། ། ཡིད་ཆེས་བསྐྱེད་པའི་འབེལ་གཏམ་དབྱངས་སུ་འཇོ། ། ཚོགས་གསུམ་ཚར་དུ་དངར་བའི་རྒྱུད་ཉིད་ལས། ། ཆོས་མཆོག་ཤམྦྷ་ལ་ནས་འཕགས་བོད་ཡུལ། ། འཕོས་པའི་འཕྲིན་སྙན་ཤོད་ལ་གསེར་མངལ་ཅན། །
ཐོས་འཛིན་རྣམ་བརྒྱད་སྤྲུལ་ནས་མཉན་ནམ་སྙམ། ། ཚུལ་འདིར་རྟུན་པའི་དགེ་བས་སྐྱེ་བ་ཀུན། ། དམ་ཆོས་རིན་ཆེན་སྣང་བ་ཡོངས་བཟུང་ནས། སྐྱེ་དགུ་ལེགས་པར་བགྲོད་པའི་ལམ་གྱི་ཕྱོགས། ། ཇི་སྙེད་འདོམས་པའི་བྱེད་པོ་ཉིད་གྱུར་ཅིག ། ཅེས་དཔལ་དུས་ཀྱི་འཁོར་ལོའི་དཀྱིལ་འཁོར་དུ་སློབ་མ་དབང་བསྐུར་བའི་གོང་དུ་སྤྲོ་བར་འོས་པའི་ཆོས་བྱུང་གི་གླེང་བ་ཀོ་ཀི་ལའི་དབྱངས་སྙན་ཞེས་བྱ་བ་འདི་ནི། ཁོ་བོས་བྱས་པའི་དབང་གི་མཚམས་སྦྱོར་གྱི་བཤད་པ་འཆི་བ་མེད་པའི་རྔ་སྒྲ་ཞེས་བྱ་བའི་ཡན་ལག་ཏུ་ཉེ་བར་མཁོ་བའི་ཕྱིར། བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བོད་པས་རབ་བྱུང་འདོད་པའི་འབྲུ་མང་ཞེས་པ་ས་སྟག་གི་གནམ་ལོ་གསར་ཚེས་ཀྱི་ཟླ་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་ཏུ་གྲུབ་པར་བགྱིས་པ་བི་ཛ་ཡནྟུ།། །། ༄༅། །དཔལ་དུས་ཀྱི་འཁོར་ལོའི་ལུགས་ཀྱི་སློབ་མ་རྗེས་གཟུང་གི་ཆོ་ག་རྣམ་གསལ་ཤེལ་གྱི་མེ་ལོང་ཞེས་བྱ་བ་བཞུགས་སོ།།
༄༅། །རྒྱལ་རྣམས་བགྲོད་གཅིག་ལམ་དུ་སྐལ་བ་ཅན། ། འཁྲིད་པའི་སྔོན་འགྲོ་སློབ་དཔོན་སློབ་མ་དག ། ཕན་ཚུན་ལེགས་བརྟགས་རྡོ་རྗེ་ཐེག་པའི་སྒོར། ། རྗེས་གཟུང་ཆོ་ག་རྣམ་གསལ་མེ་ལོང་བརྩམ། ། དེའང་དཔལ་དུས་ཀྱི་འཁོར་ལོའི་དཀྱིལ་འཁོར་དུ་སློབ་མ་ལ་དབང་བསྐུར་བའི་སྔོན་དུ་འགྲོ་བ་སློབ་མ་རྗེས་སུ་གཟུང་བ་ལ་སློབ་མའི་གྲངས་དང་མཉམ་པའི་སོ་ཤིང་བཤམ། ཟུར་དུ་བྱེད་ན་མཆོད་གཏོར་དང༌། སློབ་དཔོན་གྱིས་བདག་གི་རྣལ་འབྱོར་རྒྱས་བསྡུས་གང་ཡང་རུང་བ་སོགས་སྔོན་དུ་འགྲོ་དགོས་ཀྱང༌། འདིར་ས་ཆོག་གམ། རང་ལུགས་ལ་སློབ་མ་ལྷག་གནས་རྗེས་སུ་བཞག་པའི་ལྷག་གནས་གཞན་རྣམས་དང་འབྲེལ་པར་བྱས་ཀྱང་རུང་བས། གང་གི་ཚེ་དེ་དག་ལྷག་པོ་མི་དགོས་པས་སློབ་མ་རྣམས་བོས་ཏེ་ཁྲུས་བྱས་ནས་གྲལ་རིམ་དུ་འཁོད་པ་ལ།
ལས་ཀྱི་རྡོ་རྗེས་མེ་ཏོག་བཀྱེ་བསྡུ་གྲུབ་ནས་སློབ་དཔོན་གྱིས་སེམས་བསྐྱེད་གསལ་བཏབ་ནས། འདིར་དང་པོའི་སངས་རྒྱས་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་དུ་གང་ཟག་འབྲིང་པོ་འཇིག་རྟེན་པའི་དངོས་གྲུབ་དོན་དུ་གཉེར་བ་ལ་བྱིས་པ་འཇུག་པའི་དབང་བདུན་གྱི་དབང་བསྐུར་བ་དང༌། གང་ཟག་རབ་དེའི་སྟེང་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དོན་དུ་གཉེར་བ་ལ་ངེས་དོན་གྱི་དཀྱིལ་འཁོར་རྣམས་སུ་དབང་གོང་མ་གོང་ཆེན་དང་བཅས་པ་བསྐུར་བས་རྗེས་སུ་གཟུང་བ་ལ་གསུམ། གང་གིས་སྨིན་པར་བྱེད་པའི་སློབ་དཔོན་དང༌། གང་ཞིག་སྨིན་པར་བྱ་བའི་སློབ་མ། ཇི་ལྟར་རྗེས་སུ་གཟུང་བའི་ཆོ་གའོ། ། དང་པོ་ནི། གསང་སྔགས་རྡོ་རྗེ་ཐེག་པའི་སློབ་དཔོན་དང་སློབ་མ་དག་ནི་གང་བྱུང་ཙམ་གྱིས་ཆོག་པ་མ་ཡིན་པས། ལེགས་པར་བརྟག་ཅིང་བླ་མ་ལ་ཡུན་རིང་པོ་ནས་གསོལ་བ་གདབ་པ་དང༌། བླ་མས་ཀྱང་དེའི་བར་དུ་སློབ་མ་ལེགས་པར་བརྟགས་ལ་སྣོད་དུ་རུང་བ་མཐོང་ནས།
གཟོད་རྡོ་རྗེ་ཐེག་པ་སྦྱིན་པར་བྱ་སྟེ། དེ་ལྟར་མ་ཡིན་ན་བར་ཆད་ཀྱི་དབང་དུ་འགྲོ་ཞིང་དངོས་གྲུབ་འཐོབ་པའི་རྒྱུར་མི་འགྲོ་སྟེ། རྗེ་བཙུན་སྤྱན་རས་གཟིགས་དབང་ཕྱུག་གིས་དོན་དམ་བསྙེན་པ་ལས། འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འབྲང་བར། ། མ་ལུས་རྡོ་རྗེ་ཐེག་པར་ཐམས་ཅད་མཁྱེན་པས་གསུངས། ། དེ་ཕྱིར་སློབ་མ་དམ་པ་རྣམས་ཀྱིས་བླ་མ་གསེར་བཞིན་དུ། ། ཡོངས་སུ་བརྟགས་ན་སྡིག་པ་ཅུང་ཟད་ཡོད་མ་ཡིན། ། ཞེས་གསུངས་ཤིང༌། རྡོ་རྗེ་ཕྲེང་བ་ལས། ཇི་ལྟར་རིན་ཆེན་བརྡར་བ་དང༌། །
གསེར་ནི་བསྲེགས་དང་བཅད་པས་བརྟག ། དེ་བཞིན་དུ་ནི་སློབ་མ་ཡང༌། ། ལོ་ནི་བཅུ་གཉིས་བར་དུ་བརྟག ། དེ་ཕྱིར་ཕན་ཚུན་དེ་ལྟ་བུས། ། དུས་ཀུན་དུ་ནི་དེ་ལྟར་བརྟག ། གཞན་དུ་བགེགས་ནི་འབྱུང་འགྱུར་ཏེ། ། དངོས་གྲུབ་འཇོམས་ཤིང་སྡུག་བསྔལ་སྟེར། ། ཞེས་པ་དང༌། ཕྱག་ཆེན་ཐིག་ལེ་ལས། དེ་ལྟ་བུ་ཡི་བླ་མ་ཡིས། །
འབད་པས་སློབ་མ་བརྟག་པར་བྱ། ། ཇི་ལྟར་བསྲེགས་ལ་སོགས་པས་གསེར། ། ཇི་ལྟར་མཁས་པས་རིན་པོ་ཆེ། ། ཇི་ལྟར་བདེ་སྟེར་བུ་མོ་ནི། ། དེ་ལྟར་སློབ་མས་བརྟག་པར་བྱ། ། དེ་བས་ཐམས་ཅད་རབ་འབད་དེ། ། ཕན་ཚུན་སོ་སོར་བརྟག་པར་བྱ། ། དེ་ལྟར་མིན་ན་སྐྱོན་དུ་འགྱུར། ། ནམ་ཡང་དངོས་གྲུབ་ཐོབ་མི་འགྱུར། ། ཞེས་གསུངས་པའི་ཕྱིར་ཕན་ཚུན་བརྟག་དགོས་ཏེ།
འཕྲལ་གྱི་བྱ་བ་ཅུང་ཟད་ཙམ་ལའང་ལེགས་པར་བརྟགས་ནས་བསྒྲུབ་དགོས་ན། དེང་ནས་བཟུང་སྟེ་གནས་སྐབས་དང་མཐར་ཐུག་གི་བར་གྱི་མདུན་མ་ཁྱད་པར་ཅན་སྒྲུབ་པར་བྱེད་པའི་ཐབས་སུ་འཇུག་པར་བྱེད་པ་ལ་ལེགས་པར་བརྟག་དགོས་པ་སོམ་ཉི་ཅི་ཞིག དེས་ན་དེ་དག་གི་མཚན་ཉིད་ལ་གཉིས། དང་པོ་སྤང་བྱ་གདུག་པའི་སློབ་དཔོན་གྱི་མཚན་ཉིད་ནི། རྒྱུད་ལས། ང་རྒྱལ་དང་ལྡན་ཁྲོ་བས་ཟིལ་མནན་དམ་ཚིག་རྣམ་བྲལ་རྫས་ལ་བརྐམ་ཞིང་ཐོས་པ་དག་ཀྱང་མེད། ། སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་བསྐུར། ། ལོངས་སྤྱོད་རྫས་ལ་ཀུན་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། ། དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། ། ཞེས་གསུངས་པའི་དོན།
ཡོན་ཏན་དང་གཟུགས་ལ་སོགས་པའི་ང་རྒྱལ་དང་ལྡན་པ། རྒྱུད་ཁོང་ཁྲོས་ཟིལ་གྱིས་མནན་པ། གསང་བའི་དམ་ཚིག་རྣམས་གསལ་པོར་སྤྱད་པས་དམ་ཚིག་དང་བྲལ་བ། དགེ་འདུན་ལ་སོགས་པའི་དཀོར་རྫས་ལ་བརྐམ་ཞིང༌། རྒྱུད་དང་མན་ངག་ལ་སོགས་པའི་ཐོས་པས་དབེན་པ། རྙེད་བཀུར་གྱི་དོན་དུ་སློབ་མ་དམ་པ་རྣམས་སླུ་བ། དབང་བསྐུར་མེད་པར་རྒྱུད་འཆད་པས་མཆོག་གི་བདེ་བའི་གནས་ལས་སེམས་ཉམས་ཤིང་འཁོར་བའི་ལོངས་སྤྱོད་ལ་ཀུན་ནས་ཆགས་པ། མཉམ་པར་མ་བཞག་ཅིང་ཆང་འཐུང་བ་ལྟར་བག་མེད་པར་སྨྲ་བ། དབང་པོ་གཉིས་ཀྱི་བདེ་བ་འདོད་པའི་འདོད་ལྡན་ནི་གདུག་པའི་སློབ་དཔོན་ཡིན་པས་དམྱལ་བ་བཞིན་དུ་སྤང་བར་བྱའོ་ཞེས་བྱ་བའི་ཚིག་བླ་དགས་སོ། ། དེ་ལས་ལྡོག་པའི་བསྟེན་བྱ་སློབ་དཔོན་གྱི་མཚན་ཉིད་ནི།
ཇི་སྐད་དུ། དང་པོར་ཡང་དག་བསྟེན་བྱའི་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེའི་ཐེག་པར་ལྷག་པར་གནས། ། དེ་ཉིད་བསྒོམས་ཤིང་མ་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེ་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔའ་རབ་གྲགས་པའོ། ། ཞེས་གསུངས་པ་ལ་སོགས་པའི་མཚན་ཉིད་དང་ལྡན་པ་ཞིག་དགོས་ཤིང༌། འོན་ཏེ་སྙིགས་མར་གྱུར་པའི་དུས་དབང་གིས་བླ་མ་སྐྱོན་དང་ཡོན་ཏན་འདྲེས་པར་གྱུར་ནའང་ཡོན་ཏན་ཤས་ཆེ་བ་བསྟེན་དགོས་ཏེ། དོན་དམ་བསྙེན་པར། རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། །
གང་ཞིག་ཡོན་ཏན་ལྷག་པར་ཡང་ནི་ལེགས་དཔྱད་ན། ། བུ་རྣམས་ཀྱིས་ནི་དེ་ལ་བསྟེན་པར་འགྱུར་བའོ། ། ཞེས་གསུངས་པས་མཚན་ཉིད་ཐམས་ཅད་ཚང་བ་མ་རྙེད་ནའང༌། དབང་ཡོངས་སུ་རྫོགས་པར་ཐོབ་ཅིང་དམ་ཚིག་དང་སྡོམ་པ་ལ་གནས་པ། བླ་མ་བརྒྱུད་པའི་ཕྱག་ལེན་མཐོང་བའི་སྒོ་ནས་དེ་ཉིད་བཅུ་ཡོངས་སུ་ཤེས་ཏེ་དབང་བསྐུར་བའི་ཆོ་ག་ལ་མཁས་པ། བསྙེན་པ་སྔོན་དུ་སོང་བས་ལྷས་གནང་བའམ་མ་བཀག་པ་སྟེ་ཆོས་སུམ་ལྡན་ཅིག་ངེས་པར་དགོས་སོ། ། གཉིས་པ་སྤང་བྱའི་སློབ་མའི་མཚན་ཉིད་ནི། ཇི་སྐད་དུ། གང་ཞིག་ང་རྒྱལ་གྱིས་སྦགས་ཤིང༌། ། ཡང་དག་རིམ་པ་སུན་འབྱིན་དང༌། །
དེ་ཉིད་ཆོས་ལ་བརྙས་བཅས་པ། ། དེ་ལ་དེ་ཉིད་བསྟན་མི་བྱ། ། ཞེས་གསུངས་པ་ལྟར། སློབ་མ་ཐ་མའི་མཚན་ཉིད་དང་ལྡན་པ་ནི་དབང་བསྐུར་བའི་སྣོད་མ་ཡིན་པས་དབང་མི་བསྐུར་ཏེ་བསྐུར་ན་རང་ཉིད་ལའང༌། སྣོད་མིན་ལ་ཆོས་བསྟན་པས་རྒྱུད་དང་འགལ་བའི་ཉེས་པ་འབྱུང་ཞིང༌། རྙེད་བཀུར་གྱི་ཕྱིར་ཆོས་འཚོང་བའི་ཉེས་པར་འགྱུར་ལ། སློབ་མ་དེས་ཀྱང་དམ་ཚིག་དང་སྡོམ་པ་ལ་སོགས་པ་དང་འགལ་བར་སྤྱད་པའི་དབང་གིས་དམྱལ་བར་ལྟུང་བར་འགྱུར་བས་རང་གཞན་གཉིས་ཀ་ཕུང་བར་བྱེད་པའི་ཕྱིར་རོ། ། དབང་གིས་བསྡུ་བྱ་སློབ་མའི་མཚན་ཉིད་ནི། ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ། ། དགའ་བ་གཏོང་བའི་ངང་ཚུལ་དང་ལྡན་ཡོན་ཏན་ཤེས། །
ཐར་པ་དོན་གཉེར་རྒྱུད་ལ་གུས་ཤིང་གཡོ་བ་མིན་པའི་སེམས་ལྡན་དེ་ཉིད་ཐོབ་པ་ཤིན་ཏུ་སྦེད། ། གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་ཤིན་ཏུ་མཁས་པ་རྣམས་ཀྱིས་བསྡུ་བྱ་བ། ། ཤེས་རབ་དབང་ལ་སོགས་པའི་རྒྱུར་ཏེ་གཞན་ཞེས་བྱ་བ་སླར་ཡང་འབྲིང་པོ་བསོད་ནམས་དག་གི་རྒྱུར། ། ཞེས་གསུངས་པའི་མཚན་ཉིད་དང་ལྡན་པ་སློབ་མ་རབ་མཆོག་གི་དངོས་གྲུབ་དོན་དུ་གཉེར་བའི་དབང་གོང་མའི་སྣོད་ལྡན་ནམ། འབྲིང་པོ་ཐུན་མོང་གི་དངོས་གྲུབ་དོན་དུ་གཉེར་བའི་དབང་བདུན་གྱི་སྣོད་དང་ལྡན་པ་སློབ་མར་གཟུང་དུ་རུང་བར་བཤད་པའི་ཕྱིར་རོ། ། གཉིས་པ་ཇི་ལྟར་རྗེས་སུ་གཟུང་བའི་ཆོ་ག་ནི། དེ་ལྟར་སློབ་དཔོན་དང་སློབ་མའི་མཚན་ཉིད་ངེས་པར་བརྟགས་ནས། ཇི་ལྟར་རྗེས་སུ་གཟུང་བའི་ཆོ་ག་ནམ་བྱ་བའི་དུས་ནི། རབ་ནག་པའམ། འབྲིང་ས་ག
ཐ་མ་ཟླ་བ་གཞན་བཅུའི་ཡར་ངོའི་ཉའམ། དེའང་མ་གྲུབ་ན་གཟའ་སྐར་སྦྱོར་ཚེས་བྱེད་པ་དགེ་བའི་ཚེས་ལའང་དགག་པ་མེད་ལ། ཟླ་བ་དེ་རྣམས་ཀྱིའང་རྫོགས་པ་དག་ལས་ནི་སྦྱང་དང་གཟུང་བ་དག་ཀྱང་དེ་བཞིན་བུ་རྣམས་དག་ནི་ཡང་དག་བསྡུ། ། ཞེས་གསུངས་པའི་རྫོགས་པ་ནི་ཟླ་བ་རེ་ལ་ལན་དྲུག་ཏུ་འཁོར་ཡང༌། ད་ལམ་དཀར་ཕྱོགས་ཀྱི་རྫོགས་པ་གཉིས་པ་ནི་ཚེས་བཅུ་སྟེ། དེར་སྦྱང་བ་དང་གཟུང་བ་དག་ཅེས་གཉིས་ཚིག་འབྱུང་བ་ནི། ས་སྦྱང་གཟུང་གཉིས་སྡུད་པའི་ཚིག་ཡིན་མོད། ཁ་ཅིག་ས་སྦྱང་བ་ཡར་བཅད་ནས་གཟུང་བ་དག་ཅེས་པ་ས་གཟུང་བ་དང་སློབ་མ་རྗེས་གཟུང་གཉིས་ཀ་ཤུགས་ལས་བསྟན་པ་ངོས་གཟུང་བ་ལྟ་བུའི་ཚེ་ས་ཆོག་དང་སློབ་མ་ཡོངས་གཟུང་གཉིས་ཀ་ཚེས་བཅུ་ལ་བྱ་བར་བཤད་པ་ལྟར་བྱས་ཀྱང་བཏུབ་ཅིང༌། བཅུ་གཅིག་ལ་ལྷག་གནས་གཞན་རྣམས་ལས། སློབ་མ་ལྷག་གནས་དངོས་གཞིའི་ཉིན་བྱེད་པའི་དབང་དུ་བཏང་ནས་བཅུ་གཅིག་པ་ལ་བྱས་ཀྱང་སྟབས་བདེ་བར་སེམས་སོ། །
གང་ལྟར་ཡང་དེང་འདིར་སློབ་མ་རྗེས་སུ་གཟུང་བ་ལའང་སྔོན་འགྲོ་དང༌། དངོས་གཞི་གཉིས་ལས། དང་པོ་ལ་མཎྜལ་དབུལ་ཞིང་གསོལ་བ་གདབ་པ་སྔོན་དུ་འགྲོ་དགོས་ཏེ། དོན་དམ་བསྙེན་པ་ལས། མེ་ཏོག་ཡང་དག་བླངས་ནས་བླ་མའི་སྤྱན་སྔར་ནི། ། རྒྱལ་བ་རྣམས་ཀྱི་དཀྱིལ་འཁོར་ཤིན་ཏུ་ཟླུམ་པོར་བྱ། ། བླ་མའི་ཞབས་ཀྱི་ཆུ་སྐྱེས་མེ་ཏོག་གིས་མཆོད་ཅིང༌། ། ཤིན་ཏུ་གུས་པས་སྤྱི་བོར་ལག་པས་ཕྱག་བྱའོ། ། ཞེས་འབྱུང་བ་ལྟར་མཎྜལ་དབུལ་བ་ལ། སློབ་དཔོན་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པའི་བསྟན་པ་ལ་བདག་ཅག་སློབ་མར་གཟུང་བའི་དོན་དུ་འབུལ་སྙམ་པས་མཎྜལ་འབུལ་བ་ཞུ།
ཞེས་བསྐུལ་ནས། ཨོཾ་བཛྲ་བྷཱུ་མི་ནས་མཎྜལ་ཀཾ་ནིརྻ་ཏ་ཡཱ་མི་ཞེས་འབུལ། དེ་ལྟར་མཎྜལ་ཕུལ་ནས། རྡོ་རྗེ་གུར་ལས། གང་གིས་སློབ་དཔོན་གསོལ་མ་བཏབ། ། དེ་ཡི་རིགས་སུ་སྐྱེ་བ་མེད། ། ཅེས་གསོལ་བ་མ་བཏབ་པ་ལ་རྡོ་རྗེའི་སློབ་དཔོན་གྱི་ཆོས་དེ་འཛིན་པའི་རིགས་སུ་སྐྱེ་བ་མེད་པས་ན། ངེས་པར་གསོལ་བ་འདེབས་དགོས་པས། སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ། འདིའི་རྗེས་ཟློས་ལན་གསུམ་མཛོད།
སྐྱེ་བ་མང་པོའི་སྡིག་པ་ནི། ། བསགས་པ་རྣམ་པར་འཇིག་བྱེད་པ། ། སྡོམ་པ་སོ་སོར་གཟུང་བར་བགྱི། ། དཔའ་བོ་དུས་ཀྱི་འཁོར་ལོར་མཛོད། ། ཅེས་གསོལ་བ་བཏབ། དེ་ནས་སློབ་དཔོན་གྱིས་དངོས་གྲུབ་ཀྱི་ལྟས་བརྟག་པའི་སླད་དུ་སོ་ཤིང་སྦྱིན་པ་ནི། གསང་བ་སྤྱི་རྒྱུད་ལས། སོ་ཤིང་ཨུ་དུམྦཱ་རའམ། ། ཞེས་པ་ནས། དངོས་གྲུབ་ཕྲན་ཚེགས་འགྲུབ་པར་འགྱུར་རོ་ཞེས་པའི་བར་སློབ་མ་སྟ་གོན་གྱི་སྐབས་ནས་འབྱུང་བ་ལྟར་བརྗོད་དོ། །
དེ་ལྟར་བརྟགས་པའི་སློབ་མ་ལ་བར་ཆད་མི་འབྱུང་བར་བསྲུང་བ་བྱ་བའི་ཕྱིར། ཁྱེད་རྣམས་སྐད་ཅིག་གིས་དུས་ཀྱི་འཁོར་ལོ་ཡབ་ཡུམ་གྱི་སྐུར་གྱུར་པའི་དཔྲལ་བར་ཟླ་བ་ལ་ཨཱུ་ཞེས་པ་ནས་རྀ་ཨཿཞེས་བརྗོད་པ་ནི་བསྲུང་བ་བྱ་སྟེ། དེ་རྣམས་ཀྱིས་སློབ་མ་རྗེས་གཟུང་གི་ཆོས་རྣམས་གྲུབ་ནས། རྗེས་གཟུང་གི་དངོས་གཞི་ནི། མི་རིང་བར་སྟ་གོན་དང་དངོས་གཞིའི་སྐབས་སུ་རྒྱས་པར་འབྱུང་བ་ཡིན་པས། དེ་དག་གི་བར་ལ་ཁྱེད་རྣམས་ཀྱང་ཚོགས་བསགས་སྒྲིབ་སྦྱོང་གི་བྱ་བ་ལ་བརྩོན་པ་དང༌། བླ་མ་དཀོན་མཆོག་ལ་མོས་གུས་རྩེ་གཅིག་པས་གསོལ་བ་འདེབས་པ་ལ་སོགས་པ་ཆོས་མཐུན་གྱི་སྤྱོད་པ་ལས་ནམ་ཡང་མི་གཡེལ་བར་གནས་པར་བྱ་དགོས་པ་ཡིན་ནོ། ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་སོགས་ཀྱིས་དགེ་བ་བྱང་ཆུབ་ཏུ་བསྔོས་ཏེ་སློབ་མ་རྣམས་རང་གནས་སུ་གཏང་བར་བྱའོ། ། སྨྲས་པ།
བབ་ཅོལ་སློབ་མའི་གཉིས་འཐུང་ཁེངས་ལྡན་ཁྱུས། ། རང་གཞན་ཉེས་པའི་འདམ་དུ་བསྐྱུར་དོགས་ནས། ། ལེགས་བརྟགས་བུ་ཡི་ས་སྲུངས་ཞི་དུལ་ཅན། ། རང་དབང་གཟུང་བའི་ཐབས་ཀྱི་ལྕགས་ཀྱུ་འདི། ། རྒྱུད་དང་མཁས་པའི་གཞུང་གི་མཚར་སྡུག་བཞིན། ། རྣམ་གསལ་ཆོ་གའི་ཤེལ་དཀར་ཨཱ་དརྴ། ། ཉེར་བསྐྲུན་དགེ་བས་འགྲོ་བ་མ་ནོར་ལམ། ། འདོམས་མཛད་བླ་མས་རྗེས་སུ་འཛིན་པར་ཤོག ། ཅེས་དཔལ་དུས་ཀྱི་འཁོར་ལོའི་ལུགས་ཀྱི་སློབ་མ་རྗེས་སུ་གཟུང་བའི་ཆོ་ག་རྣམ་གསལ་ཤེལ་གྱི་མེ་ལོང་ཞེས་བྱ་བ་འདི་ནི། མཁས་བཙུན་བླ་མ་དུས་འཁོར་བ་ཀུན་དགའ་ཕུན་ཚོགས་པའི་གསུང་གིས་བསྐུལ་ངོར།
བནྡེ་ཚུལ་ཁྲིམས་རིན་ཆེན་གྱིས་རབ་བྱུང་འདོད་པའི་གནམ་ལོར་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །དཔལ་དུས་ཀྱི་འཁོར་ལོའི་དཀྱིལ་འཁོར་གྱི་ས་གཟུང་བའི་ཆོ་ག་ཉུང་ངུ་དོན་ཚང་ཞེས་བྱ་བ་བཞུགས་སོ།། ༄༅། །ཨོཾ་གུ་རུ་ཙ་ཀཱ་ལ་ཙཀྲཱ་བྷྱམྣཱ་མཿ། སྲིད་ཞིའི་ཁྱབ་བདག་དཔལ་མཆོག་དུས་འཁོར་ལོའི། ། དཀྱིལ་འཁོར་འདྲི་བའི་སྔོན་འགྲོའི་ས་གཟུང་གི ། ཆོ་ག་རྒྱས་པར་གསལ་མོད་སྟང་སྟབས་ཀྱི། ། བཀོད་པས་གཟུང་ཚུལ་རྒྱས་མིན་འདིར་སྤེལ་ལོ། ། དེ་ལ་འདིའི་སའི་ཆོ་ག་ལ། བརྟག་བསླང་སྦྱང་གཟུང་བཞི་ལས། སྔ་མ་གསུམ་ནི་དཀྱིལ་འཁོར་གྱི་ཆོ་ག་སྤངས་རྟོགས་ཀྱི་ཡོན་ཏན་ཀུན་ནས་འབྱུང་བར་གསལ་བ་ལྟར་ལས།
བཞི་པ་གཟུང་བ་ལ། བདག་བསྐྱེད་ལྷ་ལ་གནང་བ་ཞུ། ། གསོལ་གདབ་དཀྱིལ་འཁོར་ནམ་མཁར་གདེག ། ཕྱག་འཚལ་སེམས་བསྐྱེད་ཁྲོ་བོ་བསྒོམ། ། མིག་གཉིས་བྱིན་རླབས་ང་རྒྱལ་གཟུང༌། ། བགེགས་ལ་བཀའ་བསྒོ་སྟང་སྟབས་བྱ། ། མཆོད་དང་བཅུ་གཉིས་ས་གཟུང་ཡིན། ། ཞེས་པ་ལྟར་ལས་ས་སྦྱང་བ་ཡན་ལ་ཞག་གིས་ཆོད་པའི་དབང་དུ་བྱས་ན། སང་ནང་པར་དཀྱིལ་འཁོར་གྱི་ས་གཞིར་མེ་ཏོག་སོགས་ཀྱིས་མཛེས་པར་བྱས་པའི་དབུས་སུ་འདུག་སྟེ། མཆོད་པ་བྱིན་གྱིས་བརླབས་པའི་རྗེས་སུ།
རྡོ་རྗེ་དྲིལ་བུ་བྱིན་བརླབས་བྱས་ལ། སྐྱབས་འགྲོ་ནས་ཕྲ་ཐིག་གི་བར་རྫོགས་པར་བསྒོམ་མོ། ། ཞག་གིས་བར་མཆོད་པའི་ཚེ། སྐབས་འདིར་རྡོ་རྗེ་དྲིལ་བུ་བྱིན་རླབས་བསང་སྦྱངས་ནས་བདེ་བ་ཆེན་པོས་འོད་དུ་ཞུ་བས་རྡོ་རྗེ་དང་དྲིལ་བུར་གྱུར། ལག་པ་གཡས་པས་རྡོ་རྗེ་ལན་གསུམ་གསོར་ཏེ་སྙིང་གར་བཟུང་ལ། ཐོག་མཐའ་མེད་པའི་སོགས་དང༌། གཡོན་པས་དྲིལ་བུ་བཟུང་ལ། སྲིད་པ་ངོ་བོ་སོགས་དང་ཨོཾ་བཛྲ་གྷཎྜེ་ཨཿཞེས་བརྗོད་དེ་དཀྲོལ་ལ་པད་སྐོར་འཁྱུད་སྟངས་བྱ། དེ་ནས་སྒྲུབ་ཐབས་རྫོགས་པར་བསྒོམས་ཏེ། བཟླས་པ་རྫོགས་པ་དང༌།
མཆོད་བསྟོད་བདུད་རྩི་མྱང་བའི་བར་དུ་བྱས་ལ། ནམ་མཁའ་གང་བའི་སངས་རྒྱས་སྲས་བཅས་ལ། ཨོཾ་ཨརྒྷཾ་སོགས་ཆུ་བཞི་སྔོན་འགྲོའི་ལྷ་མོ་བཅུ་གཉིས་ཀྱིས་མཆོད། ལྕེ་ཧཱུྃ་ལས་རྡོ་རྗེར་གྱུར། ཨོཾ་བཛྲ་ཛཱི་ཧྭཿཞེས་པས་བྱིན་གྱིས་བརླབས། མ་ལུས་ཕྱོགས་ན་ནས་གནང་བ་སྦྱིན་པར་གྱུར། ཞེས་པའི་བར་བརྗོད། འདིར་ཁྲོ་གཏོར་བྱ། དེ་ནས་མཆོད་པ་ནང་མཆོད་མཎྜལ་དང་བཅས་པ་བཤམས་ལ། ཕྱོགས་བཞིའི་སློབ་མས་རང་རང་གི་ཕྱོགས་ནས་མཆོད་པ་བྱིན་རླབས་ཐུགས་རྡོ་རྗེ་སོགས་ཅུང་ཟད་ཁ་བསྒྱུར་བ་མ་གཏོགས་གཞན་བདག་བསྐྱེད་བཞིན་དུ་རྒྱས་པར་བཞི་གས་དུས་མཉམ་དུ་བྱིན་གྱིས་བརླབས།
དེ་ནས་ཐོག་མར་ཤར་པས། ཨོཾ་ཨཱཿཧཱུྃ་ཧོཿཁམས་གསུམ་སའི་དབང་ཕྱུག་སོགས་ཀྱིས་མཆོད་ཡོན་ཙ་སྡེ་ཐུང་རིང་དང༌། ཀ་སྡེ་ཐུང་རིང་གིས་མཆོད། མི་རྟག་པ་མིན་སོགས་ཀྱིས་བསྟོད། ནང་མཆོད་བྱིན་རླབས་བཞི་གས་དུས་མཉམ་དུ་བྱ། དེ་ནས་ཤར་པས་ནང་མཆོད་དང༌། མཎྜལ་འབུལ་བ་རྣམས་དཀྱུས་ནས་འབྱུང་བ་ལྟར་དང༌། ཕྱོགས་གཞན་པ་གསུམ་གྱིས་ཀྱང་རིམ་བཞིན་མཆོད་བསྟོད། ནང་མཆོད་དང་མཎྜལ་འབུལ་བ་རྣམས་འདོན་པ་སྤོ་བ་དཀྱུས་ནས་འབྱུང་བ་བཞིན་གྲུབ་པར་བྱའོ། ། དེའང་ཕྱོགས་བཞི་ག་ནས་སློབ་མ་ཚང་བ་མེད་ན།
ཤར་ནས་རིམ་བཞིན་ཕྱོགས་སོ་སོར་ཕྱིན་ནས་བྱ་ཞིང༌། སློབ་དཔོན་གཅིག་པུ་ལས་མེད་ན་གསོལ་བ་གདབ་པར་བསམས་ལ་ཆོ་ག་ཐམས་ཅད་ཚང་མ་རང་གིས་བྱའོ། ། དེ་ནས་ཡོ་བྱད་རྣམས་བསྡུས་ལ། ཧཱུྃ་བཛྲ་ཨུཏྟིཥྛ། བསྒོམ་པའི་དཀྱིལ་འཁོར་རྟེན་དང་བརྟེན་པར་བཅས་པ་ནམ་མཁར་བཞུགས་པར་གྱུར། ཅེས་བརྗོད། དེ་ནས་ལངས་ཏེ་ཁ་ཤར་དུ་ཕྱོགས་པས། མཉམ་པའི་རྐང་སྟབས་ཀྱིས་ཐལ་མོ་སྤྱི་བོར་སྦྱར་ལ། ཨོཾ་པྲ་ཎ་མཱ་མི་སརྦྦ་ཏ་ཐཱ་ག་ཏཱ་ན། ཞེས་པས་ཕྱག་བྱས་ལ།
སེམས་ཅན་རྣམས་སུ་བསྡུ་བ་ཡིས། ། བསྡུས་པའི་སེམས་ཅན་ཇི་སྙེད་པ། ། སྒོང་སྐྱེས་མངལ་ལས་སྐྱེས་པ་འམ། ། དྲོད་གཤེར་ལས་སྐྱེས་རྫུས་སྐྱེས་སམ། ། གཟུགས་ཅན་རྣམས་སམ་གཟུགས་མེད་དམ། ། འདུ་ཤེས་ཅན་ནམ་འདུ་ཤེས་ནི། ། མེད་པ་མ་ཡིན་པ་རྣམས་དང༌། ། འདུ་ཤེས་མེད་པ་པ་རྣམས་སམ། ། ང་ཡིས་སེམས་ཅན་དེ་རྣམས་ཀུན། ། ཕྱག་རྒྱ་ཆེན་པོའི་གོ་འཕང་ལ། །
རབ་ཏུ་དགོད་པར་བདག་བགྱིའོ། ། ཞེས་པས་སེམས་བསྐྱེད་དེ། སེམས་ཅན་མ་རིག་པའི་མུན་པར་ལྷུང་ཞིང་བདུད་ཀྱིས་བྱིན་གྱིས་བརླབས་པ་རྣམས་ལ་བལྟས་ནས། དེ་རྣམས་ཀྱི་བདུད་གཞོམ་པའི་ཕྱིར། སྐད་ཅིག་གིས་རང་ཉིད་རྡོ་རྗེ་ཤུགས་འོད་ཟེར་སྔོན་པོ་ནས་རྒྱན་གྱིས་བརྒྱན་པ། དེའི་མིག་གཡས་པ་མ་ལས་ཉི་མ། གཡོན་པ་ཊ་ལས་ཟླ་བ་དང༌། མིག་འབྲས་ཧཱུྃ་ལས་བསྐལ་པའི་མེ་ལྟར་འབར་བ་ཀྲོ་དྷ་དྲིཥྚི་ཧྲིཿ བདུད་བགེགས་ལོག་འདྲེན་རྣམས་ཚར་བཅད། ཡང་ཀྲོ་དྷ་དྲིཥྚི་ཧྲིཿ
འོག་ཕྱོགས་ཐམས་ཅད་རྡོ་རྗེའི་ས་གཞི། ཁོར་ཡུག་ཐམས་ཅད་རྡོ་རྗེའི་རྭ་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བར་གྱུར། ང་ནི་རང་ཉིད་རྡོ་རྗེ་ཅན། ། ང་ནི་རྡོ་རྗེ་ཤུགས་ཉིད་དོ། ། ང་ནི་སངས་རྒྱས་རྒྱལ་པོ་ཆེ། ། ང་ནི་སྟོབས་ཆེན་རྡོ་རྗེ་ཅན། ། རྣལ་འབྱོར་དབང་ཕྱུག་རྒྱལ་པོ་ང༌། ། ང་ནི་ཕྱག་ན་རྡོ་རྗེ་བརྟན། །
ཞེས་བརྗོད་ཅིང་ང་རྒྱལ་བྱས་ལ། འགྱིང་བ་བཅས་པས་རྡོ་རྗེ་གསོར། དྲིལ་བུ་དཀྲོལ་ཏེ་ཡི་གེ་དྲུག་པ་བརྗོད་ཅིང༌། དབང་ལྡན་ནས་བརྩམས་ཏེ་གཡས་སྐོར་གྱི་ས་རྡོ་རྗེ་རྩེ་གཅིག་པའི་འགྲོས་ཀྱིས་དཀྱིལ་འཁོར་གྱི་ས་གཞི་བཅག་ཅིང༌། ལྷ་དང་ལྷ་མིན་གསང་བ་པ། ། ལུས་སྲུལ་ལ་སོགས་གང་ཅིའང་རུང༌། ། ལུས་ངག་སེམས་ལ་གནས་པ་ཡི། ། བགེགས་ཀྱི་ཚོགས་རྣམས་གཞན་དུ་དེངས། ། ང་ནི་དཔལ་ལྡན་རྡོ་རྗེ་ཤུགས། ། སྲུང་བའི་འཁོར་ལོ་སྦྱོར་བ་པོ། །
རྡོ་རྗེ་འབར་བའི་སྐུ་ཡིས་ནི། ། ལུས་གསུམ་ལས་སྐྱེས་དགས་པར་བྱ། ། གལ་ཏེ་ཁ་ཅིག་བདག་ལས་འདའ། ། རྣམ་པར་བརླག་གྱུར་གཞན་དུ་མིན། ། ཞེས་ལན་གསུམ་བརྗོད་པའི་མཐར། རོལ་མོ་དྲག་པོ་དང་ཚམ་ངམ་བྱས་ཏེ་བགེགས་ལ་བཀའ་བསྒོ་ཞིང༌། ཁྲོ་བོ་དུ་མ་འཕྲོས་པས་བགེགས་བཅོམ་སྟེ། དཀྱིལ་འཁོར་གྱི་ས་གཞིའི་འོག་གི་བར་ཧཱུྃ་ལས་རྡོ་རྗེའི་རང་བཞིན་དུ་བྱིན་གྱིས་བརླབས། བསྐོར་བའི་དུས་སུ་སྒོ་སོ་སོར་སྒོའི་སློབ་དཔོན་རྣམས་དང་ཁ་སྦྱོར་གྱི་སྦྱོར་བ་བྱའོ། ། དེ་ན་དབུས་སུ་རྡོ་རྗེ་རྩེ་ལྔ་པའི་ཕྱག་རྒྱས་རྐང་པ་གཡོན་གཡས་ལ་རེག
ཧཱུྃ་ཧཱུྃ་ཞེས་པས་བྱིན་གྱིས་བརླབས། གཡོན་སྔོན་འགྲོའི་གཡས་བརྐྱང་དང་རྡོ་རྗེ་རྩེ་ལྔ་པའི་ཕྱག་རྒྱ་བཅའ། ཨོཾ་ཨཱ་ལིཌྷ་པཱ་ད་བཛྲ་མ་ཧཱ་ཀྲོ་དྷ། བིགྷུརྞཡ་བི་གྷུརྞ་ཡ། སརྦ་དུཥྚཱཾ་སྭརྒ་དེ་ཝ་ཨ་དྷི་མཱ་རཱན་ཧཱུྃ་ཕཊ། ཡང་གཡས་སྔོན་འགྲོའི་གཡོན་བརྐྱང་དང་ལག་གཉིས་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ་དེ་ཉིད་ཕྲལ་ཏེ་འཁྱུད་སྟངས་བྱས་ལ། ཨོཾ་པྲ་ཏྱ་ལིཌྷ་པཱ་ད་སོགས་ནས། སྭརྒ་དེ་བ་ཞེས་པའི་ཚབ་ཏུ་བྷཱུ་མི་གྲ་ཧ། ཞེས་གཞུག་པའི་ཁྱད་པར་ལས་གཞན་འདྲའོ། ། གཡོན་སྔོན་འགྲོའི་མཉམ་པའི་སྟབས་དང༌།
ལག་པ་ཐལ་མོ་སྙིང་གར་བཞག་ལ། ཨོཾ་ས་མ་པཱ་ད་བཛྲ་སོགས་ནས། སྭརྒ་མན་གྱི་དོད་དུ། སརྦྦ་དུཥྚཱཾ་ཏྲཻ་དྷཱ་ཏུ་ཀཱ་བིསྠ་ཏ་སརྦྦ་མཱ་རཱན་ཧཱུྃ་ཕཊ། ཤར་དུ་རལ་གྲིའི་ཕྱག་རྒྱས་རྐང་པ་གཉིས་ལ་རེག་ལ། ཡཾ་ཡཿཞེས་པས་བྱིན་གྱིས་བརླབས་ནས་ཟླུམ་པོའི་སྟབས་དང༌། རལ་གྲིའི་ཕྱག་རྒྱ་བྱས་ལ། ཨོཾ་མཎྜལ་པཱ་ད་སོགས་ནས། སྭརྒ་དེ་བ་ཞེས་པའི་དོད་དུ། ཨིནྡྲ་ཞེས་པ་གཞུག
ལྷོར་རིན་པོ་ཆེའི་ཕྱག་རྒྱས་རྐང་པ་ལ་རེག་ལ། རཾ་རཿཞེས་པས་བྱིན་གྱིས་བརླབས་ནས་གཡས་རོལ་དང་རིན་པོ་ཆེའི་ཕྱག་རྒྱ་བྱས་ལ། ཨོཾ་ཨཱ་ལིཌྷ་པཱ་ད་སོགས་ནས། སྭརྒ་དེ་བ་ཞེས་པའི་དོད་ལ་ཡ་མ་གཞུག བྱང་དུ་པདྨའི་ཕྱག་རྒྱས་རྐང་པ་ལ་རེག ཝཾ་ཝཿཞེས་པས་བྱིན་གྱིས་བརླབས། གཡོན་རོལ་དང་པདྨའི་ཕྱག་རྒྱ་བྱས་ལ། ཨོཾ་ཏནྟྲ་བ་པཱ་ད་སོགས་ནས། སྭརྒ་དེ་བ་ཞེས་པའི་དོད་དུ་ཡཀྵ་ཞེས་གཞུག ཡཀྵའི་དུས་སུ་གར་སྟབས་བྱའོ། །
ནུབ་ཏུ་འཁོར་ལོའི་ཕྱག་རྒྱས་རྐང་པ་ལ་རེག ལཾ་ལཿཞེས་པས་བྱིན་གྱིས་བརླབས། ས་ག་དང་འཁོར་ལོའི་ཕྱག་རྒྱ་བྱས་ལ། ཨོཾ་བི་ཤ་ཁ་པཱ་ད་སོགས་ནས། སྭརྒ་དེ་ཝ་ཞེས་པའི་དོད་ལ་ནཱ་ག་ཞེས་གཞུག དེ་ནས་ས་གཞི་ལ་ལྷ་མོ་བཅུ་གཉིས་ཀྱིས་མཆོད་དེ་ས་གཟུང་བའི་ཆོ་ག་བསྟན་ཟིན་ཏོ། ། ས་གཟུང་རྒྱས་པ་གཞན་དུ་ཆེས་གསལ་མོད། ། དེ་ཉིད་གཞིར་བཞག་མདོར་བསྡུས་སྟང་སྟབས་ཀྱི། ། དམིགས་བསལ་དྲན་དབང་གཞུང་ལས་བཀར་བ་ཡི། ། བསོད་ནམས་རྒྱལ་བསྟན་བརླིང་བའི་རྒྱུར་བསྔོའོ། །
ཞེས་དཔལ་དུས་ཀྱི་འཁོར་ལོའི་དཀྱིལ་འཁོར་གྱི་ས་གཟུང་གི་ཆོ་གའི་སྟང་སྟབས་མདོར་བསྡུས་བྱ་བའི་ཚུལ་ཉུང་ངུ་དོན་ཚང་ཞེས་བྱ་བ་འདིའང་དབང་བསྐུར་ལ་སོགས་པའི་སྐབས་སུ་རྒྱས་པར་མི་ནུས་པ་ལ་ཉེ་བར་མཁོ་བ་འདི་ལྟར་དགོས་ཞེས་དཀྱིལ་འཁོར་གྱི་ཆོ་གའི་རྡོ་རྗེ་སློབ་དཔོན་ཀུན་དགའ་ཕུན་ཚོགས་པའི་གསུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
