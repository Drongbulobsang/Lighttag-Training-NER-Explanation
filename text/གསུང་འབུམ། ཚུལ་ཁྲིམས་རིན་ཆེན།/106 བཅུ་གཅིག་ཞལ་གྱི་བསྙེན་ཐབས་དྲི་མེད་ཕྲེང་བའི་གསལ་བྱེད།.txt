གསུང་འབུམ། ཚུལ་ཁྲིམས་རིན་ཆེན།
པོད ༡༠༦
བཅུ་གཅིག་ཞལ་གྱི་བསྙེན་ཐབས་དྲི་མེད་ཕྲེང་བའི་གསལ་བྱེད།
༼ཇ༽ ༄༅། །བཅུ་གཅིག་ཞལ་གྱི་བསྙེན་ཐབས་དྲི་མེད་ཕྲེང་བའི་གསལ་བྱེད་ཅེས་བྱ་བ་བཞུགས་སོ།། རྨད་བྱུང་ཐུགས་རྗེ་ཆེ་མཆོག་གྲུར་ཞུགས་ནས། ། ལུས་ཅན་སྲིད་པའི་ཆུ་གཏེར་ལས་གདོན་པའི། ། ཁུར་ཆེན་ཁྱེར་བ་བླ་མ་སྤྱན་རས་གཟིགས། ། དེ་ཡི་བསྙེན་ཡིག་རྣམ་གསལ་ཟུར་རྒྱན་འདྲི། ། དགེ་སློང་མ་དཔལ་མོའི་ལུགས་ཀྱི་ཐུགས་རྗེ་ཆེན་པོ་ཞལ་བཅུ་གཅིག་པའི་བསྙེན་ཐབས་ཇི་ལྟར་བྱ་བའི་ཚུལ་ཕལ་ཆེར། མཁན་ཆེན་སངས་རྒྱས་ཕུན་ཚོགས་པས་མཛད་པའི་ཡི་གེ་ནས་འབྱུང་བ་ལྟར་ལས་འདིར་ལྷག་པོ་མ་དགོས་ཤིང༌། འོན་ཀྱང་དེའི་སྐབས་འགར་མི་གསལ་བའི་ཆའི་གསལ་བྱེད་ཅུང་ཟད་འགོད་པ་ལ། འདིའི་བསྙེན་པ་བྱ་བའི་སྒྲུབ་ཐབས་དངོས་ནི།
ཐམས་ཅད་མཁྱེན་པ་དཀོན་མཆོག་ལྷུན་གྲུབ་པས་མཛད་པའི་སྒྲུབ་ཐབས་ལྟར་ཉམས་སུ་བླངས་ནས། བསྙེན་པའི་གཙོ་བོ་གཟུངས་རིང་ནི། ན་མོ་རཏྣ་ཏྲ་ཡཱ་ཡ། ན་མ་ཨཱརྻ་ཛྙཱ་ན་སོགས་ནས། ཛྭ་ལ་མ་པ་ནཱ་ཡ་སྭཱ་ཧཱ་ཞེས་པའི་བར་ཏེ། དེ་ཉིད་ཚར་གཅིག་གམ་བདུན་ལ་སོགས་པས་སྣ་དྲངས་ནས། སྙིང་པོ་ཞེས་པ་ནི། ཏདྱ་ཐཱ། ཨོཾ་དྷ་ར་དྷ་ར་སོགས་ནས་ཛྭ་ལ་མ་པ་ནཱ་ཡ་སྭཱ་ཧཱ་ཞེས་པའི་བར་ཏེ། དེ་ཉིད་འབུམ་ཕྲག་དྲུག་བསགས་པ་ནི་བསྙེན་པའོ། །
དེའི་མཐར་ཡི་གེ་དྲུག་པ་ཅུང་ཟད་ཀྱང་བསགས་པ་ནི། འདིའི་སྒྲུབ་ཐབས་དང་སྨྱུང་གནས་ཀྱི་ཡི་གེ་འགའ་ཞིག་ཏུ་འབྱུང་བ་ལྟར་བྱུང་ན་ལེགས། དེའི་བསྙེན་པའི་དངོས་གཞི་གྲུབ་པས། ཐུགས་རྗེ་ཆེན་པོ་ཡིད་བཞིན་འཁོར་ལོའི་གཟུངས་སྟོང་ཕྲག་བསགས་གསུངས་པ་ལྟར་གྲུབ་ན་མཆོག་ཏུ་བཟང་ཞིང༌། དེའི་སྙིང་པོ། ཉེ་སྙིང་གསང་བའི་སྙིང་པོ་རྣམས་ཀྱང་ཇི་ལྟར་རིགས་པ་བཟླ་གསུངས་པ་ལྟར་བྱ། རྒྱུན་གྱི་ཐུགས་དམ་སོགས་ཀྱི་མཐར་ཡང་ཉུང་ཙམ་བཟླ་བ་བྱུང་ན་བྱིན་རླབས་དང་ཕན་ཡོན་ཆེས་ཆེ་བ་བཤད་པ་བཞིན་ནོ། ། གཞན་དུ་ཐུགས་དམ་སོགས་ལ་དཀྱུས་མ་ལྟར་ལས་མ་བྱུང་ཡང་ཆད་པའི་སྐྱོན་དུ་འགྱུར་བ་ག་ལ་ཡོད། དེ་བཞིན་དུ་ཕ་རོལ་ཏུ་ཕྱིན་པ་དྲུག་གི་གཟུངས་དང་ས་བཅུ་པ་དང༌། སྣང་བ་མཐའ་ཡས་ཀྱི་གཟུངས་རྣམས་ཀྱང་ཉིན་རེ་བཞིན་དུ་མང་ཉུང་ཇི་ལྟར་རིགས་པར་བཟླ་གྲུབ་ན།
དཀྱུས་ནས་བཤད་པ་ལྟ་བུའི་ཕན་ཡོན་ཆེ་བ་དང༌། ཁྱད་པར་གཙོ་བོ་འདི་རྣམས་གསོ་སྦྱོང་གི་སྡོམ་པ་བླངས་པ་དང༌། སྨྱུང་བར་གནས་པ་ལ་གནས་པས་བཟླས་ན་ཕན་ཡོན་ཚད་མེད་པར་འབྱུང་བ་ལ་དགོངས་པས་ཏེ། ཇི་སྐད་དུ། གཟུངས་འདི་སྨྱུང་བར་གནས་ཏེ། གསོ་སྦྱོང་གི་ཡན་ལག་བརྒྱད་བཟུང་ནས་མི་སྨྲ་བར་ལན་ཉི་ཤུ་རྩ་གཅིག་དྲན་པར་བྱའོ་ཞེས་སོགས་དང༌། དགེ་སློང་གང་ཞིག་ཚུལ་ཁྲིམས་ཉམས་པས་སྨྱུང་བར་གནས་ཏེ་འདི་བཟླས་བརྗོད་བྱས་ན། བཟླས་བརྗོད་བྱས་པའི་མོད་ལ་ཚུལ་ཁྲིམས་ཡོངས་སུ་དག་པར་འགྱུར་ཞིང༌། ཚུལ་ཁྲིམས་མང་པོ་དང་ལྡན་པར་འགྱུར་རོ་ཞེས་གསུངས་པ་ལྟ་བུ་ལ་སོགས་པ་ཕན་ཡོན་མང་དུ་འབྱུང་བའི་དོན་དུ་མཛད་དེ། སྔགས་འདི་རྣམས་བཟླ་བར་གསུངས་པའི་ཕྱིར་རོ། །
དེས་ན་གཟུངས་སྔགས་འདི་རྣམས་ནམ་བཟླ་བའི་དུས་ནི། ཐུན་མཚམས་ལ་སོགས་པ་གང་ཡང་རུང་བར་འདོན་ཆོག་སྟེ། གསོ་སྦྱོང་སྨྱུང་གནས་སོགས་ཀྱི་སྐབས་ཡིན་ན། སྔར་ཕྱག་མཆོད་ཀྱི་ཡུལ་དུ་སྤྱན་དྲངས་པའི་བླ་མ་རྒྱལ་བ་སྲས་བཅས་རྣམས་དང༌། དངོས་སུ་བཤམས་པའི་བཅུ་གཅིག་ཞལ་ལ་སོགས་པའི་རྟེན་བཤམས་པ་རྣམས་དང་དབྱེར་མེད་པ་དམིགས་པའི་མདུན་ནམ། རྟེན་དེ་དག་མེད་ཀྱང་རུང་སྟེ། འཕགས་པ་སྤྱན་རས་གཟིགས་དབང་ཕྱུག་ལ་སོགས་པའི་སྤྱན་སྔར་གནས་པའི་འདུན་པ་བཅས་ཏེ་སྔགས་བཟླས་པས་བྱ་རྒྱུད་རང་རྐང་གི་ལུགས་ལྟར་འགྱུར་ཏེ། གཟུངས་དངོས་ལས་ཀྱང་གཟུངས་འདི་འཕགས་པ་སྤྱན་རས་གཟིགས་དབང་ཕྱུག་ལ་དམིགས་ནས་ཡིད་རྩེ་གཅིག་ཏུ་བྱས་ཏེ་དྲན་པར་བྱས་ན། དྲན་པ་ཙམ་གྱི་མོད་ལ་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་རོ་ཞེས་གསུངས་པ་ལྟ་བུ་དང༌། ཡེ་ཤེས་རྡོ་རྗེ་ཀུན་ནས་བཏུས་པའི་རྒྱུད་ལས།
བདག་ཉིད་ལྷ་ཡི་སྙེམས་པ་མེད་པ་དང༌། ། ཡེ་ཤེས་སེམས་དཔའི་བདེ་བ་མེད་པ་ནི། ། བྱ་བའི་རྒྱུད་ལ་བཞུགས་སོ་ཞེས་གསུངས་པའི་དོན་དུ་སྣང་བའི་ཕྱིར་རོ། ། ཡང་ན་རང་ཉིད་སྔར་འཕགས་པ་བཅུ་གཅིག་ཞལ་ལྟ་བུའི་ཡི་དམ་གྱི་ལྷ་གང་ཡིན་གྱི་སྒྲུབ་ཐབས་ཉམས་སུ་བླངས་པའི་ཐུན་མཚམས་ལྟ་བུར་ཡང་རང་ཉིད་ཐ་མལ་པའི་རྣམ་པ་མ་ཡིན་པར། ལྷའི་ང་རྒྱལ་དང་ལྡན་པས་བཟླས་ཀྱང་ལེགས་པ་ཡིན་ཏེ། གཟུངས་སྔགས་འདི་རྣམས་ཕལ་ཆེར་བྱ་བའི་རྒྱུད་ནས་བསྟན་པ་ཡིན་མོད། འདི་དག་རིགས་ལ་བདག་ལྷར་བསྐྱེད་པ་དང་ཆོ་གའི་ཡན་ལག་ཕལ་ཆེར་རྣལ་འབྱོར་རྒྱུད་ཀྱི་ལུགས་ཀྱིས་རྒྱས་བཀབ་པ་ཤས་ཆེར་འབྱུང་བ་ལྟར་ཏེ། དཔེར་ན། འོན་ཀྱང་གསང་སྔགས་ལུགས་བྱེད་ན། ། ཡི་དམ་བསྒོམ་པ་བསོད་ནམས་ཆེ། །
ཞེས་དང༌། བདག་ཉིད་ལྷ་རུ་བསྐྱེད་པ་ལ། ། མཆོད་ན་བསོད་ནམས་བརྙས་ན་སྡིག ། ཅེས་སོགས་རྒྱ་ཆེར་འབྱུང་བའི་དོན་དུ་སྣང་ངོ༌། ། དེ་ལྟ་བུའི་ཚུལ་གྱིས་བཅུ་གཅིག་ཞལ་གྱི་སྒྲུབ་ཐབས་ལ་བརྟེན་ནས་བསྙེན་པ་སྔོན་དུ་སོང་བ་ཡིན་ན་རབ། མ་སོང་བས་ཀྱང་རུང་སྟེ་སྨྱུང་བར་གནས་པའི་ཆོ་ག་ཇི་ལྟར་བྱ་བ་ནི། ཆོ་འཕུལ་གྱི་ཟླ་བའམ་ས་ག་ཟླ་བ་ལ་སོགས་པ་གང་ཡང་རུང་བའི་ཚེས་བདུན་ལྟ་བུ་ལ། ནངས་པར་གསོ་སྦྱོང་གི་སྡོམ་པ་འབོགས་ལེན་ནས་བརྩམས་ཏེ་སྨྱུང་གནས་ཀྱི་ཆོ་ག་ཚར་གསུམ་བཏང་བ་ནི་སྨྱུང་གནས་རྐྱང་པ་དང༌། ཚེས་བརྒྱད་ལྟ་བུ་ལ་གསོ་སྦྱོང་ནས་བརྩམས་ཏེ་ཆོ་ག་ཚར་གསུམ་རེ་ལ་མཆོད་པ་བྱིན་རླབས་ནས་བསྔོ་བ་སྨོན་ལམ་གྱི་བར་རྒྱས་བསྡུས་ཀྱི་ཁྱད་པར་ཉུང་ཟད་བྱས་ན་མིན་པ་ཐམས་ཅད་ཚང་བར་བྱ་བ་ནི་ཁུག་པ་སྟེ། དེ་གཉིས་སྤེལ་བ་ཞག་ཉེར་གཅིག་བར་དུ་ཉམས་སུ་ལེན་པ་ནི་སྒྲུབ་བསྙེན་ཏེ།
ནམ་གྲོལ་བའི་ཉིན་སྐྱ་རེངས་ཤར་བའི་དུས་ནས་བརྩམས་ཏེ་གསོ་སྦྱོང་དོར་བ་མ་གཏོགས་ཆོ་ག་ཚར་གཅིག་བཏང་ནས་མཐར་བསྔོ་བ་སྨོན་ལམ་བཀྲ་ཤིས་ཀྱིས་མཐའ་བརྒྱན་པར་བྱ་བ་ཡིན་ནོ། ། དེས་ན་དུས་བཟང་པོ་སོགས་ལ་སྨྱུང་གནས་བྱེད་ནའང་རྐྱང་ཁུག་རྗེས་གསུམ་ལ་ཉིན་གསུམ་པར་འགྱུར་གྱིས། ཉིན་གཅིག་པར་བྱ་བའི་ཐབས་ནི་མ་མཆིས་སོ། ། དེའང་རྐྱང་པའི་དུས་ན་དཀར་གསུམ་ལ་བརྟེན་པའི་ཟས་གདན་གཅིག་བྱ། ངག་བཅད་མི་བྱེད་ཀྱང་ངག་འཁྱལ་གྱི་རིགས་སྤོང༌། ཁུག་པའི་ཉིན་ངག་བཅད་ཤིན་དུ་དམ་པར་བྱ་བ་དང༌། མིད་པ་རྒྱུན་བཅད་པ་སོགས་ཆོ་གའི་དཀྱུས་ནས་འབྱུང་བ་ལྟར་བྱ་སྟེ། དེ་དག་གི་ལག་ལེན་རགས་རིམ་ཙམ་ལས་ཤིན་ཏུ་ཞིབ་འཁོད་འདིར་འདྲི་ལོངས་མ་བྱུང་ཡང༌། འདི་སྐོར་གྱི་གསལ་བྱེད་དོན་གཉེར་འགའ་ཞིག་གི་ཆེད་དུ་སྨྱུང་གནས་ཀྱི་ཆོ་ག་སྡིག་སྒྲིབ་རྣམ་སྦྱོང་ཞེས་བྱ་བ་ཞིག་ཁོ་བོས་བྱས་པ་ཡོད་པ་དེས་ཀྱང་ཕྱོགས་རེ་ནས་གསལ་བྱེད་དུ་འགྱུར་ལས་ཆེ་སྙམ་པ་ཡོད་པས་དེར་གཟིགས་མཛོད། འཇམ་དབྱངས་སངས་རྒྱས་ཕུན་ཚོགས་ཞལ་གྱི་ལུང༌། །
བཅུ་གཅིག་ཞལ་གྱི་བསྙེན་ཐབས་དྲི་མེད་ཕྲེང༌། ། གསལ་བྱེད་སྒྲོན་ཆུང་བཏེག་པས་སེམས་ཅན་གྱི། ། རྣམ་གྲོལ་ལམ་གྱི་སྣང་བྱེད་ཉིད་གྱུར་ཅིག ། ཅེས་བཅུ་གཅིག་ཞལ་གྱི་བསྙེན་ཐབས་དྲི་མེད་ཕྲེང་བའི་གསལ་བྱེད་འདིའང༌། ཐར་ལམ་དགོན་གྱི་དབུ་མཛད་དགེ་བཤེས་ཚུལ་ཁྲིམས་གྲགས་པའི་གསུང་གིས་བསྐུལ་ངོར་བནྡེ་ཚུལ་རིན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
