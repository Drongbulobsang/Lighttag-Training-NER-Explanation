གསུང་འབུམ། ཚུལ་ཁྲིམས་རིན་ཆེན།
པོད ༡༧༨
ཞིང་ཁྱད་པར་འཕགས་པའི་སྐྱབས་ཡུལ་ཀུན་འདུས་བདག་ཉིད་རྣམས་ལ་ཕུལ་བའི་བཀུར་ཡིག་སྙན་དངགས་པདྨ་དཀར་པོའི་ཕྲེང་བ།
༼ཨ༽ ༄༅། །སྟོཥིཏཀཱརཋཀཱབྱཔུཎྜཱརིཀཱཝལིརྣཱམཀྵེཏྲབིཤིཥྚཱནཱཾཤཱརཎམྦིཥཡཱསྶམཱཛཡཱསྨཱནྶམརྤིཏབིཛཧཱརཾ།།
༄༅། །ཞིང་ཁྱད་པར་འཕགས་པའི་སྐྱབས་ཡུལ་ཀུན་འདུས་བདག་ཉིད་རྣམས་ལ་ཕུལ་བའི་བཀུར་ཡིག་སྙན་དངགས་པདྨ་དཀར་པོའི་ཕྲེང་བ་ཞེས་བྱ་བ་བཞུགས་སོ།། ༄། །མཉམ་པའི་བྲྀཏྟའི་སྡེབ་སྦྱོར་སྐྱེ་འགྲོ་ལ་པྲཱསྟཱ་ར་བཞི་སྟོང་གོ་དྲུག་མཆིས་པའི་ནང་གསེས་ནཥྚ་ཏ་མ་ཡ་ཟུང༌། ཨུདྡིཥྚ་ལྔ་བརྒྱ་རྗེས་འབྲངས་བཅས། ཡང་བའི་བྱ་བ་གཅིག་ཡང་བ་ཉི་མ་རྗེས་འབྲངས་བཅས། ཡི་གེ་བཞི་ཁྲི་རྗེས་འབྲངས་བཅས། ལྕི་ཡང་ཉི་ཁྲི་རྗེས་འབྲངས་བཅས། ཕྱི་མོ་བདུན་ཁྲི་རྗེས་འབྲངས་བཅས། ཨདྷྭ་འཕྲེད་མེ་མིག་སྟེང་འོག་བརྒྱད་སྟོང་རྗེས་འབྲངས་བཅས་པས་ཉེ་བར་སྤུད་པའོ།།
༄༅། །ཛྙཱནཻརྡཡཱཤཱཀྱེབྷིརཾཤྭགྲཔཏྟེསྶདྱསྟྲིལོཀཱནཱམྭིརཱུཔཾཏམོགྷྣཿ སྭསྟྱམྦུཛཿཔཏྲཾཤཏམྨོཙནཤྲཱིཔཱདཱསནཾམཱུལེཛགཏྣཱཐཱསཱུརྻཿ ༄༅། །མཁྱེན་བརྩེ་ནུས་པའི་འོད་རྩེ་ལྷུང་བའི་མོད། ། འཇིག་རྟེན་གསུམ་གྱི་མི་མཐུན་མུན་བཅལ་ཏེ། ། བདེ་ལེགས་ཆུ་སྐྱེས་འདབ་བརྒྱ་གྲོལ་བའི་དཔལ། ། འགྲོ་མགོན་སྣང་བའི་གཏེར་གྱི་ཞབས་སྟེགས་དྲུང༌། ། མཐའ་མེད་སྲིད་པའི་དོ་ར་ཡངས་པའི་ནང༌། ། ལུས་ཀྱི་སྡོང་བུ་རབ་ལྡེམ་ཕང་པ་ནས། ། དད་པའི་མེ་ཏོག་དཀར་པོས་འཛུམ་བསུ་ཞིང༌། ། ཞུ་རིས་བུང་བའི་དབྱངས་ཆུང་འདི་སྐད་འབུལ། །
གྲངས་མེད་རྒྱལ་བའི་ཞིང་ཡང་རང་གི་སྐུའི། ། ཆ་རེར་སྟོན་པའི་ངོ་མཚར་མཐུ་རྫོགས་ཀྱང༌། ། དུས་འདིར་སྐལ་བར་འཚམ་པའི་སྒྱུ་འཕྲུལ་གྱིས། ། བསྟན་འགྲོའི་དགེ་ལེགས་སྒྲུབ་པའི་ཁོལ་དུ་བརྩོན། ། མཐའ་ཀླས་རིག་པའི་གཞུང་ལུགས་སྲིད་དོ་ཅོག ། སྡེབ་ལེགས་ཚིག་གི་ཕྲེང་དུ་འཇོ་བའི་མཚར། ། བལྟ་ཕྱིར་དཔལ་ལྡན་དབྱངས་ཀྱི་རྒྱལ་མོ་དེ། ། ངལ་གསོའི་ཟོལ་གྱིས་ཁྱོད་མགྲིན་ཞུགས་སམ་སྙམ། ། ཤེས་བྱའི་ནོར་འཛིན་ཡངས་པར་བརྡལ་བའི་ཁྱོན། ། མཁྱེན་དཔྱོད་གོམ་པ་ཟུང་གིས་ཡོངས་གཞལ་ཏེ། །
མ་རྟོགས་ལོག་པར་རྟོགས་པའི་སྟོབས་ལྡན་དཔུང༌། ། སྤོབས་པའི་རྐང་འོག་འཆིང་དེ་སྲེད་མེད་བུ། ། འགྲོ་བའི་རེ་སྐོང་གང་གི་ཡོན་ཏན་ལ། ། ཡལ་ག་ཕྱོགས་མེད་བརྐྱངས་པའི་དཔག་བསམ་ཁྱོད། ། འགྲན་པར་ནུས་སྙམ་མངོན་པར་རྒྱགས་མ་མཛད། ། སྤངས་རྟོགས་འབྲས་བུ་མཐར་སོན་ཀུན་གྱི་གཤིས། ། ཕྱོགས་དང་ཕྱོགས་བྲལ་ཡངས་པའི་ས་སྟེངས་དག ། རྫོགས་པར་འགེངས་པའི་འོད་སྐྱ་གསར་པ་འདི། ། རྒྱལ་བའི་རྣམ་འཕྲུལ་ཁྱོད་ཀྱི་ཕྲིན་ལས་སམ། ། ཟླ་གཞོན་འོད་ཀྱིས་ཁྱབ་སྙམ་འཕྱང་མོ་ཉུག །
གང་ཚེ་དཔལ་ལྡན་དགེ་བའི་དབང་པོ་དེ། ། མིང་ཚིག་ཡི་གེ་འདུས་པའི་དབྱངས་ཉིད་དུ། ། ངེས་པར་བརྫུས་ནས་འདི་ན་ལྷགས་བཞིན་དུ། ། སྙན་དངགས་ཞིབ་མོར་བཀོད་པའི་ཆབ་ཤོག་དང༌། ། ཟབ་མོའི་སྔགས་བཏབ་བྱིན་རླབས་རྡོ་རྗེའི་མདུད། ། མྱངས་ན་དངོས་གྲུབ་ཟུང་གི་དཔལ་འཇོ་བ། ། དམ་ཚིག་རིལ་བུས་ཉེར་མཚོན་སྐྱེས་བཟང་ནི། ། ཕྲེང་བ་གྱ་ཡིས་ནོམ་པ་གཙུག་ཏུ་སོན། ། ཨེ་མ་སྐྱབས་གསུམ་འདུས་པའི་བདག་ཉིད་གང༌། ། དགྱེས་པའི་རྣམ་འགྱུར་ཅི་ཡང་ལེགས་སྩལ་བའི། །
དགའ་བ་འདི་སླར་ཡེ་ཤེས་གཟིགས་པ་ཉིད། ། འབབ་ལས་གཞན་པའི་དྲིན་གྱིས་ཅི་སྟེ་ཐོབ། ། སྐྱབས་གཅིག་ཐུགས་རྗེའི་རྩིབས་མ་བརྒྱ་པའི་གདུགས། ། ཤིས་པ་གཡས་སུ་འཁོར་དེར་གྲིབ་བསིལ་མཁན། ། ཉེར་འཚེའི་དྲི་བཞོན་གཞན་དུ་རྣམ་འཕྱན་པས། ། འབྱུང་ཚོགས་ལུས་ཀྱི་ཁང་བུ་བརྟན་པའི་སྐབས། ། བསྐལ་པའི་ཕྲེང་བར་སྨོན་ལམ་ཞགས་པ་ཡིས། ། ལན་བརྒྱར་བཅིངས་པའི་ཞིང་འདིའི་གདུལ་བྱ་རྣམས། ། མཆོག་གི་གོ་འཕང་བཞག་མིན་དེ་སྲིད་དུ། ། འཚོ་གཞེས་དགྱེས་པའི་ལེགས་གསུངས་སྩོལ་བར་མཁྱེན། །
རྟེན་ཆུང་འདབ་མ་བསྐྱོད་པའི་ཀོ་ཀི་ལས། ། ཚིག་རྒྱན་འགྲམ་པའི་རྔ་ཆུང་བརྡུང་བ་འདི། ། སྡེཾ་བཞིའི་སྙེ་མ་གཡུར་ཟ་དགེཾ་བའི་ཤིང༌། ། རྣམ་པར་རྒྱས་པའི་འདུན་ས་དེ་ནས་ཕུལ། ། ཅེས་པ་འདིའང་དཔལ་ས་སྐྱར་འབུལ་རྒྱུའི་ཞུ་ཡིག་ཏུ་དོན་གཉེར་གྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །། ༄༅། །སྭསྟི་བི་ཛ་ཡནྟུ། ། གང་མཚན་ ་་་་་ཡན་ལག་གསུམ་པའི་གཟུགས་ཅན། ཡི་གེ་འདུས་པའི་གཡབ་མོས་ཀྱང༌། ། སྲིད་ཞིའི་ཚེ་ཡི་བཅུད་ལེན་ཡོངས་སྡུད་ཅིང༌། །
ལུས་ཅན་སྲོག་གི་ཀ་བ་བརྟན་བྱེད་པ། ། ཚེ་མཐའ་ཡས་པས་རིང་འཚོའི་དངོས་གྲུབ་སྩོལ། ། དཔལ་ལྡན་ངཾག་གི་དབཾང་ཕྱུག་སྙིགས་མའི་དུས། ། འགྲོ་བ་སྲིད་ལས་གདོན་པའི་སྨོན་ལམ་མཐུས། ། མང་ཐོས་ཀུནཾ་དགཾའ་སྟེར་བའི་བློཾ་གྲོཾས་ཅན། ། རྒྱལ་བའི་བཞེད་པ་སྨྲ་བའི་རྒྱལ་པོ་དང༌། ། འཆི་ ་་་་་མཐའ་དག་གཟུགས་ཅན། མེད་རིགས་ཀྱི་ཡེ་ཤེས་ཁམས་ལས་འཁྲུངས། ། སྙིང་རྗེའི་ཕྱག་གིས་མཐུཾ་སྟོབཾས་རྡོ་རྗེ་ཆེ། ། གདེངས་པ་ཙམ་གྱིས་མི་མཐུན་བགེགས་མཐར་བྱེད། །
ས་བཅུའི་དབཾང་ཕྱུགཾ་རྒྱལ་ཀུན་གསང་བ་འཛིན། ། མཚོ་བྱུང་དགའ་ ་་་་་ལྟོས་པའི་རབ་སྤེལ། བའི་ཡི་གེའི་ཏམྦུ་རཿ། ། བརྒྱ་ཕྲག་ཕྱོགས་ཀྱི་མཁས་པས་འཁྲོལ་བས་ཀྱང༌། ། ཉུང་ངུར་བགྱིད་པ་མིན་པའི་ཡོན་ཏན་གཏེར། ། ཟུང་གི་ཞབས་སྟེགས་སིངྷས་མཚན་པ་དེར། ། མཐའ་དག་གཟུགས་ཅན།་་་་་ དད་འདུན་ཐལ་བྱར་བནྡུ་ཛི་བ་ཀཿ ། ཅི་ཡང་བཞད་པའི་དལ་འབྱོར་སྡོང་བུའི་རྩེར། ། ཡིད་ཀྱི་རྐང་དྲུག་དགའ་བའི་མགྲིན་པ་ནས། །
ཞུ་རིས་སྙན་པའི་དབྱངས་ཆུང་འདི་སྐད་གསོལ། ། རྒྱལ་ ་་་་་གཟུགས་ཅན་གྱི་གཟུགས་ཅན། བསྟན་མཁའ་ཡི་བུ་མོའི་འགྲམ་པ་དག ། མཛེས་བྱེད་སྒྱུ་འཕྲུལ་བཀོད་པ་ཉིན་མཚན་གྱི། ། མགོན་པོ་ཟུང་གི་རྣ་རྒྱན་བསྲེལ་བའི་ཚེ། ། ཕན་བདེའི་སྣང་བ་དཔག་ཡས་མིག་གི་དཔྱིད། ། གསུང་ ་་་་་རྨོངས་པའི་དཔེ། རབ་ཀུན་གྱི་ཟབ་དོན་སྡོམ་པའི་བཅུད། ། ལུས་ཅན་ཐར་པའི་གསོས་སུ་ཉིན་དང་མཚན། ། འདོམས་པ་ལེགས་བྲིས་བཏུང་བར་འཁྲུལ་པའི་བློས། །
མཁའ་དབྱིངས་ལྷ་རྣམས་དགའ་བའི་གར་གྱིས་ལྷགས། ། བགྲང་ ་་་་་སེམས་ལྡན་གྱི་རབ་བརྟགས། ཡས་ཤེས་བྱའི་གཞུང་གི་ལྟད་མོ་དག ། རྨོངས་རྟུལ་ཁྲོད་དུ་འཕྱན་ན་མི་རུང་ཞེས། ། སྐྱེས་སྦྱངས་མཁྱེན་དཔྱོད་དག་པའི་ངོས་ཡངས་པོར། ། སྐྱེ་འཕགས་མཁས་པའི་ཚོགས་ཀྱིས་བྲིས་སམ་སྙམ། ། དེ་ཉིད་བརྗོད་པའི་དཔེ།་་་་་ གཏིང་མཐས་དབེན་པ་གང་དེ་ལེགས་བྲིས་ལམ། ། མིན་ནོ་རྒྱལ་བའི་གདུང་འཚོབ་རྣམ་པར་ཐར། ། ཀུན་ལ་ཕན་འདོགས་དཔག་བསམ་མ་ཡིན་ཁྱོད། །
ཅི་འདོད་འཇོ་བའི་ཡོན་ཏན་ཉིད་དུ་ཁུམས། ། ལྷ་མི་ ་་་་་ཁྱད་པར་ལ་གནས་པའི་དོན་གཞན་བཀོད་པ། གདེངས་ཅན་གཙུག་གིས་བཏུད་པ་ཁྱོད། ། ཉམ་ཐག་སེམས་ཅན་བྲན་དུ་བརྟུན་པ་ཅི། ། འོན་ཏེ་སྙིང་རྗེས་རང་རྒྱུད་མཉེན་བྱས་རྣམས། ། བདག་དོན་གཉེར་ལ་གཞར་ཡང་ཁོམ་པ་མིན། ། སངས་ ་་་་་དཔའ་བ་ཕུན་སུམ་ཚོགས་པའི་ཟོལ་བསྟོད། རྒྱས་ཞིང་གི་བཀོད་པ་གཅིག་ཅིག་གི ། ཡོན་ཏན་བསྐལ་པར་བརྗོད་པས་རྫོགས་མིན་པ། ། ཁྱོད་ཀྱི་བ་སྤུ་གོ་རེར་སྤྲུལ་པ་འདིས། །
ཤེས་བྱར་ཐུབ་ཆོད་བྱས་པར་མ་གྱུར་གྲང༌། ། གསོལ་བ་ ་་་་་སྒྲས་ཟིན་མཚུངས་པའི་ལྡོག་པ་ཅན་ལས་གཅིག་གིས་ལྡོག་པ། བཏབ་པས་གནས་སྐབས་རྒུད་པ་ཀུན། ། རབ་ཞི་འདོད་པའི་རེ་བ་སྐོང་བྱེད་པ། ། འདོད་སྦྱིན་དབང་གི་རྒྱལ་པོ་ཁྱོད་མཚུངས་ལས། ། བྱང་ཆུབ་སྙིང་པོ་སྟེར་བས་ཁྱད་པར་དབྱེ། ། ཆེ་བའི་ ་་་་་བྱ་བའི་རང་བཞིན་བརྗོད་པ། ཡོན་ཏན་ཕྱོགས་ལས་བརྩམས་པའི་གཏམ། ། སྙན་དངགས་གླུ་རུ་ལེན་ཀྱིན་ཕྱག་བྱས་ནས། ། བདག་ལུས་ལོངས་སྤྱོད་དགེ་བའི་དངོས་པོ་རྣམས། །
རི་གླིང་རྒྱ་མཚོའི་མཎྜལ་སྤྲུལ་ཏེ་དབུལ། ། དུག་ ་་་་་བསྡུས་དང་མ་བསྡུས་པའི་གཟུགས་ཅན། གསུམ་ཀུན་ནས་བསླངས་པའི་སྡིག་ལྟུང་དྲི། ། མཐོལ་ཚངས་ལམ་གསུམ་འབབ་པའི་རྒྱུན་གྱིས་འཁྲུད། ། སྲིད་པ་མྱ་ངན་ལས་འདས་དགེ་བའི་མཚོ། ། འཛུམ་དཀར་ཟླ་བའི་ཟེར་གྱིས་ཅི་ཡང་སྤེལ། ། འཛམ་ ་་་་་རབ་སྤེལ། བུའི་རྒྱལ་མཚན་དང་ལྡན་གླིང་གི་མཆོག ། ཡོངས་ཁྱབ་ཆོས་ཀྱི་སྣང་བ་རབ་འགྱེད་ཅིང༌། ། བྱམས་ཆེན་ཆོས་ཀྱི་སྐྱ་རེངས་མ་ཤར་བར། །
དེ་སྲིད་སྐུ་ཚེ་རྡོ་རྗེའི་སྤུན་ཟླར་སྒྲུབས། ། རྣམ་ ་་་་་བསྡུས་དང་མ་བསྡུས་པའི་གཟུགས་ཅན། དཀར་ལེགས་བྱས་རིན་ཆེན་འབྱུང་བའི་གནས། ། ཡོངས་སུ་བསྔོ་བའི་ལྷུན་པོས་བསྲུབས་པའི་སྙིང༌། ། བླ་མེད་བྱང་ཆུབ་ནོར་བུའི་རྒྱལ་པོ་ཡིས། ། སེམས་ཅན་ཀུན་གྱི་རེ་བ་འགེངས་པར་ཤོག ། བསོད་ ་་་་་དངོས་ཐོབ་ཀྱི་དགའ་བ། ནམས་བརྒྱ་ཡི་བྱེད་པོས་བསྐལ་པའི་ཕྲེང༌། ། བསྒྲུབས་པ་མཚན་བཟང་ལྷམ་མེར་སྣང་བའི་བཞིན། ། བདག་སོགས་འདྲེན་བྱེད་ཡུལ་གྱུར་དགའ་བ་འདི། །
གཟུགས་ཅན་ཞིག་ན་སྲིད་པས་ཅི་སྟེ་ཐེག ། ཆ་ཤས་ཅན་གྱི་གཟུགས་ལ་དཔེས་མཛེས་པ།་་་་་ རྒྱལ་བསྟན་སྤྱི་དང་རྗེ་བཙུན་བརྩེ་བ་ཆེའི། ། རིང་ལུགས་འདབ་སྟོང་བཞད་པའི་རྩ་ལག་ཟུང༌། ། འགྲོ་ཚོགས་ཡོངས་སུ་མ་གྲོལ་དེ་སྲིད་དུ། ། གསང་གསུམ་རྡོ་རྗེའི་སྤུན་ཟླར་བསྒྲུབ་ཕྱིར་དང༌། ། ཉི་མའི་ ་་་་་དགོངས་པ་ཅན། གཉེན་གྱི་གསུང་ལས་སྐྱེས་པའི་བུ། ། ཀུན་མཁྱེན་གཉིས་པའི་ལུགས་མཆོག་རྗེས་སློབ་པ། ། བདག་དང་ལྟོས་བཅས་གསོན་གཤིན་གྲངས་མེད་ཀྱི། །
འགྲོ་ལ་བྱང་ཆུབ་ས་བོན་འཇོག་ཕྱིར་དུ། ། འདི་ མ་བསྡུས་ཤིང་བསྡུས་པའི་གཟུགས་ཅན།་་་་་ ན་ལས་ཀྱི་བྱེད་པོས་སྐྱེ་ནས་སྐྱེར། ། དཔལ་འབྱོར་པདྨའི་རྫིང་བུ་བསྐྱིལ་བ་ལས། ། ཉེ་བར་བཏུས་པའི་དངོས་འབྱོར་གྱི་ན་བའི། ། མེ་ཏོག་སིལ་མས་འཐོར་བའི་མཆོད་འབུལ་ལ། ། དུས་ ་་་་་ངག་དོན་གྱི་དཔེ། གསུམ་གཟིགས་པ་དྲི་མེད་སྤྱན་གྱི་ཟུར། ། ལྷུང་བའི་འདབ་སྟེགས་དངོས་པོ་དོན་ཡོད་པ། ། ཆུ་སྐྱེས་མཚོ་ལ་ཐོ་རིས་ངང་པ་དག །
འཕུར་ལྡིང་གར་གྱིས་རྩེན་བཞིན་མཛེས་པར་མཛོད། ། དེའང་འདིར་དངོས་རྫས་མཆོད་འབུལ་ཉུང་ཟད་སྟོབ་པའི་རྣམ་གྲངས་ཀྱི་ཐོག་མར། བཀྲ་ཤིས་པའི་ལྷ་དར་དཀར་པོས་ཐོག་དྲངས་པ་འདི་དག་རྩེ་གཅིག་གུས་པའི་བཀའི་སློབ་འབངས་སྙོམ་ལས་མཁན་གྱིས། དངོས་པོ་ཞེས་བོད་པའི་གནམ་ལོའི་ཟླ་ཚེས་དགེ་བར་ཕུལ་བ་དགེ་ལེགས་འཕེལ་བར་གྱུར་ཅིག ཅེས་དཔལ་ས་སྐྱའི་རྗེ་བཙུན་ངག་དབང་ཀུན་དགའ་བློ་གྲོས་དང༌། མཐུ་སྟོབས་དབང་ཕྱུག་པ་སྐུ་མཆེད་ཀྱི་དྲུང་དུ་འབུལ་རྒྱུའི་ཞུ་ཡིག་རྐང་དྲུག་དབྱངས་ཆུང་ཞེས་བྱ་བ་འདི་ནི་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས། དངོས་པོ་ཞེས་པའི་གནམ་ལོར་ལྷུན་གྲུབ་སྟེང་གི་རྒྱལ་ཁབ་མིག་སྟོང་ལྡན་པའི་ཕྱོགས་ཀྱི་བདག་པོས་བསྲུངས་པའི་བ་གམ་དུ་བྲིས་པ་དགེ་བར་གྱུར་ཅིག། །། ༄། །སྡེབ་སྦྱོར་མཉམ་པའི་བྲྀཏྟ་སྐྱེ་འགྲོར་པྲཱསྟཱ་ར་བཞི་སྟོང་གོ་དྲུག་མཆིས་པའི་ནང་མཚན། ནཥྚ་དབང་པོའི་རྒྱུད།
ཨུདྡིཥྚ་ཆིག་སྟོང་རྗེས་འབྲངས་བཅས། ཡང་བའི་བྱ་བ་གཅིག་ཡང་བ་བཅུ་གཉིས་རྗེས་འབྲངས་བཅས། ཕྱི་མོ་བདུན་ཁྲི་རྗེས་འབྲངས་བཅས། ཡི་གེ་བཞི་ཁྲི་རྗེས་འབྲངས་བཅས། ལྕི་ཡང་ཉི་ཁྲི་རྗེས་འབྲངས་བཅས། ཨ་དྷྭ་འཕྲེད་ཉེར་གསུམ་སྟེང་འོག་བརྒྱད་སྟོང་རྗེས་འབྲངས་དང་བཅས་པས་ཉེ་བར་སྤྲས་པ་ཉིད་དོ།། ༄༅། །ཛྙཱནཾདཡཽཡསྱཀརཱགྲསཱུཀྵྨཝཱསམྦཱཏསདྱཿསུབྷགཾཀྲྀཏཱཡུགཾ སཾཀརྵཎཱམྦོཛབྷུཛསྱནཱཊཀོབྲྀནྡདྭིགརྦཾབིཛཡནྟུསཱགརཿ ༄༅། །གང་གི་མཁྱེན་བརྩེའི་འོད་རྩེ་ཕྲ་མོ་ཡང༌། ། ལྷུང་བའི་མོད་ལ་རྫོགས་ལྡན་སྐཾལ་བ་བཟཾང༌། །
འགུགས་བྱེད་ཆུ་སྐྱེས་ཕྱག་གི་ཟློས་པའི་གར། ། ཚོགས་གཉིས་རྒྱཾ་མཚོཾའི་སྙིང་པོ་རྒྱལ་གྱུར་ཅིག ། དཔག་ཡས་ཚོགས་ཀྱི་ཀུན་གསལ་འགྲམ་པ་ལས། ། སྨོན་ལམ་ཁྱུང་སྔོན་སྐྱེས་ཀྱི་མཐུས་དྲངས་པའི། ། དུས་གསུམ་རྒྱལ་བ་འདུས་སྐུའི་ཉིན་མོར་བྱེད། ། ལུང་རྟོགས་ཆོས་ཀྱི་གསལ་བྱེད་ཁྱོད་རྨད་བྱུང༌། ། ངོ་མཚར་མཚན་བཟང་ལྷམ་མེར་སྣང་བའི་སྐུའི། ། ཡ་མཚན་ང་ལ་མཆིས་སྙམ་སྣང་བའི་གཏེར། ། ང་རྒྱལ་མཆོག་གི་མཐའ་རུ་ཅི་སྟེ་འཛེགས། ། ཐུབ་མཚན་མི་ཟད་རྒྱན་ལའང་སྣང་ཕྱིར་རོ། །
གཙུག་ལག་མ་ལུས་སྙན་པའི་གླུར་འཇོ་བའི། ། ནུས་པ་སྲིད་ན་ཀ་ལ་པིངྐའི་སྒྲས། ། ཁྱོད་གསུང་ཡིད་འོང་གདངས་ལས་ཐེག་གསུམ་གྱི། ། ཆོས་སྒྲ་མི་ཟད་འབྱིན་པའི་རྗེས་སུ་སྙེགས། ། ཐོས་བསམ་བསྒོམ་པས་སྦྱངས་པའི་མཁྱེན་ཀློང་དུ། ། གནས་ལྔའི་གཞུང་ལུགས་མ་ཚང་མེད་བཀྲ་བའི། ། ལས་འདིས་ཤེས་བྱ་ཐམས་ཅད་མཐའ་ཅན་དུ། ། བྱས་པའི་ཆོས་ལ་ཐུབ་ཆོད་མ་གྱུར་གྲང༌། ། སེམས་ཅན་རེ་བ་སྐོང་དེ་ནོར་བུའམ། ། མགོན་པོའི་ཡོན་ཏན་ཚོགས་སམ་འཕྱང་མོ་ཉུག །
མངོན་མཐོ་ངེས་ལེགས་ཕྱོགས་ཀྱང་གསལ་བའི་ཕྱིར། ། སྲིད་པའི་དཔལ་སྟེར་བེམས་པོའི་ཆོས་དེ་མིན། ། གང་གི་ཞབས་རྡུལ་གཙང་མས་བཏབ་བགྱིས་པས། ། གངས་ལྡན་རི་བོའི་ཕྲེང་བསྒྲིགས་སྨན་ལྗོངས་འདིའི། ། རྩོད་ལྡན་དུས་ཀྱི་མི་མཐུན་རྒུད་པ་སོགས། ། སྐལ་བ་ངན་པ་མཐའ་དག་ཐག་རིང་སོང༌། ། བསྟན་འགྲོར་སྨན་པའི་ཕྲིན་ལས་ལྷུན་གྲུབ་དང༌། ། རྒྱུན་མི་ཆད་པའི་སྣང་བ་དཀར་པོའི་ལུས། ། རྫོགས་པ་སྲིད་པའི་ཁོངས་འདིར་མ་ཆུད་དོགས། ། བྱེད་པོས་འཇིག་རྟེན་ཡངས་པར་སྤྲུལ་ལམ་སྙམ། །
དད་པས་རིང་ནས་ཡིད་བྱས་ཉིད་ཀྱི་སྐུ། ། ངེས་པར་མིག་གི་ཡུལ་གྱུར་དགའ་བ་འདི། ། བྱང་ཆུབ་བར་དུ་འཛུམ་ཞལ་ལན་གཅིག་མིན། ། མཐོང་བའི་དུས་སུ་འབྱུང་གི་གཞན་ལས་ཅི། ། གྲངས་མེད་རྒྱལ་རྣམས་སྐུ་ཡི་བ་སྤུ་དག ། སྐྱེ་བའི་གནས་རེར་རྫོགས་པར་བལྟས་པའི་མདུན། ། དེ་སྙེད་ལུས་ཀྱི་ཡན་ལག་མཆོག་བཏུད་ནས། ། ཡོན་ཏན་སྐྲ་ཡི་རྩེ་མོས་ལེན་སྙམ་བྱེད། ། མངོན་ཞེན་ཡིད་ཀྱི་སྐུད་པས་འདོད་པ་ལྔར། ། འབྲལ་མེད་ཟུང་དུ་འཚེམས་པ་ཡོངས་དབྲལ་བའི། །
བདོག་པ་དངོས་སུ་བཤམས་དང་ཡིད་ཀྱི་མཐུས། ། མངོན་པར་སྤྲུལ་པའི་མཆོད་པས་མདུན་ནས་དཀྲིགས། ། སེམས་ཀྱི་གླང་པོ་ཀུན་སློང་ངན་པའི་ཆང༌། ། མྱོས་པའི་དབང་གིས་སྒོ་གསུམ་རྫིང་དཀྲུགས་པའི། ། ལས་ཀྱི་རྙོག་མ་མཐའ་དག་མཐོལ་ལགས་ན། ། བྱིན་རླབས་ཀ་ཏ་ཀ་ཡིས་བགྲུང་མཛོད་ཅིག ། ཕྱོགས་རྣམས་ཀུན་གྱི་འཕགས་དང་སོ་སོ་སྐྱེས། ། དུས་གསུམ་ཀུན་དུ་བསགས་པའི་ལེགས་བྱས་མཚོར། ། འཛུམ་དཀར་ཀུན་ནས་གྲོལ་བས་བྲན་པའི་མོད། ། ངོ་མཚར་ཀུན་དགའི་འོད་རླབས་ཅི་ཡང་གཡོ། །
མགོན་པོ་ཁྱོད་ཀྱིས་ཉེར་མཚོན་སྨྲ་བའི་མཆོག ། ཀུན་ལ་མ་རིག་སྲོད་ཀྱི་སྔོ་བསངས་མ། ། མཐར་བྱེད་ཆོས་ཀྱི་འོད་ཟེར་བྱེ་བ་ཡི། ། ཕན་བདེའི་འདབ་སྟོང་འགྲོལ་བའི་ལས་སུ་བསྐུལ། ། གྲུ་འཛིན་རི་བོའི་གཞལ་མེད་ཁང་ནང་དུ། ། སྐད་ཅིག་རེར་ཡང་ཏིང་འཛིན་རྒྱ་མཚོ་ལ། ། སྙོམས་འཇུག་དེ་ལྟ་ན་ཡང་གངས་ཅན་པའི། ། སེམས་ཅན་མགོན་དུ་རྟག་བཞུགས་གསོལ་བ་འདེབས། ། འཁོར་འདས་དགེ་བའི་ཆུ་ཀླུང་ཇི་སྙེད་དག ། གཞན་དོན་བྱང་ཆུབ་རྒྱ་མཚོ་ལ་སིམ་སྟེ། །
ཡོན་ཏན་རིན་ཆེན་མི་ཟད་འབྱུང་གང་གིས། ། ལུས་ཅན་ཀུན་གྱི་བསམ་ཀུན་རྫོགས་བྱེད་ཤོག ། བློ་ལྡན་བྱེ་བས་སྙན་དངགས་མེ་ཏོག་གིས། ། ཀུན་ནས་འཐོར་བའི་བསྔགས་འོས་གང་གིས་ཞབས། ། མི་འགྱུར་རྟག་པར་འདེགས་ལ་ངལ་མིན་པའི། ། གདོང་ལྔ་ལྡན་པས་སྒེག་པའི་ཁྲི་དྲུང་དུ། ། མདོ་སྨད་ལྗོངས་ཀྱི་ཐིག་ལེ་སྐྱོང་བྱེད་པའི། ། ས་བདག་རིགས་ཀྱི་པདྨའི་ནགས་རུམ་ནས། ། ལང་ཚོའི་སྡོང་བུ་ཕྲ་ལྡེམ་ལ་ཆགས་བདག ། རབ་དགའི་ཞུ་རིས་གེ་སར་དགོད་བཞིན་མཆིས། །
ཞེས་རྩེ་གཅིག་འདུན་པའི་ཡིད་ཀྱི་རྫིང་བུ་ལས་བཏུས་པའི་མཆོད་བརྗོད་ཡན་ལག་བདུན་པ་དང་བཅས་པའི་སྙན་དངགས་མེ་ཏོག་སིལ་མ་ཉུང་ཟད་ཀྱིས་མངོན་པར་གཏོར་ཏེ། སྐབས་སུ་བབ་པའི་གླེང་བ། ཞེས་སོགས་བྲི། ཞེས་རྒྱལ་དབང་ཐམས་ཅད་མཁྱེན་པ་བསྐལ་བཟང་རྒྱ་མཚོའི་སྐུ་ཞབས་སུ་འབུལ་རྒྱུར་ཞུ་ཡིག་དཔྱིད་ཀྱི་རྒྱལ་མོའི་གླིང་བུ་ཞེས་བྱ་བ་འདི་ནི། དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། བགྲང་ཡས་ ་་་་་རྒྱ་ཆེ་བའི་རྒྱན་ལས་བསམ་པ་རྒྱ་ཆེ་བའི་ཤིས་བརྗོད། ལྷག་པ་ལྷ་ཡི་ཡན་ལག་མཆོག་གི་རྩེར། ། རིགས་གཙོ་ཟློས་པའི་གར་གྱིས་རྩེན་པ་མཆོག་གྱུར་ཀྱང༌། ། ཡིད་ཅན་སྲིད་པའི་དུཿཁས་མནར་བ་གདོན་ཕྱིར་དུ། །
རྒྱལ་བའི་གདུང་འཚོབ་བརྫུས་པ་དཔལ་ལྡན་བླ་མ་རྒྱལ། ། བསྐལ་ ་་་་་གཟུགས་ཅན་ལས་ཡན་ལག་གཉིས་གཟུགས། པ་བཟཾང་པོའི་རྣམ་འདྲེན་བཞི་པའི་ལུང་རྟོགས་ཆོས། ། རྒྱཾ་མཚོཾའི་གོས་ཡངས་ཁྱབ་པའི་མཚར་སྡུག་མཁུར་ཚོས་ཀྱིས། ། འཇིག་རྟེན་དགེ་ལེགས་ལང་ཚོ་དར་བབ་མཛའ་ན་བོའི། ། བརྟན་པ་ཕྲོགས་ནས་རང་དབང་ཁུགས་པའི་དགའ་སྟོན་མཁན། ། གང་ ་་་་་རབ་བཏགས་ལས་ཏིང་ངེ་འཛིན་གྱི་རབ་བཏགས། གི་བགྲོད་བྱེད་བཀྲ་ཤིས་རྟགས་ཀྱི་རེ་ཁཱ་ཅན། ། གཞར་ཡང་འཕོ་མེད་བཀོད་པ་རིན་ཆེན་གསེར་གྱི་ཁྲི། ། ས་གསུམ་འགྲོ་བའི་ཐོར་ཚུགས་ཁེངས་པ་ཡོངས་བཏང་ནས། །
བརླིང་ཕྱིར་ཀུན་ནས་འདེགས་པ་ཡིན་སྙམ་ག་ལ་བར། ། སེམས་མེད་ཀྱི་རབ་བཏགས།་་་་་ སེན་མོའི་འོད་ཟེར་གྱིས་སྒེག་ཐལ་སྦྱར་སྤྱི་བོའི་སྟེང༌། ། ལན་བརྒྱར་ལྷགས་ནས་རྟོགས་བརྗོད་གཏམ་དུ་གླེང་འགྱུར་གྱི། ། ངོ་མཚར་ཐོས་འཛིན་བཅུད་དུ་ལེན་ཕྱིར་ལུས་སྐྱེས་ཚོགས། ། མགྲིན་པ་བརྐྱངས་ནས་ལྟ་བ་ཡིན་སྙམ་འདི་སྐད་གསོལ། ། བསོད་ ་་་་་དཔེ་རྒྱན་ལས་རྨོངས་པའི་དཔེ། ནམས་ཕ་རོལ་གཞལ་དུ་མེད་པས་རྣམ་བསྐྲུན་པ། ། དགེ་མཚན་སྲིད་པའི་ཁོངས་འདིར་ལྷམ་མེར་སྣང་བའི་སྐུ། ། འཆར་ཀའི་རྟ་ལྗང་ཅན་གྱི་དཀྱིལ་འཁོར་བརྟགས་པའི་བློས། །
ཆུ་སྐྱེས་ཕྲེང་བ་འཛུམ་པའི་ཡ་མཚན་བལྟ་ཕྱིར་སྙེགས། ། ལྷོ་ ་་་་་སྲིད་པ་མིན་པའི་དཔེ། ཕྱོགས་དྲི་ཁྱེར་དལ་བུས་བསྐྱེད་པ་ཚ་བའི་ཡམས། ། མི་སྦྱིན་སྐྱེས་ལས་བྱུང་བ་སྟུག་པོའི་མུན་པ་བཞིན། ། འཛད་མེད་ལེགས་བཤད་འབྱུང་བའི་གཞི་ཁྱོད་མགྲིན་པ་ལས། ། དཔྱད་གསུམ་དག་པར་མ་བྱས་བརྗོད་པ་ཅང་འབྱུང་ངམ། ། འདག་ ་་་་་ཁྱད་པར་བརྗོད་པ་ལས་རྫས་མ་ཚང་བ། བྱེད་ཆལ་གྱི་དངོས་པོ་དག་གིས་མ་ཕྱིས་ཤིང༌། ། གཅིག་ཏུ་གཙང་བྱེད་ཆབ་ཀྱི་ཁྲུས་སུ་ཞུགས་མིན་པར། ། བདེན་གཉིས་སྟོན་པ་ཤེས་བྱ་ཀུན་གྱི་དེ་ཁོ་ན། །
འགོག་མེད་ཤར་བའི་བློ་གྲོས་སྒྲིབ་པ་ཀུན་གྱིས་དབེན། ། ཕྱོགས་ ་་་་་དཔེ་རྒྱན་ལས་དགག་པ། རེར་ལྷུང་བ་མེད་པར་འབྱུང་པོ་ཐམས་ཅད་ཀྱི། ། མངོན་འདོད་ཤིང་རྟ་དེ་དེས་འགེངས་པའི་མཐུ་རྫོགས་ཀྱང༌། ། སྙིང་བརྩེས་ཀུན་ནས་བསླངས་མིན་འདོད་འབྱུང་དབང་གི་རྒྱལ། ། མགོན་ཁྱོད་ཆེ་བའི་ཡོན་ཏན་སྐྲུན་པའི་དོ་ཟླ་ཅི། ། མཁས་ ་་་་་གཟི་བརྗིད་ཅན་གྱི་རྒྱན། པའི་མཛད་པ་ཐ་གྲུ་ཡངས་པར་སོང་བའི་ཁོངས། ། བདེ་བར་ངལ་གསོར་སྤྱོད་པའི་རིས་བྲལ་སེམས་ཅན་རྣམས། ། བློ་གྲོས་འཁྲུལ་པའི་མཚང་ནས་འབྲུ་བའི་དོགས་པ་སྐྱུངས། །
ཐེ་ཚོམ་འཆིང་དགུ་རྣམ་པར་དགྲོལ་བའི་དགའ་བ་བསྐྱེད། ། སྙན་ ་་་་་རབ་བཏགས་ལས་སེམས་ལྡན་རབ་བཏགས་ཀྱི་ཕྱག་འཚལ། དངགས་མཁན་དབང་རྣམ་པ་དུ་མས་མགྲིན་བསྒྲིགས་ནས། ། གཏམ་དུ་བརྗོད་པས་ཆེ་བའི་ཕ་རོལ་མ་སོན་པར། ། དུབ་པའི་ངལ་སྟེགས་གཡར་ལམ་དབྱིག་འཛིན་བགྱིད་པ་ལ། ། ཕྱག་འཚལ་བརྒྱ་ཕྲག་སྤུངས་པའི་ཟོལ་གྱིས་བསྒྲིབས་སམ་སྙམ། ། ལུས་ ་་་་་བཻ་དྷརྦའི་མཛེས་པ་བསྔགས་པ་ལ་སྦྱར་བའི་མཆོད་འབུལ། མེད་ཐུལ་བ་མཆོག་གི་ཞིང་བརྒྱ་བ་སྤུའི་སྒོར། ། རྫོགས་པའི་སྤྱན་སྔར་དངོས་སྦྱར་མཆོད་པས་ལྡོང་མིན་ཡང༌། ། བསམ་ཀུན་འཇོ་བ་བློ་ཡི་བང་མཛོད་ཕྱེ་བའི་དབྱིག །
སྣ་ཚོགས་མཆོད་པའི་དབང་པོའི་གཞུ་རིས་བཀྲག་ཏུ་ཆེ། ། སེམས་ ་་་་་མཐའ་དག་གཟུགས་ཅན་གྱིས་སྤྲས་པའི་བཤགས་པ། རྒྱུད་རང་བཞིན་དྭངས་པ་ཤེལ་གྱི་ཨཱ་དརྴ། ། རང་བཞིན་བཅས་པའི་སྡིག་ལྟུང་དྲི་མ་གློ་བུར་བས། ། དག་སྣང་དགེ་བའི་ཡིད་འོང་ལྟད་མོ་བསྒྲིབ་བྱས་པ། ། མཐོལ་ཚངས་ཡང་དག་ལྟ་བའི་དྲི་མེད་གོས་ཀྱིས་འཕྱིད། ། ཡི་རང་བགྱིད་ ་་་་་བྱ་བ་བརྗོད་པ་ཐོག་མའི་གསལ་བྱེད་ཀྱི་ཡི་རང༌། དོ་འབྲུག་སྒྲ་དགོད་ལ་མདོངས་མཐའ་ཅན། ། ཀུན་ཕན་ལང་ཚོ་དར་བབ་མཐོང་བ་ཚངས་པའི་བུ། ། འཕགས་དང་འཕགས་མིན་གཏོགས་པས་རྟུན་པ་ལྷུར་བླངས་པའི། །
རྣམ་དཀར་ལེགས་བྱས་གང་དག་བགྱིས་ལ་བདག་གི་བློ། ། གཞན་ངོར་ ་་་་་འགོག་པའི་རྒྱན་ལས་འབད་པས་འགོག་པའི་ཆོས་སྟོན་པ་བསྐུལ་བ། དུས་ལས་ཡོལ་མེད་རྩོམ་པའི་ཁུར་མོ་ཆེ། ། ཁྱེར་ལ་མ་བཟོད་ངལ་གསོ་ཐང་འགར་འོས་པའི་གཏམ། ། ལན་གཅིག་མིན་པར་སྨྲེང་བར་སེམས་ཀྱང་མ་རིག་པས། ། མདོངས་ལ་ཆོས་སྒྲ་འབྱིན་པར་བསྐུལ་བའི་ཚིག་འདི་ཐལ། ། མི་ ་་་་་མ་བསྡུས་པའི་གཟུགས་ཅན་གྱི་མྱ་ངན་ལས་མི་འདའ་བར་བསྐུལ་བ། སྲུན་སྤྱོད་པའི་ཚེར་མ་རབ་གཟིངས་ཚང་ཚིང་གིས། ། ཐུགས་རྗེའི་གོམ་པ་བཀོད་ལ་རྣམ་པར་གཙེས་གྱུར་ཀྱང༌། ། ཞི་བདེའི་སྨན་གྱི་ནགས་ཚལ་གཞོལ་བར་མི་བཞེད་པར། །
སྲིད་འདིར་གཡོ་བ་མེད་པའི་འཚོ་ལ་གཞེས་ཤིག་གུ། ། ཚུལ་ ་་་་་མཐའ་དག་གཟུགས་ཅན་གྱིས་སྤྲས་པའི་ཡོངས་བསྔོ། འདིར་འབད་པའི་ལེགས་བྱས་ཛམྦུའི་སྙེ་མ་དག ། བྱང་ཆུབ་སྤྱོད་པའི་དག་བྱེད་གཏེར་དུ་གང་དག་ལྷུང༌། ། དོན་གཉིས་གྲུབ་པའི་མདོག་བཟང་ཕུང་པོར་བདག་གྱུར་ཏེ། ། འགྲོ་བའི་བསམ་ཀུན་རྫོགས་པར་བྱེད་པའི་དཔལ་དུ་གྱུར། ། དེ་སྐད་ ་་་་་བཻ་དྷརྦར་འདོད་པའི་རྒྱ་ཆེ་བ། དབྱངས་ཀྱི་རྒྱལ་མོ་ལོངས་སྤྱོད་འཁོར་ལོ་རུ། ། དགྱེས་དགུས་རྩེན་པར་བྱས་པའི་སྨྲ་བ་མཁས་པ་རྣམས། ། དཔལ་ལྡན་དཎྜཱིའི་གཞུང་ལས་འཕོས་པའི་སྙན་འགྱུར་གླུ། །
བསྐལ་པའི་ཕྲེང་བར་བླངས་ཀྱང་ངོམས་མེད་བཏུང་བའི་ཡུལ། ། འཕགས་པ་ ་་་་་དགའ་བའི་རྒྱན་ལས་དངོས་ཐོབ་དགའ་བ། ཕྱག་ན་པདྨས་མཚན་པའི་སྒྱུ་འཕྲུལ་གར། ། ངུར་སྨྲིག་གོས་ཀྱིས་བཀླུབས་པ་འདྲེན་བྱེད་ཡུལ་གྱུར་གྱི། ། དགའ་བའི་མཆོག་འདི་སླར་ཡང་སྐྱབས་ཀྱི་དམ་པའི་ཞལ། ། མངོན་སུམ་མཐོང་བ་མིན་པ་གཞན་ལས་ནམ་ཞིག་ཐོབ། ། ཐུགས་ ་་་་་གཅིག་ལ་གཅིག་བརྟེན་གྱི་རབ་སྤེལ། རྗེ་རྩིབས་མ་བརྒྱ་པའི་གདུགས་དཀར་གཡོ་བའི་གྲིབ། ། ཕྱོགས་བྲལ་སྐྱེ་བོའི་ངལ་སྟེགས་བླ་ན་མེད་གྱུར་གང༌། ། གཞོམ་གཞིག་བྲལ་བའི་གསང་གསུམ་རྡོ་རྗེའི་སྤུན་ཟླ་རུ། །
བརྟན་བྱེད་ལྷག་བསམ་དགེ་བའི་སྨོན་ལམ་གསོལ་ཕྱིར་དང༌། ། ཤཱཀྱའི་ ་་་་་གཟུགས་ཅན་ལས་ཆ་ཤས་གཞུག སྲས་ཀྱི་ཞལ་ལུང་སྒེག་མོའི་འགྲམ་ཆང་གི ། ཟེགས་མ་སྙིང་གི་བ་ཀུ་ལར་སིམ་སྙོམ་ལས་པ། ། བདག་དང་རེ་ལྟོས་བཅས་པའི་གསོན་གཤིན་ཞིང་རྡུལ་གྲངས། ། ཡེ་ཤེས་གཟིགས་པའི་བྱིན་རླབས་དམ་པའི་དཔྱང་ཐག་བརྟེན། ། ཀུན་མཆོག་བདེ་བ་དམ་པའི་གྲོང་ཁྱེར་འཁྲིད་ཕྱིར་དུ། ། རིང་ ་་་་་གཟུགས་ཅན་ལས་བསྡུས་ཤིང་མ་བསྡུས་གཟུགས་ཅན། ནས་འདྲིས་པ་སྔོན་ལས་མཛའ་བོས་བྱིན་པ་ཡི། ། དཔལ་འབྱོར་ཉུང་ངུས་ཁེངས་པའི་བསོད་ནམས་བང་མཛོད་ལས། །
དད་གུས་ལག་པས་བླངས་པའི་དངོས་པོ་གྱི་ན་བ། ། རི་གླིང་ཆུ་གཏེར་བཅས་པའི་མཎྜལ་སྤྲུལ་ཏེ་དབུལ། ། སྲིད་པས་ ་་་་་རྒྱ་ཆེ་བའི་རྒྱན་ལས་བསམ་པ་རྒྱ་ཆེ། པས་སྤྲུལ་པའི་དཔལ་འབྱོར་རྨི་ལམ་གཟུགས་ཀྱི་ཟླ། ། ཡང་དག་གཟིགས་པ་དགྱེས་པར་བསྐྱེད་པའི་མཐུ་དམན་ཡང༌། ། བྱིས་པའི་བློ་ཅན་རེ་བ་རྫོགས་ཕྱིར་ཡེ་ཤེས་ཀྱི། ། སྤྱན་ཟུར་ལྷུང་བའི་འབབ་སྟེགས་སྐལ་བ་བཟང་པོ་སྩོལ། ། ཞེས་པ་སྟེ། དེའང་བསྐལ་པ་བཟང་པོར། དེ་བཞིན་གཤེགས་པ་དུས་མཁྱེན་རྒྱལ་པོ་ནི། །
སྙན་ངག་མཁན་ཚེ་བདེ་གཤེགས་རྩྭ་མཆོག་ལ། ། ཚིགས་སུ་བཅད་པའི་དབྱངས་ཀྱིས་བསྟོད་ནས་ཀྱང༌། ། དང་པོར་བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་འབྱུང་བའི་རྗེས་བསྒྲུབ་ཕྱིར། བསྔགས་པས་འཛད་པ་མེད་པའི་ཡོན་ཏན་བྱེ་བའི་གཏེར་དུ་གྱུར་པའི་བདག་ཉིད་ཅན་ལ། ཚིགས་སུ་བཅད་པའི་བསྔགས་པ་ཅུང་ཟད་དང་ཆབ་ཅིག་གསོལ་བ། དེང་དུས་མཐའ་ཡས་འགྲོ་བའི་སྐྱབས་གཅིག ཀུན་མཁྱེན་བསྟན་པའི་སྣང་བྱེད། མ་འདྲིས་འགྲོ་བའི་མཛའ་བཤེས་འཕགས་མཆོག་ཕྱག་ན་པདྨའི་སྒྱུ་འཕྲུལ་རོལ་པ་ཆེན་པོ་ཉིད། བསིལ་ལྡན་ལྗོངས་ཀྱི་སྐྱེ་འགྲོ་རིས་སུ་མ་ཆད་པའི་སྐྱབས་དང༌།
མགོན་དང༌། གླིང་དང༌། དཔུང་གཉེན་དམ་པ་གཅིག་པུ་པ་ཉིད་དུ་འཚོ་གཞེས་སུ་བཞུགས་པ་ནས། ད་ལམ་མཐོང་དོན་ཆེ་བའི་ཞལ་བཟང་ཟླ་བའི་དཀྱིལ་འཁོར་གཅིག་ཉིད། ཁོ་བོ་ལྟོས་བཅས་རྣམས་ཀྱི་ལྟ་བྱེད་ཀྱི་རྫིང་བུ་ཇི་སྙེད་ཀྱི་གྲངས་མཉམ་ཅིག་ཅར་དུ་ངོམ་པའི་ཐུགས་བརྩེས་རྗེས་སུ་བསྐྱངས་པས། སྔ་ན་མེད་པའི་གྱ་ནོམ་དགའ་བའི་རྫོགས་ལྡན་གཞོན་ནུའི་སྐལ་བ་སྦོམ་པོ་ལ་སྦྱར་བའི་ལེགས་མཚོན་དང༌། གསོན་གཤིན་གྲངས་མེད་ཀྱི་ཕྱོགས་ནས་བྱུང་བའི་ཟང་ཟིང་གི་བདོག་པ་སྙིང་པོས་དབེན་པ་ལས་སྙིང་པོ་བླ་ན་མེད་པ་བླང་ཕྱིར་འདིར་མཆོད་འབུལ་ཅུང་ཟད་སྟོབ་པའི་ཐོག་མར་བཀྲ་ཤིས་པའི་ལྷ་དར་དཀར་པོ་སོགས་ཚན་གྲངས་འདི་དག་གུས་པར་ཕུལ་བ་བརྩེ་བ་ཆེན་པོའི་ཀློང་ནས་བཞེས་ཤིང་ཐུགས་རྗེའི་སྤྱན་དཀྱུས་ཡངས་པའི་རྭ་བ་ལས་ནམ་ཡང་མི་བོར་བར་གསོལ་བ་འདེབས་ཀྱིན་མཆི་ན་ཅི་གནང༌། ཞེས་པ་རྒྱལ་དབང་བསྐལ་བཟང་རྒྱ་མཚོའི་སྐུ་ཞབས་སུ་འབུལ་ཐོའི་ཞུ་ཡིག་ཁུ་བྱུག་བུ་མོ་མྱོས་པའི་གླུ་དབྱངས་ཞེས་བྱ་བ་འདི་ནི་དོན་གཉེར་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་ཅན་ནམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བཏགས་པས་དངོས་པོ་ཞེས་བྱ་བའི་གནམ་ལོར། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གཉིས་པར་བྲིས་པ་དགེ་ལེགས་འཕེལ་བར་གྱུར་ཅིག། །།
༄༅། །སྭསྟི་བི་ཛ་ཡནྟུ། དགེ་ ་་་་་ཡན་ལག་གཉིས་གཟུགས་ཡོན་ཏན་རང་བཞིན་བརྗོད་པ་ཤིས་བརྗོད་གསུམ་གྱི་རབ་སྤེལ། ལེགས་མཚན་གྱི་ཡི་གེའི་ཏམྦུ་རཿ། ། སུ་ཞིག་དད་པའི་སོར་རྩེས་བསྐུལ་བའི་འཕྲལ། ། ཅི་འདོད་ཤིས་པའི་དཔལ་ཀུན་རྟག་འཇོ་བ། ། དཀོན་མཆོག་གསུམ་དངོས་བླ་མས་དགེ་ལེགས་སྩོལ། ། ཁམས་ ་་་་་ལྡན་པའི་གཟུགས་ཅན། གསུམ་འགྲོ་བའི་ཡིད་མཚོར་དུས་གསུམ་གྱི། ། སངས་རྒྱས་ཡོན་ཏན་བསིལ་སྦྱིན་བརྒྱ་ཕྲག་གཟུགས། ། ཤར་བའི་ངོ་མཚར་མཚོ་བྱུང་དགའ་བའི་གླུ། །
བྱེ་བ་ཕྲག་མང་བསྔགས་པའི་འབབ་ཀྱི་སྟེགས། ། སྲིད་ ་་་་་དཔེ་རྒྱན་དང་རྫས་རང་བཞིན་བརྗོད་པ་བསྲེས་པ། ན་ཆེ་བར་རློམ་དགུའི་བརྟན་པ་དག ། གཞུ་བཞིན་རང་དབང་གུག་པའི་ཆོས་ཀྱི་ཁྲི། ། བཀྲ་ཤིས་གྲངས་རྫོགས་གདོང་ལྔའི་རྒྱལ་པོ་རྣམས། ། མངོན་པར་རྒྱགས་པས་བསྒྱིངས་པ་ག་ལ་བར། ། ཆེ་བའི་ ་་་་་སེམས་མེད་ཀྱི་རབ་བཏགས། ཆ་ཤས་ཡིད་ལ་ཤར་བའི་འཕྲིན། ། ཤོད་ལ་སྤྲོ་བ་བ་སྤུའི་ཚོགས་ཀྱི་མགོ ། མངོན་པར་བཏེག་ནས་བལྟ་བ་ཡིན་སྙམ་གྱི། །
ཐལ་སྦྱར་གཙུག་ཏུ་བཀོད་པས་འདི་སྐད་གསོལ། ། འགྲོ་ ་་་་་གཽ་ཌ་པའི་མཛེས་པ་གཏམ་ལ་སྦྱར་བ། འདུལ་ཐབས་ཀྱི་སྒྱུ་འཕྲུལ་རོལ་པ་ཡི། ། རྐང་རྡུལ་དྲི་མེད་ཀྱིས་བཏབ་ཁ་བའི་ལྗོངས། ། དེང་ནས་བརྩམས་ཏེ་སྲིད་པའི་སྐྱོན་ཀུན་གྱིས། ། དབེན་པ་འཕགས་པའི་བསྟི་གནས་བྱིན་གྱིས་བརླབས། ། སྨྲ་ ་་་་་གཽ་ཌ་པའི་མཛེས་པ་ཡོན་ཏན་ལ་བསྔགས་པ། མཆོག་གྲུབ་པ་རྣམས་ཀྱིས་ཕྱི་ནང་གི ། རིག་པའི་གཞུང་ལུགས་བགྲང་ཡས་བསྐལ་པའི་ཡུན། ། ད་དུང་སྤྲུལ་ཡང་དྲན་པའི་དབང་པོ་ཁྱོད། །
འཆད་པའི་རོ་འཛིན་མདུན་ན་ཤིན་ཏུ་ཉུང༌། ། མཁས་ ་་་་་གཟི་བརྗིད་ཅན། པའི་ཕྲིན་ལས་ཡངས་པར་བརྡལ་བའི་ཁོངས། ། ངལ་འཚོར་འཁོད་པའི་རིས་བྲལ་སེམས་ཅན་རྣམས། ། ཕྲ་རགས་བསླབ་པས་འཆིང་བའི་འཇིགས་པ་བསྐྱུང༌། ། གཏན་དུ་ཕན་པར་འདོམས་པས་རྗེས་སུ་འཛིན། ། ཐུགས་ རྒྱུས་འགོག་པ།་་་་་ བསྐྱེད་རྨད་དུ་བྱུང་བས་སེམས་ཅན་གྱི། ། རེ་བ་འགེངས་པ་ཙམ་ལ་ཅི་ཞིག་བསྔགས། ། བ་སྤུའི་སྐྱེ་བ་རེར་ཡང་དུས་གསུམ་གྱི། །
སངས་རྒྱས་ཞིང་དུ་དག་པས་མཐོང་མིན་ནམ། ། ཐུགས་བསྐྱེད་མི་དམན་ཡུ་བས་རབ་བཏེག་པའི། ། ཕྲིན་ལས་གདུང་སྐྱོབ་དཀར་པོ་གཡོ་བའི་གྲིབ། ། སྐལ་ངན་གཡོ་སྒྱུས་གནོན་པའི་དོགས་པ་བྲལ། ། ཕྱོགས་བྲལ་འགྲོ་བ་བདེ་ལ་འགོད་བྱེད་དངོས། ། མཁྱེན་ ་་་་་བསྡུས་ཤིང་མ་བསྡུས་པའི་གཟུགས་ཅན། ནུས་བརྩེ་ཆེན་འདབ་བརྒྱ་གྲོལ་བའི་ཚལ། ། གངས་ཅན་འགྲོ་བའི་རྐང་པ་དྲུག་ལྡན་ཚོགས། ། བདེ་སྐྱིད་སྦྲང་རྩི་མངར་པོའི་དགའ་སྟོན་ལ། ། ཅི་དགར་སྦྱོར་བའི་དྲིན་ལ་ཁྱོད་རྨད་བྱུང༌། །
བདུད་རྩིའི་ཟས་ཅན་སྐྱེ་བ་ ་་་་་ཉམས་ལྡན་ལས་དཔའ་བའི་ཉམས། མ་བླངས་ཤིང༌། ། གཙང་སྤྱོད་གཉིས་སྐྱེས་བརྟུལ་ཞུགས་བཟུང་མིན་པར། ། དགེ་མཚན་ལང་ཚོ་ལྷམ་མེར་སྣང་བའི་སྐུ། ། མིག་གི་བདུད་རྩིར་ནོད་བདག་སྐལ་བ་སྦོམ། ། རིང་ནས་ ་་་་་སེམས་ལྡན་རབ་བརྟགས། བརྣག་པ་དངོས་ཐོབ་དགའ་བ་འདི། ། གལ་ཏེ་གཟུགས་སུ་སྤྲུལ་ན་སྟོང་གསུམ་ཁྱོན། ། དོག་པོར་འགྱུར་བའི་འགྱོད་པས་གསེར་མངལ་ཅན། ། གཉིད་ལ་ཡུར་བའི་གོ་སྐབས་བྲལ་ལམ་སྙམ། །
ཉི་མའི་ ་་་་་ལྡན་གཟུགས་མཚུངས་གསལ་དཔེའི་དགོངས་པ་ཅན། གཉེན་གྱི་རིང་ལུགས་དབང་གི་རྒྱལ། ། མཁས་ཚུལ་རྒྱལ་མཚན་རྩེ་མོར་བརྟན་བྱེད་ཁྱོད། ། སྲིད་པའི་ཕ་རོལ་མ་མཐོང་དེ་སྲིད་དུ། ། གསང་གསུམ་གཞོམ་མེད་རྡོ་རྗེར་སྒྲུན་ཕྱིར་དང༌། ། དགོངས་པ་ཅན།་་་་་ ཤཱཀྱའི་སྲས་ཀྱི་ལེགས་གསུངས་ཟིལ་དངར་གྱི། ། བགོ་སྐལ་ཟེགས་མས་འཚོ་བའི་གུས་ལྡན་པ། ། བདག་དང་རེ་ལྟོས་བཅས་པའི་གསོན་གཤིན་གྱི། ། འགྲོ་བ་རྒྱ་མཚོའི་བསོད་ནམས་སྤེལ་ཕྱིར་དུ། །
སྐྱེ་ནས་ ་་་་་མཐའ་དག་གཟུགས་ཅན། སྐྱེ་བའི་ལས་ཀྱི་བྱེད་པོ་ཡི། ། མངོན་པར་བསགས་པ་འབྱོར་པའི་རྫིང་བུ་ལས། ། ཟང་ཟིང་འབྱོར་བའི་མེ་ཏོག་མནྡཱ་ར། ། ཅུང་ཟད་བཏུས་འདི་ཡོན་གནས་མཆོག་ལ་འཐོར། ། བྲི་མེད་ ་་་་་དབང་གི་འགོག་པ། གང་བ་ནམ་མཁའ་མཛོད་ཀྱི་དཔལ། ། ལོངས་སུ་སྤྱོད་པའི་དབང་ཕྱུག་དམ་པ་ལ། ། དངོས་པོ་གྱི་ནས་དགྱེས་པར་ཅི་འཚལ་ཡང༌། ། ཡེ་ཤེས་གཟིགས་པས་ལྷུང་བའི་བཀའ་དྲིན་སྩོལ། །
ཞེས་གཙང་པཎ་ཆེན་རིན་པོ་ཆེའི་སྐུ་ཞབས་སུ་དབུལ་བྱའི་ཞུ་ཡིག་མཐོ་རིས་ངང་མོའི་བཞད་སྒྲ་ཞེས་བྱ་བ་འདི་ནི་དོན་གཉེར་གྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་དངོས་པོ་ཞེས་བྱའི་གནམ་ལོ་ལོར་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་བཀྲ་ཤིས་པར་གྱུར་ཅིག། །། ༄༅། །སྭསྟི་བི་ཛ་ཡནྟུ། རྣམ་པ་ཐམས་ཅད་མཁྱེན་ཀུན་གྱི། ། གསང་གསུམ་ཡོན་ཏན་ཟད་མི་ཤེས། ། གཅིག་བསྡུས་འགྲོ་བའི་མཛའ་བཤེས་མཆོག ། མཉམ་མེད་བླ་མས་དགེ་ལེགས་སྩོལ། ། རྣམ་དག་སྤངས་དང་རྟོགས་པའི་དཀྱིལ་འཁོར་ཀུན་ནས་རྫོགས་པ་སྔོན་གྱི་སྨོན་ལམ་ཤིང་རྟ་ཡིས། ། ལེགས་པར་དྲངས་ནས་མཁྱེན་དང་བརྩེ་བའི་སྣང་བ་དམ་པ་རིང་པོར་སྤྲོས་པས་མངོན་མཐོ་དང༌། ། ངེས་ལེགས་ལམ་གྱི་ཆུ་སྐྱེས་དགའ་ཚལ་ཕྱེ་བ་ལས་འོངས་ཕན་དང་བདེ་བའི་སྦྲང་རྩིའི་རོས། །
འགྲོ་ཁམས་དབང་པོའི་རྐང་དྲུག་མ་ལུས་རེ་བ་རྫོགས་བྱེད་སངས་རྒྱས་བྱང་ཆུབ་སྟོན་པར་གཟུང༌། ། གང་དེའི་སྒྲོས་དམར་འཛུམ་པའི་ཁོང་ནས་ལེགས་སྤྲོས་དབྱངས་ཀྱི་ཡན་ལག་མ་ཚང་མེད་པ་ཡིས། ། བརྗོད་བྱ་བདེན་པ་གཉིས་ཀྱི་སྙིང་པོས་རྣམ་པར་ལྕི་གང་རྗོད་བྱེད་མིང་ཚིག་ཡི་གེའི་ཚོགས། ། འདུས་པའི་ལེགས་གསུངས་དྲི་མ་མེད་པ་གང་ལ་བརྟེན་ནས་ཁམས་གསུམ་ཀུན་གྱི་ཉོན་མོངས་དྲི། ། རྣམ་པར་སྦྱོང་བའི་ཕྲིན་ལས་རྨད་བྱུང་ཐོག་མཐའ་བར་དགེའི་དམ་པའི་ཆོས་ནི་ལམ་དུ་བགྱི། ། ལུང་རྟོགས་བསྟན་པའི་རྒྱ་མཚོའི་བཏུང་བ་བླ་ན་མེད་པས་བློ་གྲོས་ལང་ཚོ་དར་ལ་བབ། ། སྤང་བྱ་ཉེས་ལྟུང་དཀར་མིན་ཕྱོགས་ལས་རིང་པོའི་མཁའ་ལ་མངོན་པར་འཕགས་པའི་འགྲོས་མཛེས་སྤྱོད། ། གཅིག་ཏུ་གཞན་དོན་བརྩོན་པའི་ཕྲིན་ལས་རྐང་གདུབ་འཐབ་པའི་སྒྲ་སྙན་འབྱིན་མཁས་བསྟན་སྐྱོང་གི ། འཕགས་ཚོགས་ངང་པ་བགྲང་ཡས་ཁྱུ་ནི་བྱང་ཆུབ་བར་གྱི་ལེགས་བྱས་གྲོགས་སུ་སྤྱོན་ཅིག་ཀྱེ། ། རྒྱལ་བའི་གསུང་རབ་མཐའ་དྲུག་གནད་ཀྱིས་བཅིངས་པའི་མདུད། །
གནས་ལྔ་མཁྱེན་པའི་ཤེས་རབ་འཕྲུལ་གྱིས་འགྲེལ་པ་ལ། ། བསྙེངས་པ་ཀུན་བྲལ་མཁྱེན་ཡངས་རྒྱན་དྲུག་མཆོག་གཉིས་སོགས། ། པཎ་གྲུབ་ཡོངས་ཀྱི་བཀའ་དྲིན་སྙིང་ལ་བསམས་ཀྱིན་དད། ། བཀའ་བསྟན་བ་ཀུ་ལ་ཡི་ལྟད་མོ་ལེགས་སྦྱར་བརྡའི། ། སྐད་དུ་རང་བཞིན་རྐྱེན་དང་རྣམ་པར་འགྱུར་བའི་རྒྱར། ། ཆུད་གང་གསར་རྙིང་བརྡ་དག་སྒེག་མོའི་འགྲམ་ཆང་གིས། ། ལེགས་ཕྱེ་སྐད་གཉིས་སྨྲ་བ་ཡོངས་ལ་མི་ཕྱེད་དད། ། ཟླ་བ་གཅིག་ལས་གྲངས་མེད་ཆུ་སྣོད་དུ། ། རང་གཟུགས་འགོག་པ་མེད་ལྟར་པད་དཀར་འཆང༌། ། གང་འཚམ་སྒྱུ་མའི་གར་གྱིས་འགྲོ་བ་འདྲེན། །
རྒྱལ་བའི་དབང་པོ་རིམ་པར་བྱོན་ལ་འདུད། ། དེང་དུས་ལྷ་མིར་བཅས་པའི་འགྲོ་བ་ཡི། ། བསོད་ནམས་ལང་ཚོ་དར་བབ་ལུས་ཕྲ་མའི། ། སྨོན་ལམ་མཛའ་ན་བསུ་བའི་རྒྱང་གླུ་ཡིས། ། བོས་བཞིན་བྱོན་པ་གང་གི་ཡོན་ཏན་བརྗོད། ། བསྐལ་མང་གདོད་ནས་ས་བཅུ་རྫོགས་པ་ཡི། ། ཡོན་ཏན་ཚུར་མཐོང་བློ་ལས་འདས་པ་གང༌། ། མངོན་དུ་བགྱིས་ནས་བརྩེ་བའི་སྤྱན་རས་ཀྱི། ། གཟིགས་པས་འགྲོ་ལ་འཇུག་པ་ལྷུན་གྱིས་གྲུབ། ། འོན་ཏེ་མཁའ་མཉམ་འགྲོ་བ་སྡུག་བསྔལ་དང༌། །
ཀུན་འབྱུང་འཁོར་ལོས་རྟག་ཏུ་གཙེས་པ་རྣམས། ། སྒྲོལ་བའི་དམ་བཅས་རི་མོ་ཡིད་ཀྱི་གཞིར། ། གསལ་བར་དགོངས་པའི་གར་ལ་རྗེས་ཡི་རང༌། ། རྒྱ་ཆེན་བསོད་ནམས་བརྒྱ་བྱིན་པིར་རྩེ་དག ། བསྐྱོད་ཀྱིན་བྲིས་པའི་མཚན་བཟང་རི་དྭགས་གཟུགས། ། རྣམ་བཀྲ་སྐུ་ཡི་ཟླ་བ་བླ་གོས་ཀྱི། ། མཚམས་སྤྲིན་ལང་ཚོས་འཁྱུད་པ་ངོ་མཚར་རྨད། ། ཉམས་དང་འགྱུར་དགུའི་གདངས་སུ་བསྐྱོན་པའི་ཆོས། ། སྣ་ཚོགས་གདུལ་བྱའི་དབང་པོར་རྗེས་མཐུན་དུ། ། སྟོན་པའི་གསུང་སྙན་དྲན་དབང་ཀུན་གྱི་ཡིད། །
དབྲོག་པའི་ཕྱིར་ན་ལོངས་སྤྱོད་འཁོར་ལོར་ཡིབ། ། ཕྱི་ནང་ཤེས་བྱ་རིག་པའི་གཞུང་ལུགས་ཀྱི། ། གནས་ཚུལ་མ་འདྲེས་མཁྱེན་པའི་བློ་གྲོས་ནི། ། རྒྱལ་བ་གཞན་དོན་གཡེངས་པའི་མཁྱེན་རབ་ཀུན། ། མ་བྱིན་བླངས་པ་ཡིན་སྙམ་འཕྱང་མོ་ཉུག ། མཁས་དང་བཙུན་གྱུར་ཡོན་ཏན་མཐའ་དག་གིས། ། བཟུང་ཡང་སྐྱོན་གྱི་ཕུང་པོས་རིང་དུ་བཏང༌། ། ལྷ་མི་ཆེར་རློམ་གཙུག་ན་མངོན་མཐོ་ཡང༌། ། མགོན་མེད་སེམས་ཅན་མང་པོས་བྲན་དུ་བཀོལ། ། རྒྱལ་བ་ཀུན་གྱི་ཡོན་ཏན་བསམ་མི་ཁྱབ། །
གཅིག་ཏུ་གྱུར་པའི་བྱིན་རླབས་ཕུང་པོའི་ལྕིད། ། འོད་སྲུང་བྱིན་གྱི་དཔུང་རྩེར་ཐེག་དཀའ་ཡི། ། དོགས་པ་དེས་ནི་རབ་སྐྲག་འདར་བ་བཞིན། ། བསྟན་དང་འགྲོར་སྨན་འཆད་རྩོད་རྩོམ་པ་ཡི། ། ཕྲིན་ལས་ཡངས་པར་འབྱམས་པའི་མཚུངས་ཟླ་བས། ། ངེས་པར་བཟོད་སྙམ་ཀུན་གསལ་ཅི་སྟེ་རྒྱགས། ། མི་མཆོག་ཕྲིན་ལས་དཔག་ཡས་དེ་ཡོད་ཕྱིར། ། གཙང་བྱེད་ཆབ་ཀྱིས་མ་བཀྲུས་དག་པའི་ཐུགས། ། འདྲིས་མིན་འགྲོ་ལ་བརྩེ་བས་དམ་དུ་བཅིངས། ། ཉག་ཕྲན་བདག་པོ་གྲོགས་སུ་བཀུག་མིན་པར། །
ནུས་པ་མཆོག་གིས་གདུལ་དཀའི་ཡིད་བརྟན་ཕྲོགས། ། འགྲོ་བ་འདི་ཀུན་རིང་ནས་མཐོང་བའི་ཆོས། ། སླད་མར་བཅས་ལ་མི་བསླུ་ངེས་པའི་སྐྱབས། ། རྩེ་གཅིག་འདུན་པའི་སྨོན་པས་འབོད་པ་ནི། ། མགོན་པོ་ཁྱོད་ཉིད་ཉེར་ཐོབ་སྐལ་བ་སྦོམ། ། བསྔགས་བརྗོད་རྐང་པ་དྲུག་ལྡན་འགྲམ་པའི་རྔ། ། བརྡུང་ཞིང་བ་སྤུ་རྣམ་གཟིངས་བདག་ལུས་ཀྱི། ། སྡོང་བུ་རབ་ལྡེམ་རྩེ་ན་ཨཉྫ་ལིའི། ། མེ་ཏོག་རྣམ་པར་དུད་པའི་ཕྱག་བགྱིའོ། ། སྒོ་གསུམ་གསེར་ལྡན་སྒེག་མོའི་བཞིན་རས་ནི། །
དད་མོས་ཆར་གྱིས་མང་དུ་བཀྲུས་པ་ལས། ། རབ་འབྱམས་མཆོད་པའི་དབྱར་སྐྱེས་དགའ་ཚལ་ཕྲེང༌། ། ལེན་བུ་རྣམ་པར་གཡོ་བའི་མཆོད་པས་མཆོད། ། ལྷན་སྐྱེས་མ་རིག་གྲོགས་པོ་གཡོན་ཅན་གྱིས། ། རང་བཞིན་བཅས་པའི་ནོར་བུ་སྡིག་ལྟུང་གི ། གཙང་མིན་གནས་སུ་རང་དབང་མེད་བསྐྱུར་བ། ། འགྱོད་ཅིང་སླན་ཆད་བསྡམ་པའི་ཆབ་ཀྱིས་འཁྲུད། ། སྐྱེ་འཕགས་ཡིད་ཀྱི་གངས་རི་དཔངས་མཐོ་ལས། ། ལེགས་བྱུང་དགེ་ཚོགས་ཆུ་རྒྱུན་འབེབས་པ་ལ། ། ཕྲག་དོག་ཆབ་རོམ་རྒྱ་རུ་མི་འཆིང་བར། །
ཡི་རང་དཔྱིད་ཀྱི་དཔལ་མོའི་ལུས་དྲོད་བཀྱེ། ། གདུལ་དཀའ་མི་སྲུན་ཚེར་མ་རྣོན་པོ་ཡིས། ། འགྲོ་འདུལ་ཐབས་ལ་མཁས་པའི་ལག་པ་ནི། ། སུན་འབྱིན་དོགས་པས་བཏང་སྙོམས་མི་བཞུགས་པར། ། མདོ་རྒྱུད་བཀའ་གདམས་ཆོས་འཁོར་བསྐོར་དུ་གསོལ། ། གྲུ་འཛིན་རི་བོར་ཡེ་ཤེས་གཞལ་མེད་ཁང༌། ། བཞུགས་པས་ཏིང་འཛིན་མང་པོར་སྙོམས་པར་འཇུག ། འོན་ཏེ་བསིལ་ལྡན་འགྲོ་བའི་མགོན་སྐྱབས་སུ། ། ཇི་སྲིད་བསྐལ་པར་བཞུགས་པར་གསོལ་བ་འདེབས། ། དེ་ལས་བྱུང་བའི་ལེགས་བྱས་གསེར་འགྱུར་རྩིས། །
བདག་རྒྱུད་ལྕགས་ཀྱི་དངོས་པོ་བླ་མེད་པར། ། བྱང་ཆུབ་མདོག་བཟང་ཕུང་པོ་མངོན་བགྱིས་ཏེ། ། ཁམས་གསུམ་ཆོས་ཀྱི་སྣང་བས་འགེངས་པར་ཤོག ། ཅེས་རྩེ་གཅིག་འདུན་པའི་ལྗོན་ཤིང་ལས་རིངས་པར་བཏུས་པའི་མཆོད་བརྗོད་ཡན་ལག་བདུན་པ་དང་བཅས་པའི་ཚིག་སྦྱོར་མེ་ཏོག་སིལ་མས་མངོན་པར་གཏོར་ནས། སྐབས་སུ་བབས་པར་གསོལ་བ། སྔོན་བྱུང་བ་ངེད་ཀྱི་ཕ་མེས་གོང་མ་རྣམས་ཀྱི་རིང་ནས་གྲུབ་མཐའ་རིས་བྲལ་གྱི་སྲི་ཞུ་ལྷུར་ལེན་ཅིང༌། བྱེ་བྲག་ཏུ་ས་སྐྱ་པ་དང་ངོར་པའི་སྦྱིན་བདག་དང་སློབ་བརྒྱུད་འཛིན་པ་ཤ་སྟག་བྱུང་འདུག་པར་བརྟེན། ད་ལན་བདག་ཀྱང་དལ་འབྱོར་གྱི་མིང་གདགས་སུ་རུང་ཙམ་ཞིག་ཐོབ་པ་འདི་དོན་མེད་དུ་མ་གྱུར་པར་སྡོམ་པ་གསུམ་དང་རྗེས་སུ་འབྲེལ་བའི་དམ་པ་ཆོས་ཀྱི་བདུད་རྩིའི་སྙིང་པོ་བླང་བའི་ཆེད་དང༌། བསགས་པའི་དངོས་པོ་ཉུང་ཟད་མཆིས་པའང་དོན་ཡོད་པར་བསྒྲུབ་པའི་ཕྱིར་དབུས་གཙང་ཕྱོགས་ཀྱི་དགོན་སྡེ་རྣམས་སུ་འགྱེད་དང་མང་ཇ་ཅུང་ཟད་བགྱི་བའི་ཆེད་དང༌། འཛམ་བུའི་གླིང་འདིར་བསོད་ནམས་ཀྱི་ཞིང་བླ་ན་མེད་པ་ཇོ་ཤཱཀ་རྣམ་གཉིས་ཀྱིས་གཙོས་པའི་རྟེན་གསུམ་གྲགས་ཆེ་བ་རྣམས་ཀྱི་སྤྱན་ལམ་དུ་མཆོད་འབུལ་བྱ་བའི་ཆེད་དང༌།
བདག་སོགས་ལྷ་དང་བཅས་པའི་འགྲོ་བ་མ་ལུས་པའི་སྐྱབས་གཅིག་མཆོག་གི་ཞལ་གྱི་དཀྱིལ་འཁོར་མཐོང་འདོད་ཀྱི་རེ་བ་ཡོངས་སུ་རྫོགས་པར་བྱ་བའི་ཆེད་དུ། བཤུལ་ཐག་རིང་པོ་ནས་འོངས་པ་མཆོག་གསུམ་གྱི་ཐུགས་རྗེས་གེགས་མེད་དུ་སོན། འདི་ན་བསྟན་དང་འགྲོ་བའི་ཕན་བདེའི་འདབ་སྟོང་མཐའ་དག་བཞད་པའི་རྩ་ལག་སྐྱབས་གཅིག་ཉིན་མོར་བྱེད་པའི་དཀྱིལ་འཁོར་ཉིད། འགྲོ་བ་སྤྱིའི་བསོད་ནམས་ཀྱི་དགུང་དབུས་རྟག་པར་ཤར་བའི་ལེགས་གསོལ་དང༌། མཚན་དཔེའི་གཟི་འོད་རིང་པོར་འཕྲོ་བ་གང་ཞིག་མཐོང་བ་ཐམས་ཅད་དོན་ཡོད་དུ་བྱེད་པའི་ཞལ་གྱི་དཀྱིལ་འཁོར་དངོས་སུ་མཇལ་བའི་སྐལ་བ་སྦོམ་པོར་བསྐྱེད་ཅིང༌། དེ་ནས་ཀྱང་ཡེ་ཤེས་གཟིགས་པའི་སྤྱན་དཀྱུས་རིང་པོས་སྲིད་ཞིའི་ཕ་མཐའ་གཞལ་བ་སྙམ་བྱེད་པའི་རྭ་བ་ལས། བདག་སོགས་ལྟོས་དང་བཅས་པ་མི་བོར་བ་ཞུ་བའི་མཚོན་བྱེད་ཙམ། ཐོག་མར་བཀྲ་ཤིས་པའི་ལྷ་རྫས་སོགས་ནས་རིམ་བཞིན་བྲིས་སོ། ། ཞེས་རྒྱལ་དབང་ཐམས་ཅད་མཁྱེན་པ་བསྐལ་བཟང་རྒྱ་མཚོའི་སྐུ་ཞབས་སུ་འབུལ་རྒྱུའི་ཞུ་ཡིག་ཚངས་སྲས་དགྱེས་པའི་གླུ་དབྱངས་ཞེས་བྱ་བ་འདི་ནི་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་སོ།། །།
༄༅། །ཆོས་དབྱིངས་ཆུ་གཏེར་གཡོ་རླབས་བྲལ་ཡང་སྙིང་རྗེའི་བསྐལ་སྔོན་ལྷ་ཡི་མཐུས། ། བསྲུབས་སྐྱེས་སྙིང་པོ་མཚན་དཔེའི་གཟི་འབར་ཁམས་གསུམ་འདྲེན་པ་ཉིན་མོར་བྱེད། ། ལུང་རྟོགས་བསྟན་པའི་མཁའ་ལ་རིང་བགྲོད་གྲངས་མེད་ཡིད་ཅན་འདབ་སྟོང་ཚལ། ། ཕན་བདེའི་གེ་སར་ཁོང་ནས་དགོད་མཛད་ཁྱོད་ཞབས་གདོང་ལྔའི་ཁྲི་དྲུང་དུ། ། རྣམ་གཡེང་གཡོན་ཅན་གྲོགས་པོས་ཉིན་རི་བཞིན། ། མགོ་སྐྱེས་ཨུཏྤལ་ཚོན་བྱུགས་ལོ་ཟླའི་གྲངས། ། མང་པོས་བརྫངས་བརྡར་བསྟན་ཡང་རྒྱལ་ཀུན་གྱི། ། ཐུགས་རྗེས་སྲོག་འཚོར་གྱུར་དེས་འདི་སྐད་གསོལ། ། བསྐལ་མང་གདོད་ནས་སྟོབས་སོགས་ཡོན་ཏན་ལ། ། དབང་བསྒྱུར་བརྟན་གཡོའི་བདག་པོ་མངོན་གྱུར་ཀྱང༌། །
འགྲོ་རྒྱུད་སྐུ་བཞིའི་ས་བོན་གདབ་པའི་ཆེད། ། གདན་གསུམ་ཚང་བའི་གར་འདིར་བསྔགས་པའི་འོས། ། གང་འཚམ་ཐབས་མཁས་འཕྲུལ་གྱི་ལྡེ་མིག་གིས། ། གསང་གསུམ་ཡོན་ཏན་མི་ཟད་མཛོད་སྒོ་འབུམ། ། ལེགས་ཕྱེ་མཁྱེན་བརྩེ་ནུས་པའི་ནོར་བུ་ཡིས། ། སྐྱེ་དགུའི་མི་མཐུན་རྒུད་པ་བཅོམ་རིང་ནས། ། སྔ་ཕྱིར་ཚངས་དབྱངས་འབུམ་སྡེའི་སྙན་འགྱུར་ཀུན། ། གཅིག་ཏུ་བསྡུས་ལྟའི་བཀའ་མཆིད་རྣ་བའི་དཔྱིད། ། ཕྱག་རྒྱའི་རེ་ཁཱ་མ་རྙིངས་དམ་ཚིག་རྫས། ། ལྷ་རེག་གོས་སྟོད་དང་བཅས་སྤྱི་བོར་ཕེབས། །
དེ་ཚེ་ཟླ་བྲལ་ཐུགས་རྗེའི་མཐའ་འཇལ་སླད། ། མཁའ་འདིས་རང་ལུས་ཡངས་པོར་སྤྲུལ་བྱས་ཀྱང༌། ། མ་མངོན་སྤྲིན་གྱི་ལྐོག་ཏུ་ཡིབ་བོ་ཞེས། ། ལུས་སྐྱེས་རོ་མཿལངས་ནས་བལྟ་མིན་ནམ། ། འདི་ན་ལྔ་འདུས་སྒྱུ་མའི་ཁང་བུ་ཡང༌། ། དུས་འཛིན་མིག་འཁྲུལ་མཁན་དེ་མལ་དུ་ཡུར། ། སྤྲུལ་པ་སྡུད་པའི་དྲན་པ་མ་རྙེད་སྐབས། ། བསྟན་འགྲོར་ལྷག་བསམ་བ་དན་མ་བསྙལ་ཙམ། ། སླད་ཆར་བྲིས་མིན་མཚན་དཔེ་ལྷུན་གྲུབ་སྐུ། ། གྱད་ཀྱིས་མ་བཏེག་མངོན་མཐོ་ལྷ་མིའི་གཙུག །
རྟག་བརྟན་གར་མཁན་ལག་པས་ཏམྦུ་རཿ། ། མ་བརྡུངས་སྙན་པའི་བཀའ་མཆིད་སྩལ་བར་མཁྱེན། ། ཉམས་ལྡན་ཚིག་གི་རྒྱུད་མངས་འཁྲོལ་བརྩོན་པའི། ། ཞུ་ཡིག་རྡོ་རྗེ་གླུ་མས་ལྷ་རེག་གོས། ། བཀླུབས་ཤིང་རྟེན་གྱི་ནོར་བུའི་རྒྱན་ཕྲེང་ཅན། ། སྤྱན་ལམ་གར་གྱི་དོ་རར་མཆོད་ཕྱིར་སོང༌། ། ཞེས་མཁན་ཆེན་ཐམས་ཅད་མཁྱེན་པ་བསོད་ནམས་བཟང་པོ་པའི་སྐུ་ཞབས་སུ་ཕུལ་བའི་ཞུ་ཡིག་རྡོ་རྗེ་གླུ་མའི་དབྱངས་མཆོད་ཅེས་བྱ་བ་འདི་ནི་བནྡེ་ཚུལ་ཁྲིམས་རིན་ཆེན་གྱིས་སོ།། །། ༄༅། །གང་ལ་བསྐྱབས་ན་མི་བསླུ་བར། ། ཡིད་ཆེས་བདེན་པའི་དཔང་པོ་ཡིས། ། ཞལ་གྱིས་འཆེས་པ་དཀོན་མཆོག་གསུམ། །
གཅིག་ཏུ་གྱུར་པ་རྒྱལ་གྱུར་ཅིག ། རྒྱལ་བ་ཀུན་གྱི་ཚངས་པའི་དབྱངས། ། འབུམ་ཕྲག་སྙན་པའི་གླིང་བུ་དང༌། ། ལྷན་ཅིག་བསྲེས་པའི་ལུང་ཚོགས་ཀྱིས། ། རབ་བསྔགས་རྡོ་རྗེ་སློབ་དཔོན་མཆོག ། གང་གི་ཞབས་ཟུང་ཆུ་སྐྱེས་དག ། ལྷ་མི་དང་བཅས་འཇིག་རྟེན་གྱི། ། བླ་ན་འདེགས་པའི་གདོང་ལྔ་པ། ། བཀྲ་ཤིས་རྟགས་ཀྱི་གྲངས་ལྡན་དྲུང༌། ། ཅི་མཛད་ལེགས་པའི་རྣམ་ཐར་གྱིས། །
བདག་ཡིད་ཁྱེའུ་ཆུང་ཉིན་རེ་བཞིན། ། དེ་རུ་དྲངས་པར་མ་བཟོད་ནས། ། སྐབས་སུ་བབ་པའི་དབྱངས་ཆུང་འབུལ། ། ཚོགས་གཉིས་བི་ཤྭ་ཀརྨ་ཡི། ། འཕྲུལ་གྱི་ལག་པས་བདར་བའི་སྐུ། ། མཚན་དཔེའི་གཟི་སྟོང་ལྷམ་མེ་བ། ། ཐེག་གསུམ་བསྟན་པའི་རྒྱན་དུ་སྦ། ། ལེགས་པར་གདམས་པའི་ཆ་རེར་ཡང༌། ། ངེས་པའི་ལུང་དང་དངོས་སྟོབས་ཀྱི། ། རིགས་པའི་ལང་ཚོ་དར་བབ་མས། །
གཞན་ཡིད་བརྐུ་བ་འདི་རིགས་སམ། ། མངོན་དུ་གྱུར་དང་ལྐོག་ན་མོའི། ། ཤེས་པར་བྱ་བའི་ཁེངས་པ་དག ། བསྟུངས་པ་མིན་པར་ཁྱོད་ཀྱི་ཐུགས། ། ཡོངས་སུ་ཆུད་པ་ཨ་རེ་མཚར། ། བསམ་གྱིས་མི་ཁྱབ་གསང་བ་གསུམ། ། ཡོན་ཏན་སྒྲ་དོན་རྒྱན་གྱི་ལམ། ། འདྲེན་ཕྱིར་སོང་བའི་བློ་ལྡན་ཡིད། ། ཐུབ་དབང་རྣམ་ཐར་རྗེས་སུ་སྙེགས། ། རྣམ་པར་དཀར་བའི་ཕྲིན་ལས་ནི། །
ལམ་གསུམ་འབབ་པའི་རྒྱུན་ལས་རིང༌། ། ལྷ་ལམ་ལས་ཀྱང་ཐ་གྲུ་ཡངས། ། ཉི་མ་བས་ཀྱང་ཀུན་ལ་སྙོམས། ། ཁྲིམས་གཙང་ཧ་རི་ཙནྡན་ཤིང༌། ། བག་ཡོད་རྭ་བས་བསྲུངས་པའི་དྲི། ། སྲིད་པའི་དགོན་པར་འཁྱམས་རྣམས་ཀྱི། ། ཐར་པའི་བདེ་སྟེར་ཁྱོད་འདྲ་མེད། ། བདག་བདེ་ལ་ཞེན་ཞགས་པ་ནི། ། ཤེས་རབ་རལ་གྲིས་དྲལ་མཛད་ཀྱང༌། ། དམིགས་མེད་སྙིང་རྗེའི་སྐུད་པ་ཡིས། །
གཞན་དག་ཕྱིར་ཞིང་བཙེམས་པ་ཅི། ། གསལ་བར་བྱས་སོ་རྟ་བདུན་པས། ། འཇིག་རྟེན་གསུམ་མཆིས་ལྟད་མོ་རྣམས། ། ཁྱོད་ཀྱི་ལེགས་གསུངས་སྣང་བ་ཡིས། ། འདུལ་བ་མདོ་དང་སྔགས་གཞུང་རྣམས། ། མཁྱེན་དང་བརྩེ་བ་ནུས་པའི་གཏེར། ། གྱུར་ཀྱང་རྒྱགས་པ་མེད་པ་མཚར། ། འོན་ཏེ་ཆོས་ལས་བྱུང་བ་ཡི། ། མཉན་པ་དེ་ནི་གཞན་ལས་མཉན། ། དེ་ལྟ་མིན་ན་སྙོམ་ལས་དང༌། །
རྨོངས་པའི་ཁུར་ལྡན་བདག་གིས་ཀྱང༌། ། གསེར་མངལ་གདངས་སུ་བླངས་པའི་གསུང༌། ། རྟེན་དང་བཅས་འདི་ཅི་སྟེ་ཐོབ། ། འདི་ན་ལེགས་པར་འདོམས་པ་ཡི། ། བདུད་རྩི་ཐོབ་པའི་ཡང་བྲན་བདག ། དལ་བའི་རྟེན་གྱི་ཚོང་ཟོང་གིས། ། ཆོས་བརྒྱད་རོལ་མོ་བསྒྲུབ་པའི་སྐབས། ། གཞན་དུ་ལས་ཀྱི་བྱེད་པོ་ཡིས། ། བརྩིགས་པའི་འབྱུང་ཚོགས་ཁང་བུ་ལ། ། འཚེ་བར་བྱེད་པའི་འཐོར་རླུང་ནི། །
ལམ་གཞན་འཁྱམས་པ་ཁྱོད་ཀྱི་དྲིན། ། སླད་ཀྱི་ཚེ་ན་ཁམས་གསུམ་གྱི། ། སེམས་ཅན་སྲིད་པའི་རྒྱ་མཚོ་ལས། ། འདོན་པའི་དེད་དཔོན་སྙིང་རྗེ་ཅན། ། བསྐལ་པའི་བར་དུ་འཚོ་གཞེས་གསོལ། ། མཐོང་བའི་ཆོས་ནས་བྱང་ཆུབ་བར། ། སྐྱབས་འོག་ཆུད་པའི་བཀའ་འབངས་ལ། ། ཕེབས་འོས་མཱ་ལཱི་ཀ་ཡི་ཕྲེང༌། ། ཐོད་དུ་འཆིང་བའི་སྐལ་བཟང་མཛོད། ། དད་པའི་ས་བོན་ལས་འཁྲུངས་པའི། །
ཞུ་ཡིག་རྡོ་རྗེ་གླུ་ལེན་མ། ། སྟོང་མིན་རྟེན་གྱི་སྲབ་འཇམ་གོས། ། ལེགས་པར་བགོས་པའི་མཆོད་འབུལ་འདི། ། གུས་ལྡན་ཚུལ་ཁྲིམས་རིན་ཆེན་གྱིས། ། གནམ་ལོ་ལྕགས་ཀྱི་བྱ་མོ་ལ། ། ཉེར་བསྐྱོན་ཆུ་སྟོད་ཟླ་བར་བརྫང༌། ། ཞེས་མཁན་ཆེན་བསོད་ནམས་བཟང་པོའི་སྐུ་ཞབས་སུ་ཕུལ་བའི་ཞུ་ཡིག་རྡོ་རྗེའི་གླུ་མའི་མཆོད་དབྱངས་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱི་སུག་བྲིས་སོ།། །། ༄༅། །སྭསྟི། བསམ་ཡས་ཡོན་ཏན་རྩིབས་སྟོང་འཁོར་ལོ་ཡིས། ། རིགས་དང་དཀྱིལ་འཁོར་གསེར་ལྡན་ཡངས་པའི་ཁྱོན། །
དབང་སྒྱུར་རྡོ་རྗེ་འཆང་ཆེན་མི་མཆོག་གི ། ཞབས་སྟེགས་འཛམ་བུ་གསེར་ཁྲི་ག་ལ་བར། ། འཁོར་བའི་ཐང་འདིར་ཉེས་མང་ཁུར་པོ་ཆེ། ། ངལ་ཞིང་ཐར་པའི་ལམ་ལས་ཆེས་རིང་ཡང༌། ། དད་གུས་འཁར་བར་བློ་ཡིས་ལྗིད་བསྐུར་ནས། ། དངོས་སློབ་ཐ་ཆུངས་མུ་ཏོས་དབྱངས་འདི་འབུལ། ། མཁས་ཁྱོད་བསྐལ་པའི་སྔོན་ནས་འོག་མིན་དུ། ། ཐེག་ཆེན་འཁོར་དབུས་ཆོས་ཀྱི་ལོངས་སྤྱོད་གཞིར། ། རྫོགས་སངས་རྒྱས་སུ་ཟིན་ཡང་འགྲོ་འདུལ་གར། ། གདན་གསུམ་ལྷ་ཡི་ངོ་བོར་བཞུགས་པ་ནས། །
བསྟན་དང་འགྲོ་ལ་ཕན་བཞེད་རྣམ་ཐར་མཐའ། ། རྟོགས་འདོད་ཁོ་བོའི་སེམས་ཀྱིས་སྟོང་གསུམ་ཀུན། ། བཙལ་ཡང་མ་རྙེད་དུབ་སྟེ་བརྗོད་བྲལ་དབྱིངས། ། ངལ་གསོར་སྤྱོད་སྙམ་བགྱིད་འདིར་རྗེས་ཡི་རངས། ། ཕྲན་ལུས་དོན་ཆུང་སྒྱུ་མའི་ཁང་བུ་ཡང༌། ། མཐར་བྱེད་མིག་འཕྲུལ་མཁན་དེ་རྣམ་གཡེང་འགས། ། སྤྲུལ་པ་སྡུད་པའི་དུས་ལས་བསྐལ་པའི་ཚེ། ། ཡིད་ཀྱི་སྐྱེས་བུས་ང་ཡིར་མ་བཏང་སྐབས། ། སླད་ནས་སྐྱབས་གཅིག་སྔོན་གྱི་དྲང་སྲོང་ཆེ། ། ཉེར་འཚེ་ལྷ་མིན་སྤུན་གྱི་གཡོ་ཐབས་ལས། །
རྣམ་རྒྱལ་ཐུགས་རྗེའི་གཟིགས་པ་ཆད་མེད་ཀླུང༌། ། ལྟོས་བཅས་བློ་ཡི་འཛིན་མར་འབེབས་པ་མཁྱེན། ། ཞུ་ཡིག་སྒེག་མོའི་གཟུགས་ངོམ་སྙན་དངགས་ཀྱི། ། སྒྲ་བརྙན་བརྡུང་ཞིང་དད་གུས་དྲི་ཆབ་འཐོར། ། དོན་བཟང་རོ་གཡོས་རྟེན་ཆུང་རེག་བྱ་བགོས། ། གྲག་སྟོང་ཆོས་དབྱིངས་རང་བཞིན་འདི་ངས་ཕུལ། ། ཅེས་པ་འདིའང་མཁན་ཆེན་བྱམས་པ་བསོད་ནམས་བཟང་པོའི་ཞལ་སྔར་ཕུལ་བའི་ཞུ་ཡིག་འདོད་ཡོན་དགའ་མའི་དབྱངས་མཆོད་ཅེས་བྱ་བ་འདི་ནི་བནྡེ་ཚུལ་ཁྲིམས་རིན་ཆེན་གྱིས་སོ།། །། ༄༅། །སྭསྟི་བི་ཛ་ཡནྟུ། རྒྱལ་བའི་གསང་གསུམ་ཡོན་ཏན་ཚོགས། ། གཅིག་ཏུ་བསྡོམས་པའི་རང་བཞིན་སྐུ། །
གདན་གསུམ་ལྷ་ཚོགས་འཁོར་ལོ་ཡིས། ། སྐལ་ལྡན་སྨིན་མཛད་བླ་མས་སྐྱོང༌། ། མཁྱེན་དང་བརྩེ་བ་ནུས་པ་རྨད་བྱུང་རབ་བསིལ་འོད་ཀྱི་ཟེགས་མ་རེས། ། ཆུ་སྲིན་རྒྱལ་མཚན་སྡེ་དང་བཅས་པའི་སྙིང་ལ་བཟོད་དཀའི་རྨ་འབྱིན་ཡང༌། ། སྐལ་ལྡན་གདུལ་བར་བྱ་བའི་གཉིས་སྐྱེས་བགྲང་ལས་འདས་པ་ཀུན་དགའི་དཔྱིད། ། སངས་རྒྱས་འཇིག་རྟེན་ཕན་པའི་ཟླ་བ་ཁྱོད་ལས་གཞན་པའི་སྟོན་པ་སུ། ། གང་གསུང་ཡན་ལག་དྲུག་ཅུའི་གདངས་ལས་བརྗོད་བྱ་འགོག་ལམ་སྙིང་པོ་ཅན། ། བརྗོད་བྱེད་ངག་ཚིག་དྲི་མ་མེད་པས་ཡང་དག་དོན་ལ་འཇུག་པའི་ལུང༌། ། འགྲོ་ཁམས་ཐར་པ་ཐམས་ཅད་མཁྱེན་པའི་གེགས་བྱེད་སྒྲིབ་གཉིས་སྤོང་བའི་ཐབས། ། ཐར་པའི་ཕན་ཡོན་སྟོན་པའི་མཚན་ཉིད་གང་ལ་རྫོགས་པའི་ཆོས་དེ་ལམ། །
འདོད་ལྷའི་རྣམ་འཕྲུལ་སྲིད་པའི་བདེ་འབྱོར་སྙིང་པོས་དབེན་པའི་བསླུ་བྲིད་ཀྱིས། ། དམ་བཅའི་རི་མོ་ཡིད་ལ་བྲིས་པ་གང་ཞིག་གསུབ་པར་མ་བཟོད་པར། ། བསླབ་གསུམ་རྣམ་དག་གཅིག་ཏུ་གཞན་དོན་ཆེ་བའི་ཁུར་ནི་སྙིང་སྟོབས་ཀྱི། ། ཕྲག་པར་འཛིན་མཁས་འཕགས་པའི་དགེ་འདུན་བྱང་ཆེན་བགྲོད་པའི་གྲོགས་སུ་སྤྱོན། ། སྒྲིབ་གཉིས་བཅུད་དང་བྲལ་བ་སྤུན་གྱིས་བཤམས་པའི་ངན་གཡོའི་འཕྲུལ། ། མཁྱེན་རབ་དྲང་སྲོང་གསུས་པར་མིང་གི་ལྷག་མར་བྱས་པའི་མཐུས། ། ལུང་རྟོགས་དམ་ཆོས་ཆུ་ཀླུང་ཇི་སྙེད་བཏུང་བའི་སྤོབས་པ་དང༌། ། དགོངས་འགྲེལ་རྒྱུན་བཟང་འབེབས་པའི་དབང་རྣོན་པཎ་གྲུབ་བཀའ་དྲིན་བསམས། ། བཀའ་དང་དགོངས་འགྲེལ་རིན་ཆེན་མཛོད་སྒོ་ལེགས་སྦྱར་སྐད། ། རང་བཞིན་རྐྱེན་དང་རྣམ་འགྱུར་གཟེར་གྱིས་བསྡམས་པ་གང༌། །
གསར་རྙིང་བརྡ་དག་ལྡེ་མིག་འཕྲུལ་གྱིས་ལེགས་ཕྱེ་ཞིང༌། ། གངས་ཅན་ལྗོངས་འདིར་འདྲེན་པའི་ལོ་ཆེན་ཀུན་ལ་འདུད། ། རྒྱལ་བ་དགེས་པའི་དམིགས་མེད་སྙིང་རྗེ་དང༌། ། རྒྱལ་བའི་བཀའ་དོན་འཆད་ལ་བསྙེངས་བྲལ་བློ། ། རྒྱལ་སྲས་ཐུ་བོས་བྱིན་གྱུར་ས་སྐྱ་པ། ། རྒྱལ་ཚབ་བྱམས་པ་མིན་པས་འགྲན་དུ་ཅི། ། དུས་གསུམ་མཁྱེན་པའི་མེ་ལོང་ངོས་དེ་ན། ། བསྟན་ལ་བྱ་བ་བགྱིས་མཐར་སངས་རྒྱས་སུ། ། ངེས་པར་ཤར་བའི་ལུང་བསྟན་ཕྱོགས་ཀྱི་རྣར། ། འབྱམས་སུ་ཀླས་དེ་ཨེ་ཝཾ་པ་མིན་སུ། །
དེ་ཡི་ཞབས་སྟེགས་མི་འཇིགས་སེང་གེའི་ཁྲིར། ། འཁོར་ལོས་མཚན་པའི་ཞབས་ཟུང་བཀོད་པའི་མོད། ། རྣམ་གསུམ་སྡོམ་པའི་ཕྲིན་ལས་ནམ་མཁའ་དང༌། ། མཉམ་པའི་ཆོས་རྔ་རིམ་པར་བྱོན་ལ་འདུད། ། དེང་གི་དུས་འདིར་ལྷ་མིར་བཅས་པ་ཡི། ། འཇིག་རྟེན་སྤྱི་ཡི་བསོཾད་ནམཾས་དབང་མོ་ཆེས། ། མགྲོན་དུ་བོས་བཞིན་ཁུགས་པའི་སྟོན་པ་ནི། ། འགྲོ་ལ་ཕན་བཞེད་བཟཾང་པོཾའི་ཡོན་ཏན་བརྗོད། ། བགྲང་ཡས་བསྐལ་པའི་སྔོན་ནས་ཞིང་གི་ཕུལ། ། སྟུག་པོར་བཀོད་དུ་བྱང་ཆུབ་རིམ་པ་ལྔས། །
མངོན་པར་བྱང་ཆུབ་ས་བཅུའི་འཁོར་གྱི་དབུས། ། ཐེག་ཆེན་ཆོས་ཀྱི་དགའ་སྟོན་ལྷུན་གྱིས་གྲུབ། ། སླར་ཡང་སྔོན་གྱི་སྨོན་ལམ་བཙན་ཤུགས་ཀྱིས། ། ས་ལ་གནས་པའི་སྒྱུ་འཕྲུལ་དགག་ཏུ་མེད། ། རྒྱུ་སྐར་བདག་པོ་གཅིག་ལས་ཆུ་སྣོད་གྲངས། ། དེ་སྙེད་གཟུགས་བརྙན་སྟོན་པ་མ་ཡིན་ནམ། ། བྲིས་པ་མེད་པར་མཚན་བཟང་བཀྲ་བའི་སྐུ། ། ལུས་མེད་གྲོགས་སུ་མ་བཀུག་ཀུན་ཡིད་ལ། ། འབབ་པ་གང་ཞིག་སྟོབས་ལྡན་གྱད་ཀྱི་དཔུང༌། ། མང་པོས་མ་བཏེག་ལྷ་མིའི་གཙུག་ན་མཐོ། །
འགག་མེད་གསུང་གི་རྡོ་རྗེས་རྫོགས་སངས་རྒྱས། ། སྲས་དང་བཅས་པའི་ལེགས་གསུངས་སྟོན་པ་ཡིས། ། དྲི་ཟའི་གླིང་བུ་སྟོང་གིས་ཁེངས་པ་ཡང༌། ། བརྗོད་བྱ་དོན་གྱིས་དབེན་པའི་སྨ་འབེབས་བྱས། ། ཇི་ལྟ་ཇི་སྙེད་ཤེས་པར་བྱ་ཀུན་ལ། ། ཆགས་ཐོགས་བྲལ་བའི་བློ་གྲོས་ཁྱོད་བརྙེས་ཀྱང༌། ། རྨོངས་པས་ཉེན་པའི་འགྲོ་བ་ཕལ་གྱི་བློ། ། མ་བྱིན་བླངས་པ་ཡིན་སྙམ་འཕྱང་མོ་ཉུག ། མཁས་བཙུན་བཟང་པོར་གྱུར་པའི་ཡོན་ཏན་མཐའ། ། གཞལ་ལ་དཀའ་བ་མེད་པའི་འཕྲུལ་ནི་ངས། །
ཤེས་སྙམ་ནམ་མཁའ་ཁྱོད་ནི་མ་སྙེམས་ཤིག ། རྒྱལ་བའི་གསང་གསུམ་དེས་ཀྱང་འགྲན་ཕྱིར་རོ། ། འཆད་རྩོད་རྩོམ་པའི་ཕྲིན་ལས་འཁོར་ལོ་ཡིས། ། མཁའ་མཉམ་འགྲོ་བའི་མོས་བློས་གསེར་ལྡན་ཁྱོན། ། དབང་གི་མངའ་སྒྱུར་སུམ་ལྡན་རྡོ་རྗེ་འཛིན། ། ཡོངས་ཀྱི་འཁོར་ལོས་སྒྱུར་བ་ཁྱོད་ལགས་གྲང༌། ། ཁྱད་པར་དཔལ་ལྡན་སྟོབས་བཅུ་མངའ་བའི་གསུང༌། ། མདོ་རྒྱུད་སྙིང་པོའི་སྙན་བརྒྱུད་སྤེལ་བའི་ཆེད། ། འཇིགས་བྲལ་ཆོས་སྐྱོང་སྲས་དང་བཅས་པ་ཡི། ། རྣམ་འཕྲུལ་ཙམ་ལས་བསྔགས་པ་བརྗོད་མི་ལང༌། །
དེ་ལྟའི་ཡོན་ཏན་ཕྱོགས་རེའི་རི་མོ་ནི། ། ཡིད་ཀྱི་ངོས་སུ་བཀོད་ཅིང་སྤྱན་གྱི་ལམ། ། བ་སྤུ་རྣམ་པར་གཟིངས་པའི་ཐལ་སྦྱར་གྱིས། ། ལན་གཅིག་མིན་པར་བཏུད་པའི་ཕྱག་བགྱིའོ། ། བདག་གི་ལུས་དང་ལོངས་སྤྱོད་དགེ་བར་བཅས། ། མ་ལུས་བློ་ཡིས་བསྡོམ་པའི་རྣམ་པ་ནི། ། རི་གླིང་ཉི་ཟླ་ལྷ་མིའི་དཔལ་འབྱོར་རྫས། ། མ་ཚང་མེད་པའི་སྤྲིན་གྱིས་མངོན་པར་མཆོད། ། སྐྱེ་ནས་སྐྱེ་བའི་ཕྲེང་བར་མི་བསྲུན་པའི། ། ཡིད་ཀྱི་གླང་པོ་བག་མེད་བཏུང་བ་ཡིས། །
མྱོས་ཏེ་རང་བཞིན་བཅས་པའི་སྡིག་ལྟུང་རྣམས། ། སྟོབས་བཞི་ཚང་བའི་གཉེན་པོས་མཐོལ་བར་བགྱི། ། སྐྱེ་འཕགས་དགེ་བའི་རྒྱ་མཚོ་བསྐྱིལ་བ་ལ། ། ཕྲག་དོག་རྡུལ་གྱི་འཚུབ་མ་མི་གཏོང་བར། ། ཡི་རངས་ཟླ་བ་རྒྱས་པའི་དཀྱིལ་འཁོར་ལས། ། བདུད་རྩིའི་ཐིགས་པར་མཚུངས་པའི་འཛུམ་མདངས་སྤྲོ། ། དྲང་ངེས་རྣམ་པར་དཔྱོད་པའི་ཟུར་མིག་དང༌། ། གཟུངས་དང་ཏིང་འཛིན་དར་བབ་ལང་ཚོ་ཡིས། ། འགྲོ་མང་ཡིད་ཀྱི་མཛའ་བོ་རང་དབང་དུ། ། བཀུག་སྟེ་ཆོས་ཀྱི་འཚོ་བས་ཚིམ་པར་མཛོད། །
རབ་འབྱམས་ཞིང་ཡང་སྔོན་གྱི་སྨོན་ལམ་མཐུས། ། རང་གི་གདུལ་ཞིང་ངེས་པའི་དོན་ཆེ་ཡང༌། ། བདག་དང་སེམས་ཅན་སྡུག་བསྔལ་ཀུན་འབྱུང་གི ། འཁྲུལ་འཁོར་མ་ཞིག་བར་དུ་ཞབས་བརྟན་གསོལ། ། རྣམ་པར་དཀར་བའི་དགེ་ཚོགས་འཁོར་གསུམ་དུ། ། དམིགས་པའི་དུག་བྲལ་དེ་ཡིས་བྱང་ཆེན་གྱི། ། འཆི་འཕོ་མེད་པའི་བཅུད་ལེན་བདག་ཐོབ་ནས། ། ངེས་ལེགས་བདུད་རྩི་འགྲོ་ལ་འགྱེད་པར་ཤོག ། ཅེས་རྩེ་གཅིག་འདུན་པའི་ཡིད་ཀྱི་རྫིང་བུར་མངོན་པར་སྐྱེས་པའི་མཆོད་བརྗོད་ཡན་ལག་བདུན་པ་དང་བཅས་པའི་ཚིག་ཕྲེང་མེ་ཏོག་སིལ་མས་མངོན་པར་གཏོར་ནས། སྐབས་སུ་བབས་པའི་གླེང་འབུལ་བ།
ངེད་ཅག་དུས་རིང་མོ་ཞིག་ནས་ས་ངོར་བསྟན་པའི་སྦྱིན་བདག་ཏུ་ཇི་ལྟར་འབྲེལ་པའི་ཚུལ་ནི། སྔོན་གྱི་དུས་ན་ཁམས་གསུམ་འགྲོ་བའི་མགོན་པོ་འཕགས་པ་རིན་པོ་ཆེ་ཞེས་གྲགས་སྙན་ཐུར་མ་བརྒྱ་པའི་གདུགས་དཀར་པོ། ལྷ་དང་བཅས་པའི་འགྲོ་བ་མ་ལུས་པའི་བླ་ན་འཁོར་བ་གང་དེའི་མཁྱེན་བརྩེ་ནུས་པའི་ཡོན་ཏན་གྱིས་ཡིད་ཡོངས་སུ་དྲངས་ཏེ། སྟོབས་ཀྱི་འཁོར་ལོས་སྒྱུར་བ་སེ་ཆེན་གན་ཞེས་ཡོངས་སུ་གྲགས་པའི་བླའི་མཆོད་གནས་སུ་ཤར་ཕྱོགས་ཀྱི་རྒྱལ་ཁབ་ཆེན་པོར་སྤྱན་དྲངས་ཤིང༌། བོད་ཁམས་སྤྱིའི་བསྟན་སྲིད་ཉི་ཟླ་ཟུང་གི་ཁྲི་འཕང་མཐོན་པོ་ལ་མངའ་གསོལ་བའི་ཚེ་ན། ངེད་ཀྱི་ཡབ་མེས་གོང་མ་སྟོང་དཔོན་ཟླ་བ་བཟང་པོ་ཞེས་པ་དང་ཡོན་མཆོད་དུ་དང་པོར་འབྲེལ་པའི་འགོ་ཚུགས། དེ་ནས་བརྩམས་ཏེ་དེང་སང་གི་དུས་ཀྱི་བར་དུ་དམ་ཚིག་མི་ཕྱེད་རྡོ་རྗེས་ལུ་གུ་རྒྱུད་དུ་སྦྲེལ་བའི་དམ་པ་ཆོས་ཀྱི་ལེགས་ལམ་ཟླ་བ་ཡར་གྱི་ངོ་བཞིན་གོང་ནས་གོང་དུ་འཕེལ་བ་མ་གཏོགས། ཆོས་མིན་གྱི་ཉེས་འགལ་གསིང་སྲུབ་ཀྱི་སེར་བུ་ཙམ་ཡང་འཇུག་པའི་སྐབས་མེད་པར་བརྟེན། ད་ལམ་བདག་ཀྱང་སྔོན་ལས་ཀྱི་འབྲས་བུ་དལ་དང་འབྱོར་པའི་མིང་གདགས་སུ་རུང་བ་ཙམ་གྱི་རྟེན་འདི་བརྙེས་པ་དོན་དང་ལྡན་པར་བྱ་བའི་གཙོ་བོ་ནི། རྒྱལ་བའི་གསུང་རབ་མཐའ་དག་གི་སྙིང་པོ་སྡོམ་པ་གསུམ་དང་རྗེས་སུ་འབྲེལ་པའི་ཐབས་ལམ་བདུད་རྩིའི་བསྒོ་སྐལ་ནོད་པའི་ཆེད་དུ།
བཤུལ་ཐག་རིང་པོ་ནས་འོང་བ་གེགས་མེད་དུ་སོན་ཅིང༌། འདི་ན་བདག་སོགས་འགྲོ་བ་ཕལ་གྱི་སྣང་ངོར། བསམས་བཞིན་དུ་སྐྱེ་བ་ཡོངས་སུ་བཞེས་པའི་སྐྱབས་གནས་མཆོག་གི་སྐུ་གསུང་ཐུགས་མི་ཟད་རྒྱན་གྱི་འཁོར་ལོའི་བཀོད་པ་གཞོམ་བྲལ་རྡོ་རྗེ་གསུམ་གྱི་རང་བཞིན་དུ་བརྟན་ཅིང༌། མི་འཕྲོགས་པའི་མཁྱེན་རབ་དང་སྙིང་རྗེ་ཆེན་པོས་ལན་བརྒྱར་ཕྱིས་པ་སྙམ་བྱེད་པའི་འཛུམ་ཞལ་ཟླ་བའི་འོད་ཟེར་ངོམས་པ་མེད་པར་བཏུང་བར་བྱ་བའི་ཕྱིར་དང༌། ཡན་ལག་རྫོགས་པའི་རབ་གསུང་གནྡྷརྦའི་གླིང་བུ་རྣ་བའི་བཅུད་དུ་ལེན་པར་བྱ་བའི་ཕྱིར་དང༌། དེང་ནས་བརྩམས་ཏེ་བདག་དང་བདག་གི་ཕ་མ་དང་གཉེན་འབྲེལ་དང་ཆབ་འབངས་གཙོ་བོར་སྨོས་པའི་མཁའ་མཉམ་གྱི་སྐྱེ་འགྲོ་མ་ལུས་པ་རྣམས། མཁྱེན་པ་དང་བརྩེ་བའི་སྤྱན་དཀྱུས་སྲིད་པའི་ཁོངས་ལས་རྣམ་པར་བརྒལ་བའི་ཚུལ་དུ་སྤྲོས་པའི་ཡེ་ཤེས་ཀྱི་གཟིགས་པ་དམ་པས་མི་བོར་བ་ཞུ་བའི་མཚོན་བྱེད་ཀྱི་འབུལ་བའི་ཚན་གྲངས་ལ། ཐོག་མར་བཀྲ་ཤིས་པའི་རྟགས་ཀྱིས་སྤྲས་པའི་ལྷ་རྫས་སོགས་བྲིའོ། ། ཞེས་པ་འདིའང་ས་སྐྱོང་བླ་མ་ཆེན་པོས་ངོར་གྱི་མཁན་ཆེན་རྡོ་རྗེ་འཆང་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་སྤྱན་ལམ་དུ། འབུལ་ཚན་བཤམས་པའི་ཚེ་གླེང་བ་རྒྱ་མཚོའི་རླབས་ཕྲེང་ཞེས་བྱ་བ་འདི་ནི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །།
སྭསྟི་བི་ཛ་ཡནྟུ། རྒྱལ་བ་ཀུན་གྱི་ཡེ་ཤེས་ཆུ་ཡི་གཏེར། ། སྨོན་ལམ་དག་པའི་རླུང་གིས་བསྲུབས་ལས་སྐྱེས། ། དཔལཾ་ལྡཾན་ཐུབ་པའི་རྒྱལ་ཚབ་ལྷུན་པོ་གང༌། ། ཆོསཾ་ཚུལ་རྒྱ་མཚོ་སྐྱོངཾ་བ་རྒྱལ་གྱུར་ཅིག ། མི་དམན་བསོད་ནམས་བརྒྱ་ཕྲག་པིར་གྱི་རྩེ། ། ཅི་ཡང་བསྒྱུར་བའི་གར་གྱིས་བྲིས་པའི་མཚན། ། ཡོངས་སུ་རྫོགས་པའི་གཟུགས་སྐུའི་ཀུན་ཕན་ཉིད། ། སྐྱེ་དགུའི་བདེ་འབྱུང་རལ་པར་རྣམ་པར་སྤུད། ། ལེགས་པར་གདམས་པ་མི་ཟད་ཟིལ་མངར་གྱིས། །
ཡིད་སྲུབས་སྙིང་ལ་ཤིན་ཏུ་བརྣག་དཀའི་རྨ། ། སར་དུ་འབྱིན་ན་བདེ་བའི་སྲོག་སྦྱིན་པའི། ། འཚོ་བྱེད་བདུད་རྩི་དམ་པར་ཅི་སྟེ་གདགས། ། བྱང་ཆུབ་སེམས་ཀྱིས་ཤིན་ཏུ་མཉེན་བྱས་ཐུགས། ། གཞན་དོན་བགྱིད་ལ་ཚིམ་མཐའ་མེད་པ་མཚར། ། འོན་ཏེ་སེམས་དཔའ་སྙིང་རྗེའི་བདག་ཉིད་རྣམས། ། གཞན་དབང་གྱུར་ལས་བདག་དོན་ཁོམ་པ་མིན། ། གང་གི་གསང་གསུམ་ཡོན་ཏན་དཔག་ཡས་ཀྱི། ། ཕ་རོལ་མཐོང་འདོད་ལྷ་ཡི་རྫིང་རིང་མས། ། ཉིན་མཚན་རེ་མོས་སྣང་བའི་སྒྲོན་མ་མཆེད། །
བཏེག་ཅིང་མངོན་པར་བལྟ་བ་ཡིན་ནམ་སྙམ། ། སྟོབས་བཅུ་མངའ་བ་དགྱེས་པའི་ཕྲིན་ལས་གཏེར། ། གལ་ཏེ་གཟུགས་ཀྱི་རྣམ་པར་བགྱིར་བཏུབ་ན། ། གསེར་ལྡན་མ་ནི་ཆུ་གཏེར་བྱིངས་ངོགས་ནས། ། ཕྱུགས་བདག་ཁབ་སྤུ་ལྡན་པའི་འཇུག་པས་བཏེག ། དེ་སྐད་དྲིར་བཅས་ངག་གི་རྫིང་བུ་ལས། ། བསྔགས་བརྗོད་མེ་ཏོག་འཛུམ་པ་ཉུང་ཟད་ཅིག ། ཕྲེང་དུ་བསྟར་བའི་དགེ་བས་བླ་མའི་མཆོག ། ཆོས་ཀྱི་རྒྱལ་སྲིད་སྐྱོང་བར་བརྟན་གྱུར་ཅིག ། སྲིད་ན་ཆེ་བར་རབ་རློམ་ལྷ་དང་མིའི། །
ཐོར་ཚུགས་ནོར་བུའི་རྒྱལ་པོས་མཚན་པའི་རྩེས། ། ལན་བརྒྱར་བཏུད་ཅིང་བསྔགས་བརྗོད་མནྡཱ་རས། ། ཡང་དག་འཐོར་བ་སེང་གེའི་ཁྲི་དྲུང་དུ། ། རྩེ་གཅིག་གུས་པའི་ཕྱག་དང་ཆབ་ཅིག་གསོལ་བ། དེང་དུས་གསུམ་རྒྱལ་བའི་འདུས་ཞལ་རིན་པོ་ཆེ་མཚུངས་ཟླ་མེད་པ་ཉིད་ནས། སྟོབས་བཅུ་མངའ་བའི་བསྟན་པ་ཡུན་དུ་གནས་པ་དང༌། དེ་འཛིན་དགེ་འདུན་སྡེ་གྲངས་མེད་པར་འཕེལ་བ་དང༌། འཇིག་རྟེན་གྱི་ཁམས་སུ་བདེ་ལེགས་ཕུན་སུམ་ཚོགས་པ་འབྱུང་བ་དང༌། འགྲོ་བ་རྒྱ་མཚོའི་རྒྱུད་ལ་བསོད་ནམས་ཀྱི་ལོ་ཐོག་ལེགས་པར་སྨིན་པ་ལ་སོགས་པའི་ཕྱིར། ལྗོངས་འདིར་དགེ་འདུན་འདུ་བའི་གཙུག་ལག་ཁང་ཆེན་པོ་རྟེན་དང་བརྟེན་པར་བཅས་པ།
རྒྱུ་སྦྱོར་བཀོད་པ་ཕུན་སུམ་ཚོགས་པའི་སྒོ་ནས་བཞེངས་པ་ལེགས་པར་མཐར་སོན་པའི་བྱ་བར་རབ་ཏུ་གནས་པའི་ཆོ་ག་ཡང་དག་པས། རྡུལ་ཕྲན་རེའི་གོར་ཡང་རབ་འབྱམས་རྒྱལ་བའི་ཞིང་དུ་བསྐྲུན་ཏེ་བྱིན་གྱིས་བརླབས་ནས། དེང་ཕྱིན་ཆད་ལྷར་བཅས་སྐྱེ་དགུའི་ལེགས་བྱས་ཀྱི་ཞིང་བླ་ན་མེད་པ་ཉིད་དུ་གྲུབ་པའི་ཤིས་བརྗོད་དགའ་སྟོན་མཚོན་བྱེད་དུ་བཀྲ་ཤིས་ལྷ་དར་གྱིས་མཚོན་པའི་རྣམ་གྲངས་བདུན་ཚན་འདི། བཀའ་འབངས་བནྡེ་ཚུལ་ཁྲིམས་རིན་ཆེན་གྱིས་གུས་པར་ཕུལ་བ་དགེའོ། ། ཞེས་མཁན་ཆེན་དཔལ་ལྡན་ཆོས་སྐྱོང་ཞབས་ཀྱིས། སྐྱེ་སྐུ་དགོན་གྱི་གཙུག་ལག་ཁང་རྟེན་དང་བརྟེན་པར་བཅས་པ་བཞེངས་གྲུབ་ནས་རབ་གནས་ཀྱི་སྐབས་སུ་མཆོད་འབུལ་གྱི་གླིང་བརྗོད་མེ་ཏོག་ཕྲེང་བ་ཞེས་པ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །བི་ཛ་ཡནྟུ། དགེ་ལེགས་འདོད་དགུའི་ཆར་གྱི་འབྱུང་གནས་ཆེ། ། དཔག་ཡས་ཐུགས་རྗེའི་རྫོགས་ལྡན་བསྐལ་པའི་སྤྲིན། ། སྲིད་གསུམ་བླ་ན་འཕགས་པའི་གདུང་སེལ་མཁན། །
བླ་མ་དཀོན་མཆོག་གསུམ་དངོས་རྒྱལ་གྱུར་ཅིག ། དཔལ་ལྡན་ཉི་མའི་རྒྱུད་འཁྲུངས་ཐུབ་པ་ལས། ། ལེགས་བྱུང་ཆོས་ཀྱི་རྒྱལ་སྲིད་སྐྱོང་བ་ལ། ། བསྙེངས་བྲལ་བློ་ནི་འཇམ་དཔལ་གཞོན་ནུ་ཡིས། ། ངེས་པར་བྱིན་པ་མིན་ན་སུ་ལས་ཐོབ། ། ཐོག་མའི་ཐུགས་བསྐྱེད་སྨོན་ལམ་ཏི་ལ་ཀ ། བསོད་ནམས་སྐྱེད་བྱེད་དགའ་མས་བསྐྲུན་པའི་སྐུ། ། དགེ་ལེགས་མཚན་བཟང་ལང་ཚོ་དར་བ་གང༌། ། ཉི་མ་བྱེ་བའི་དཔལ་བཞིན་ལྷམ་མེར་གསལ། ། ཡན་ལག་དྲུག་ཅུའི་གདངས་དང་ལྷན་ཅིག་ཏུ། །
བསྲེས་པ་ཟབ་རྒྱ་ཆེ་བ་དམ་པའི་ཆོས། ། གང་འཚམ་འགྲོ་ལ་སྟོན་འདི་ཤཱཀྱའི་སྲས། ། དུས་འདིར་སླར་ཡང་བྱོན་སྙམ་འཕྱང་མོ་ཉུག ། ཆོས་ཀུན་རྣམ་པར་འབྱེད་པའི་མཁྱེན་རབ་ཀྱིས། ། འཇལ་བའི་ཚེ་ན་མཐའ་མེད་ཤེས་བྱ་རྣམས། ། རང་ལུས་རྫོགས་པ་ཉིད་དུ་མཐོང་དོགས་ནས། ། ཤེས་དང་ཤེས་བྱ་གཅིག་པའི་བརྫུ་ལ་ཞུགས། ། དུས་གསུམ་རྒྱལ་བ་ཀུན་གྱི་སྟོབས་བཅུ་སོགས། ། ཡོན་ཏན་མ་ལུས་ཁྱོད་གཅིག་དབང་མཛད་ན། ། རྨོངས་ཆེན་འགྲོ་བ་ལེགས་པའི་ཡོན་ཏན་གྱི། །
སྐལ་བ་དམན་པར་གྱུར་འདི་བཟོད་ལགས་གྲང༌། ། བསམས་ཀུན་རྫོགས་པར་བྱེད་པའི་ཕྲིན་ལས་ཀྱིས། ། ནམ་མཁའི་མཐའ་ལས་བརྒལ་འདི་རུང་ངམ་ཞེས། ། ཕྱོགས་ཀྱི་ལུས་ཕྲས་མཆིད་དུ་གླེང་བའི་རྔ། ། འཇིག་རྟེན་ཀུན་གྱི་རྣ་བར་ལྡིར་ཞིང་འཇེབས། ། བསྔགས་པས་མི་ཟད་ཡོན་ཏན་ཕུང་པོའི་ལྕིད། ། ཐེག་པར་དཀའ་བའི་དོགས་པ་སྔུན་བསུས་ནས། ། ཞབས་སྟེགས་པདྨ་ཐ་གྲུ་ཡངས་པ་ཞིག ། མི་འགྱུར་གསེར་གྱི་ཁྲིར་བཀོད་ག་ལ་བར། ། དད་འདུན་དབྱར་གྱི་རྒྱལ་མོས་རྣམ་སྤྲུལ་པའི། །
ཐལ་སྦྱར་མེ་ཏོག་བཞད་པའི་ཕང་པ་ནས། ། བརྗོད་བྱ་བཅུད་ཀྱིས་བརྟས་གྱུར་བྷྲ་མ་རས། ། རྗོད་བྱེད་ཚིག་གི་དབྱངས་ཆུང་འདི་སྐད་འབུལ། ། ཞེས་པའི་བསྔགས་བརྗོད་མེ་ཏོག་སིལ་མ་ཉུང་ཞིག་སྔོན་དུ་གཏོར་ནས། སྐབས་སུ་བབ་པའི་གསོལ་བ་འདེབས་པ། དགེ་ལེགས་དང་ཕན་བདེ་འཛད་མི་ཤེས་པའི་འབྱུང་གནས་དམ་པ་སངས་རྒྱས་ཀྱི་བསྟན་པ་རིན་པོ་ཆེའི་སྣང་བྱེད་དམ་པ། དཔལ་ལྡན་རྒྱལ་བ་གཉིས་པའི་རྒྱལ་ཚབ། མ་ལུས་འགྲོ་བ་འདྲེན་པའི་ལམ་མཁན། ལས་ཉོན་མུན་པ་ཕྲོགས་པའི་ཉི་མ། སྐྱེ་དགུའི་རེ་བ་སྐོང་བའི་ནོར་བུ་རིན་པོ་ཆེ་ཉིད།
གང་དུ་བཞུགས་པའི་ཕྱོགས་དེར་འཆད་རྩོད་རྩོམ་སོགས་རྣམ་པར་དཀར་བའི་ཕྲིན་ལས་འགྲོ་དོན་ཤིན་ཏུ་རྒྱས་པར་གདོན་མི་ཟ་ནའང༌། དེང་གི་དུས་ཉིད་ན་མདོ་སྨད་ཕྱོགས་འདིར་སྤྱི་དང་བྱེ་བྲག་གི་བསྟན་པ་རིན་པོ་ཆེ་ཡུན་དུ་གནས་པར་བྱ་བ་དང༌། བསྟན་པའི་བྱ་བ་བཤད་པ་དང་སྒྲུབ་པའི་རྒྱུན་དྲི་མ་མེད་པ་གཟུགས་པར་བྱ་བ་དང༌། བདག་ཅག་རྩ་བའི་སྦྱིན་བདག་གིས་གཙོས་པའི་འགྲོ་བ་མ་ལུས་པའི་རྒྱུད་ལ་ཚོགས་ཟུང་རྒྱ་མཚོ་ལྟ་བུར་སྤེལ་བ་དང༌། འདི་ནས་བཟུང་སྟེ་བྱང་ཆུབ་སྙིང་པོ་མངོན་དུ་མ་གྱུར་པ་དེ་སྲིད་དུ་སྐྱབས་གནས་ཀྱི་རེ་ལྟོས་གཅིག་པུར་འཆའ་བའི་བསམ་པ་དག་པས། བླའི་མཆོད་གནས་སུ་སྤྱན་འདྲེན་པའི་གསོལ་བ་ཇི་ལྟར་བཏབ་པ་སྙིང་རྗེ་ཆེན་པོས་རྣམ་པར་ཕྱེ་བའི་ཞལ་གྱིས་བཞེས་བཞིན། ད་ལམ་བདག་སོགས་ལྟོས་དང་བཅས་པ་རྣམས་ཀྱི་གཙུག་རྒྱན་དམ་པ་ཉིད་དུ་གེགས་མེད་ཐོབ་པའི་དགའ་སྤྲོ་སར་པའི་མཎྜལ་འབུལ་བའི་མཚོན་བྱེད་ཙམ་དུ་ཐོག་མར་བཀྲ་ཤིས་པའི་ཁ་དར་ལ་སོགས་པ་འབུལ་བ་ལགས། ཡང་སྨྲས་པ། མཐོང་ཐོས་དྲན་རེག་བདེ་ལ་རབ་འགོད་པའི། ། མཁྱེན་བརྩེ་ནུས་མངའ་དཔཾལ་ལྡཾན་བླ་མ་མཆོག །
ཡོངས་རྫོགས་ཆོཾས་ཀྱི་རྒྱལ་སྲིད་ཆེན་པོ་ལ། ། མཁས་པའི་ཕྲིན་ལས་སྐྱོངཾ་བ་ཞབས་བརྟན་ཤོག ། མ་བཏེག་ཆེ་མཆོག་གྱུར་པ་ཐུབ་པའི་བསྟན། ། བཅོལ་བ་མེད་པར་ཕན་དང་བདེ་བའི་དཔལ། ། མ་འདྲིས་འགྲོ་ལ་ལྷུག་པར་སྟེར་བ་གང༌། ། ཕྱོགས་བཅུར་རྣམ་པ་ཀུན་དུ་རྒྱས་པར་ཤོག ། ཆབ་སྲིད་རྣམ་པར་རྒྱས་པའི་དགའ་ཚལ་དུ། ། བསོད་ནམས་འབྲས་བུ་གཡུར་ཟ་ལྷ་ཡི་ཤིང༌། ། འགལ་རྐྱེན་དྲི་བཞོན་འཚུབ་མ་ལས་རྒྱལ་ཏེ། ། བདེ་ལེགས་ཡལ་ག་རྒྱས་པའི་བཀྲ་ཤིས་ཤོག །
ཅེས་པ་འདིའང་ས་སྐྱོང་མིའི་དབང་པོ་ཉིད་ནས། རྗེ་བཙུན་ཨེ་ཝཾ་པ་ཆེན་པོའི་རྒྱལ་ཚབ་དཔལ་ལྡན་ཆོས་སྐྱོང་ལ་ཁྲི་འབུལ་གྱི་སྐབས་སུ་མཆོད་བརྗོད་ལས་བརྩམས་པའི་སྙན་འབུལ་གྱི་གླེང་བསླང་མེ་ཏོག་སིལ་མ་ཞེས་བྱ་བ་འདི་ལྟར་གྱི་སྟ་གོན་བྲིས་ཤིག་ཅེས་པའི་བཀའ་དོན་བཞིན། བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །། ༄༅། །དཔཾལ་ལྡཾན་ཉི་མའི་རྒྱུད་འཁྲུངས་པའི། ། ཐུབ་དབང་ཆོསཾ་ཚུལ་སྐྱོངཾ་བ་ལ། ། མཁྱེན་བརྩེ་ནུས་རྩལ་རབ་རྫོགས་པ། ། ཐམས་ཅད་གཟིགས་པའི་ཞབས་སྟེགས་སུ། ། སྒོ་གསུམ་རབ་གུས་ཕྱག་གི་ཕྲེང༌། ། བརྒྱ་ཕྲག་བརྩེགས་དང་ཆབ་ཅིག་ཏུ། ། རབ་དགའི་སེམས་ཀྱི་དབྱར་སྐྱེས་ལས། །
ཉེར་བཏུས་སྙན་དངགས་མེ་ཏོག་འཐོར། ། ཚོགས་གཉིས་རྒྱ་མཚོའི་སྙིང་པོ་སྐྱེས། ། དམིགས་མེད་སྙིང་རྗེའི་དཀྱིལ་འཁོར་རྫོགས། ། ཆེ་དགུ་ཡོངས་ཀྱི་ཐོར་ཚུགས་རྩེར། ། ངལ་གསོར་སྤྱོད་ཀྱང་ཁེངས་མིན་པར། ། ཕྲིན་ལས་བསིལ་ཟེར་ཕྲེང་བས་ནི། ། འཇིག་རྟེན་གསུམ་གྱི་ཕན་དང་བདེའི། ། ས་དགའི་མེ་ཏོག་འདབ་མ་སྟོང༌། ། བཞད་པའི་རྩ་ལག་ཁྱོད་འདྲ་སུ། ། གང་ཚེ་སེམས་ཅན་རེ་སྐོང་གི །
ཡོན་ཏན་དཔེ་ཟླ་འཚོལ་སྙམ་དུ། ། གླིང་བཞིའི་མཁའ་ལ་སྣང་བྱེད་མཆེད། ། རྒྱུ་བའི་ཟོལ་གྱིས་བལྟ་མིན་ནམ། ། ཁྱད་པར་འཇིག་རྟེན་སྤྱིའི་མགོན་པོ། ། སྐལ་དམན་མིག་གི་བཞིན་སྣོད་དུའང༌། ། ཤར་འདི་གཉིད་གཡུར་རྨི་ལམ་མམ། ། ཡོང་ཡེ་བློ་ནི་འཕྱང་མོ་ཉུག ། འོན་ཏེ་ལེགས་གསུངས་བདུད་རྩིའི་ཐིགས། ། སྲིད་པའི་དུཿཁ་སྒྲོལ་ཕྱིར་དུ། ། རྒྱུ་བའི་ངོ་མཚར་རྨི་ལམ་གྱི། །
ལྟད་མོ་མིན་པའི་ངེས་པ་ཐོབ། ། དེ་ཚེ་དགའ་བས་མྱོས་པའི་བློ། ། སྟོབས་མེད་ལུས་ཀྱི་དོ་ར་རུ། ། ཟློས་གར་འབུམ་དུ་བསྒྱུར་བ་ན། ། བྲོ་ནད་དག་ཀྱང་གཞན་སོང་སྙམ། ། སྙིང་རྗེའི་སྐྱབས་སྦྱིན་བརྐྱངས་པའི་གྲིབ། ། ཉེ་བར་ཆུད་པའི་སྐུ་དྲིན་ལྕིད། ། སྟོང་གསུམ་དབྱིག་གིས་གཏམས་བྱས་ཀྱང༌། ། ཤེས་ཙམ་གཞལ་བའི་ནུས་པས་དབེན། ། འོན་ཏེ་བྱང་ཆུབ་སྙིང་པོའི་བར། །
འབྲལ་མེད་རིགས་ཀྱི་ཅོད་པཎ་དུ། ། ངལ་གསོར་སྤྱོད་པའི་མཎྜལ་རྟེན། ། དངོས་ཕྲན་རྣམ་གྲངས་བཅོ་ལྔ་འདི། ། ཆོས་དང་ནོར་གྱི་གཏོང་ཕོད་དག ། པདྨའི་སྣལ་མ་ལྟར་ཕྲ་བའི། ། བཀའ་འབངས་སྐྱེས་པའི་སྡོམ་བུ་པ། ། བསོད་ནམས་རྒྱལ་མཚན་ཅན་གྱིས་ཕུལ། ། ཞེས་མཁན་ཆེན་དཔལ་ལྡན་ཆོས་སྐྱོང་སྐུ་ཞབས་སུ་འབུལ་ཚན་གྱི་བློར་སྦྱར་རྒྱུའི་ཚིགས་བཅད་འདིའང༌། ཆོས་རྗེ་བསོད་ནམས་རྒྱལ་མཚན་པའི་བཀས་བསྐུལ་ལྟར། བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །།
༄༅། །སྭསྟི་བི་ཛ་ཡནྟུ། ལེགས་བྱས་དབང་ཕྱོགས་ས་འཛིན་ཕྲག་པ་ནས། ། དཔཾལ་ལྡཾན་རྒྱལ་བ་ཀུན་དངོས་ཉིན་མོའི་མགོན། ། མདོ་སྔགས་ཆོཾས་ཚུལ་འདབ་མ་བརྒྱ་པའི་ཚལ། ། ཕྱོགས་བྲལ་རྣམ་པར་བཞད་པའི་ཞབས་སྟེགས་དྲུང༌། ། སྲིད་པའི་དགའ་ཚལ་ཡངས་པར་ལེགས་བྱས་ཀྱི། ། ས་བོན་རྨ་མེད་ཀྱིས་བསྐྱེད་ལྗོན་པའི་ཕང༌། ། དད་འདུན་སེམས་ཀྱི་ཡིད་འཕྲོག་ཀོ་ཀི་ལས། ། ཚིགས་སུ་བཅད་པའི་དབྱངས་ཆུང་འདི་སྐད་འབུལ། ། གསང་ཆེན་རྒྱུད་སྡེའི་སྙིང་པོ་བླ་ན་མེད། །
གྲངས་མེད་དཀྱིལ་འཁོར་འཁོར་ལོའི་བདག་པོ་དང༌། ། དབྱེར་མེད་གཅིག་ཏུ་སྤྲུལ་པའི་སྒྱུ་འཕྲུལ་འདིས། ། མིག་འཕྲུལ་མཁས་པ་བྱེ་བའི་ཁེངས་པ་འགོག ། སྙིགས་མའི་བརླང་སྤྱོད་ཚེར་མའི་སོ་རྣོན་གྱིས། ། ཀུན་ནས་གཙེས་པར་མ་བཟོད་མཚོ་བྱུང་མ། ། ཁྱོད་ཀྱི་མགྲིན་པའི་ཕང་པར་སྙན་དངགས་གླུ། ། སྙན་དགུ་ལེན་པའི་ཟོལ་གྱིས་ཡིབ་མིན་ནམ། ། རིས་བྲལ་སེམས་ཅན་འདོད་པ་ཡོངས་སྐོང་ལ། ། ངལ་བ་མེད་འདི་ཡོངས་འདུའི་དབང་པོའམ། ། སྨྲ་མཆོག་གོང་གི་མཁྱེན་བརྩེ་ནུས་པ་ཉིད། །
དཔྱོད་པའི་བློ་ནི་སོམ་ཉིའི་ཁྱོགས་ལ་འཕྱང༌། ། མཁྱེན་བརྩེ་ནུས་པའི་ཟླ་གཞོན་ཐིགས་པ་རེས། ། བྲན་པའི་མོད་ལ་འཇིག་རྟེན་མ་ལུས་པའི། ། དགེ་ལེགས་ཀུནྡའི་དགའ་ཚལ་བྱེ་བ་འབུམ། ། ཅིག་ཅར་བཞད་པའི་མཚར་ལ་སུ་མི་རངས། ། མཁས་པར་འོས་པའི་ཕྲིན་ལས་སྣང་བ་ཆེས། ། ཕྱོགས་ཀྱི་དཀྱིལ་འཁོར་རྫོགས་པར་བརྡལ་བ་འདིས། ། ས་གསུམ་གོམ་པས་གཞལ་བ་སྲེད་མེད་བུའི། ། ཡི་གེའི་རྔ་ཆེན་ཕྱོགས་རེའི་གཏམ་དུ་བྱས། ། མ་ཕྱིས་རྣམ་དག་མཁས་པའི་ལས་གསུམ་གྱིས། །
མ་བརྡལ་ཡངས་པའི་ཁོར་ཡུག་དབང་བྱེད་ན། ། འདྲིས་མིན་འགྲོ་བ་ཡོངས་ཀྱི་མཛའ་བཤེས་ཁྱོད། ། མ་བཏེག་ཀུན་གྱི་བླ་ན་རྒྱལ་གྱུར་ཅིག ། ཅེས་པའི་མཆོད་བརྗོད་ཅུང་ཟད་སྔོན་དུ་བཏང་ནས། སྐབས་སུ་བབས་པའི་གླེང་གསོལ། ཀུན་མཁྱེན་ཉི་མའི་གཉེན་གྱི་རིང་ལུགས་དྲི་མ་མེད་པའི་འོད་ཀྱིས་ཡང་དག་པར་སྣང་བར་བྱས་པའི་ཡུལ་གྲུ་དམ་པ་རྣམས་ཀྱི་ནང་གསེས། སྡེ་དགེའི་ཕྱོགས་ཞེས་པ་རྟེན་ལ་བརྟེན་པའི་མིང་གིས་འབོད་པའི་ལྗོངས་འདིར། ཁོ་བོ་ཅག་གི་མེས་གོང་མ་རིམ་པར་བྱོན་པ་རྣམས་ནས་བཟུང་ཏེ་བདག་གི་ཕར་གྱུར་པའི་བསྟན་པ་ཚེ་རིང་གི་བར་ཐམས་ཅད་སངས་རྒྱས་ཀྱི་བསྟན་པའི་སྲུང་སྐྱོང་སོགས་དགེ་བའི་བྱ་བ་ཁོ་ནས་དུས་འདའ་བ་ཤ་སྟག་བྱུང་ཞིང༌། དེང་དེ་དག་གི་རིགས་ལས་སྐྱེས་པའི་ལས་ཐོགས་པ་བདག་ཀྱང་དེ་དག་གི་སྤྱོད་ཚུལ་དགེ་བའི་རྗེས་སུ་སློབ་པ་དང་ཁྱད་པར་སྙིགས་མའི་དུས་འདིར་རྒྱལ་བའི་གསུང་རབ་ཀྱི་ཉིན་མོར་བྱེད་པ་ཉིད་འཇིག་རྟེན་གྱི་ཁམས་སུ་ཡུན་དུ་གསལ་བ་དང༌། དེ་ལ་བརྟེན་ནས་འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བར་ངེས་པའི་ལྷག་བསམ་གྱིས་ཀུན་ནས་བསླངས་ཏེ།
རྒྱལ་བའི་གསུང་རབ་ཀྱི་དགོངས་འགྲེལ་རིན་པོ་ཆེ་རྟེན་དང་བརྟེན་པར་བཅས་པ་འདི་དག་རྩོལ་བ་ཆེན་པོས་བསྐྲུན་པ་ཇི་སྙེད་བཟོའི་བྱ་བ་མཐར་ཕྱིན་ནས། ད་ལན་ལྷ་དང་བཅས་པའི་སྐྱེ་དགུ་མ་ལུས་པའི་འདྲེན་པ་རིན་པོ་ཆེ་ཉིད་གཙོ་བོར་བཞུགས་པའི་རབ་ཏུ་གནས་པའི་ཆོ་ག་ཡང་དག་པས་རབ་ཏུ་གནས་པ་ལེགས་པར་བགྱིས་ཏེ། འཇིག་རྟེན་གསུམ་གྱི་མཆོད་འོས་བླ་ན་མེད་པ་ཉིད་དུ་བསྒྲུབས་པའི་དགའ་སྟོན་མཚོན་བྱེད་དུ། བཀྲ་ཤིས་པའི་ཁ་དར་སོགས་དངོས་པོའི་རྣམ་གྲངས་བརྒྱད་ཀྱིས་ལྷག་པའི་བརྒྱ་ཕྲག་གཅིག་འབུལ་བ་ལགས། ཞེས་སྡེ་དགེ་བླ་མ་ཀུན་དགའ་ཕྲིན་ལས་རྒྱ་མཚོ་ཉིད་ནས་དགོངས་འགྲེལ་རིན་པོ་ཆེ་རྟེན་དང་བརྟེན་པར་བཅས་པ་ལེགས་པར་མཐར་ཕྱིན་སྐབས། མཁན་པོ་ཆེན་པོ་དཔལ་ལྡན་ཆོས་སྐྱོང་དཔལ་བཟང་པོ་པ་རབ་གནས་ཚོགས་དབུར་སྤྱན་དྲངས་ཏེ་དགའ་སྟོན་སྟོབ་པའི་མཆོད་བརྗོད་བཀྲ་ཤིས་གཡས་སུ་འཁྱིལ་པའི་དབྱངས་སྙན་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། །། ༄༅། །བསྐལ་པ་བཟང་པོའི་དཔཾལ་ལྡཾན་སྟོབས་བཅུ་པའི། ། ཆོཾས་ཚུལ་མཁས་པའི་བགྱི་བས་མི་ནུབ་པར། ། རིང་དུ་སྐྱོངཾ་བ་གང་གི་ཞབས་པདྨོ། །
སྐྱེ་དགུ་ཡོངས་ཀྱི་བླ་ན་འདེགས་པའི་ཁྲི། ། བྱེད་པོ་བི་ཤྭ་ཀརྨས་མངོན་སྤྲུལ་པ། ། སྣ་ཚོགས་རིན་ཆེན་འོད་བརྒྱ་འབར་བ་ལ། ། མི་འཇིགས་གདོང་ལྔའི་དབང་པོ་བཀྲ་ཤིས་གྲངས། ། མངོན་པའི་ང་རྒྱལ་གྱིས་བཏེག་ག་ལ་བར། ། སྡེཾ་བཞིའི་དཔལ་འབྱོར་རྒྱས་པའི་དགའ་སྟོན་དུ། ། དགེཾ་བའི་ཕོ་ཉས་མགྲོན་དུ་གཉེར་བྱས་པ། ། ས་སྐྱོང་རིགས་ཀྱི་ལྷས་བསྟན་གཞོན་ནུ་རྣམས། ། སྙིམ་པའི་ཆུ་སྐྱེས་སྦྱར་བས་འདི་སྐད་གསོལ། ། དགེ་མཚན་བཀྲག་ཏུ་ཆེ་བ་ཙམ་གྱི་སྐུ། །
གཟུགས་མཆོག་རྒྱལ་བའི་རྗེས་སུ་བསྔགས་མིན་ཡང༌། ། བ་སྤུའི་སྐྱེ་བ་རེར་ཡང་སངས་རྒྱས་ཀྱི། ། ཞིང་ཁམས་དཔག་ཡས་རྫོགས་པ་འདི་ཀྱང་ངོ༌། ། ལེགས་བཤད་སྙན་དགུ་འདོམས་པ་གསུང་གི་ཟླ། ། དྲི་ཟའི་གླིང་བུ་སྟོང་གིས་བྱེད་དོ་ཞེས། ། རྒྱགས་པ་མི་འཚལ་ཆོས་ཀུན་སྙན་དངགས་གླུར། ། འཇོ་བ་ངག་གི་དབང་ཕྱུག་གིས་ཀྱང་འགྲན། ། མཁྱེན་དཔྱོད་དག་པའི་ཤེལ་གྱི་རྩིག་ངོས་སུ། ། ཤེས་པར་བྱ་བའི་གཟུགས་དང་གཟུགས་བརྙན་དག ། འགོག་མེད་ཤར་བའི་ཡ་མཚན་བློ་ལྡན་གྱི། །
ཧ་ནུ་མནྠ་མིན་པ་སུ་ཞིག་རྟོགས། ། ངལ་དུབ་མཐའ་རུ་མ་ལྷུང་སེམས་ཅན་གྱི། ། རེ་བ་ཕྱུར་བུར་འགེངས་པའི་ཡོན་ཏན་ལ། ། དཔག་བསམ་རྐང་པས་འཐུང་དུ་བརྟགས་པའི་བློས། ། མཐོ་རིས་དཔལ་འབྱོར་བསྔགས་པའི་རྗེས་སུ་སྙེགས། ། ས་གསུམ་མཉམ་ཉིད་ཁྱབ་པ་ཕྲིན་ལས་ཀྱི། ། སྣང་བ་དཀར་པོ་འཛིན་པའི་མཚན་ཉིད་ནི། ། ཁྱོད་ལ་ཡོངས་སུ་རྫོགས་ཞེས་ཟས་གཙང་སྲས། ། ངེས་དོན་ལུང་གི་བསྔགས་པས་བྲེལ་ལམ་སྙམ། ། གཏིང་མཐའ་གཞལ་དུ་མེད་པའི་ཡོན་ཏན་ལས། །
ཕྱོགས་རེའི་ཆ་ཤས་རིག་པའི་ཡི་གེའི་ཕྲེང༌། ། སྙན་དངགས་དམ་པའི་གདངས་སུ་བསྒྱུར་བཞིན་དུ། ། བརྒྱ་ཕྲག་ཕྱག་གི་མཆོད་པས་མདུན་ནས་བདར། ། བརྣབ་སེམས་མདུད་པ་དམ་པོས་མ་བཅིངས་པའི། ། དངོས་སུ་འབྱོར་པ་འདིས་མཚོན་ལྷ་དང་མི། ། གདེངས་ཅན་ཡུལ་གྱི་དཔལ་འབྱོར་ཕུན་སུམ་ཚོགས། ། དད་འདུན་ལག་པ་ཟུང་གིས་བླངས་ནས་དབུལ། །

སྒོ་གསུམ་ཁ་ན་མ་ཐོར་གཞོལ་བ་དང༌། ། སོ་ཐར་བྱང་ཆུབ་སེམས་དཔའི་བསླབ་པའི་གཞི། ། གསང་སྔགས་དམ་ཚིག་ཉམས་གྱུར་སྡིག་ལྟུང་རྣམས། ། ཡེ་ཤེས་གཟིགས་པ་གསལ་བའི་མདུན་དུ་མཐོལ། ། འཕགས་དང་སོ་སྐྱེས་བསགས་པ་དགེ་བའི་ཚོགས། ། རབ་དཀར་ཀུ་མུད་ཚར་དུ་དངར་བ་ལ། ། ཡི་རང་རྒྱུ་སྐར་བདག་པོའི་འཛུམ་ཟེར་གྱིས། ། ཀུན་ནས་བྲན་པའི་ངོ་མཚར་འདབ་བརྒྱ་དགྲོལ། ། འགྲོ་བ་མ་རིག་མལ་དུ་ཡུར་བ་ལ། ། ཟབ་དང་རྒྱ་ཆེའི་ཆོས་ཀྱི་ཏམྦུ་རཿ། ། འཁྲོལ་བས་སྐྱོ་བའི་ངལ་གསོ་བསྟེན་བླ་ཡང༌། །
གཞན་དོན་དམ་བཅའ་ཞིག་ལ་མི་འགྱོད་དམ། ། བྱང་ཆུབ་ཐུགས་བསྐྱེད་ཐོག་མའི་སྨོན་ལམ་གྱི། ། ཡི་གེ་ཐུགས་ཀར་བཀོད་ལ་རྗེས་སུ་དགོངས། ། འགྲོ་འདི་ཡོངས་སུ་མ་གྲོལ་དེ་སྲིད་ཁྱོད། ། མྱ་ངན་མི་འདའ་བརྟན་པར་བཞུགས་སུ་གསོལ། ། དགེ་བས་གསུང་གི་བདུད་རྩི་འཐུངས་ལས་སྐྱེས། ། ས་སྐྱོང་རིགས་ཀྱི་བཀའ་སློབ་གཞོན་ནུ་རྣམས། ། ལུས་ཅན་སྲིད་པའི་ཆུ་གཏེར་ལས་གདོན་པའི། ། སྐུ་གསུམ་གྲུབ་པའི་དེད་དཔོན་མཆོག་གྱུར་ཅིག ། སྐྱབས་གསུམ་འདུས་ཞལ་ཆེན་པོ་དབུས་གྱུར་འཆང༌། །
བཏེག་པའི་བཞེད་དོན་གེགས་མེད་གྲུབ་སྟེ་སླར། ། ཞལ་བཟང་ཟླ་ཟེར་མི་རིང་འཐུང་འདོད་བདག ། ཚུར་སྤྱོན་གསོལ་འདེབས་རྫས་ཀྱི་མཎྜལ་འབུལ། ། དེའང་ཐོག་མར་བཀྲ་ཤིས་པའི་རྟགས་ཀྱིས་མཚན་པའི་ལྷ་དར་དཀར་པོ་དཀྱུས་སུ་རིང་བ་སོགས་འབུལ་ཚན་གང་ཡོད་ཀྱི་མིང་སྨོས་བཅས་པ་འདི་རྣམས་ཕུལ་བ་ལགས་པར་ཡེ་ཤེས་གཟིགས་པ་དམ་པའི་སྤྱན་ཟུར་གྱིས་ལྷུང་བའི་སྐལ་བ་བཟང་པོ་ཅིས་ཀྱང་གནང་འཚལ་ལོ། ། ཞེས་པ་རིགས་བརྒྱའི་ཁྱབ་བདག་ཆེན་པོ་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་གཙང་དབུས་ཕྱོགས་སུ་ཆིབས་ཀྱི་གདོང་བསྒྱུར་གནང་བའི་ཕེབས་རྫོངས་འབུལ་ཆེན་གྱི་གོང་དུ་མཆོད་བརྗོད་གླེང་བ་མདོར་བསྡུས་པའི་འབུལ་ཡིག་གནྡྷརྦའི་གླིང་བུ་ཞེས་བྱ་བ་འདི་ནི། ས་སྐྱོང་བླ་མའི་བཀའ་ཡི་ཅོད་པཎ་སྤྱི་བོར་བཅིངས་པའི་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄། །སངཾས་རྒྱསཾ་ཕྲིན་ལས་མཁས་བཙུན་དཔཾལ། ། བཟཾང་པོས་འགྲོ་འདུལ་ཞབས་པདྨོར། ། ཚུལ་རིན་ཞེས་བྱས་གུས་སྐྱེས་གླུ། ། ལེན་པའི་རྐང་མགྱོགས་གྲུབ་པ་ཡོད།
༄༅། །རྣམ་ལྔའི་རིགས་ཀྱི་འདྲེན་པ་སྒེག་མཇེས་ཡུམ། ། རྒྱལ་སྲས་སེམས་མ་ཁྲོ་ཚོགས་དགའ་མར་བཅས། ། དབང་བསྐུར་གླུ་ལེན་ཤིས་བརྗོད་བགེགས་འདུལ་ལས། ། ཀུན་གྱི་བཀའ་དྲིན་རྨད་བྱུང་ཞབས་པདྨོར། ། དལ་འབྱོར་ཞིང་སར་སྣ་ཚོགས་ཐབས་ཀྱི་རྒྱུས། ། མངོན་པར་སྦྲུམ་ཡང་ཉམས་ལེན་ཆུ་ལུད་རྐྱེན། ། ཕྲ་མོས་རྩ་སྡོང་འབྲས་བུ་བསྐྱེད་དཀའ་ཡང༌། ། རེ་བའི་ཞིང་པས་བསྒུགས་དེས་འདི་སྐད་གསོལ། ། གྲངས་མེད་ལེགས་བྱས་ལས་སྨོན་གཡབ་མོ་ཡིས། ། གང་འདུལ་སྤྲུལ་པའི་སྒྱུ་འཕྲུལ་དྲྭ་བའི་མགྲོན། །
འགྲོ་འདིས་བསོད་ནམས་ཁང་བུར་བོས་ཙམ་གྱིས། ། བསམ་རྫོགས་ཕྲིན་ལས་གླེང་མོས་རྣ་བར་འབྱམས། ། རྣམ་མཁྱེན་དགྱེས་པའི་ལེགས་མཛད་རབ་སྙན་གཏམ། ། མུ་མེད་ཕྱོགས་ཀྱི་མ་བྱིན་ལེན་པ་དེས། ། བརྐུས་ནས་བགྲོད་དཀའི་ལམ་དུ་ཁྱེར་བ་ཡི། ། བརྙས་ཐབས་འདི་ལ་གཏིང་ནས་བཟོད་ལགས་གྲང༌། ། གསང་གསུམ་ཡོན་ཏན་མི་བཟད་འོད་པོ་ཆེ། ། འགྲོ་མང་ཐར་པའི་པད་ཚལ་བཞད་པའི་ཕྱིར། ། མདོ་རྒྱུད་ཐེག་པའི་དགུང་དབུས་བརྟན་པ་ནས། ། གསུང་མཆིད་འོད་ཟེར་ཐིགས་པས་སྙིང་ལ་བྲན། །
དེ་ཐོས་སློབ་འབངས་གྱུར་པའི་ནང་ཤེས་འདི། ། ཀུན་དགའི་གར་སྟབས་བསྒྱུར་ལ་མཁས་པ་ཉིད། ། མ་ཟད་དཔལ་གྱི་འབྱུང་གནས་ཁྱོད་ལ་སྐྱེས། ། ཕལ་པས་ཕོངས་མེད་གླེང་ལའང་གཅིག་ཏུ་འབྱོངས། ། གཞན་དུ་འབྱུང་ཚོགས་གཟུགས་ཀྱི་སྤྱིལ་བུ་ནི། ། དུས་འཛིན་འཐོར་རླུང་དྲེགས་པས་མ་བསྒྱེལ་སྐབས། ། དྲང་ངེས་དཔྱོད་པའི་ཤེས་རབ་ན་ཕྲ་ཡང༌། ། ཟོག་རྫུན་སྟེགས་ལ་དག་བྱེད་ཟོལ་གྱིས་འགྱིངས། ། མཚམས་ཞུས་ཁོ་བོའི་མ་རྒན་ཆོས་གཟུགས་མིང༌། ། ཀུན་དགའ་ཆོས་སྐྱིད་འཇིག་རྟེན་གཞན་སོང་གཏམ། །
རྩུབ་མོས་ཡིད་ལ་ཚེར་མའི་ལས་བྱས་ཀྱང༌། ། ཉིད་ཀྱི་སྙན་ཐོས་ཙམ་ལས་ཅི་བགྱིར་ཡོད། ། བདེ་གཤེགས་ཡོངས་ཀྱི་ཕྲིན་ལས་ཀཱཉྩ་ནའི། ། འཁོར་ལོ་སྔོན་འགྲོས་འགྲོ་ཁམས་ཇི་སྙེད་གླིང༌། ། དབང་སྒྱུར་རིགས་བརྒྱའི་ཁྱབ་བདག་ས་ལ་སྤྱོད། ། བསྐལ་པ་སྟོང་མིན་དེ་སྲིད་རྟག་བཞུགས་གསོལ། ། མཐོང་བ་དོན་གྱི་འབྲས་བུ་གཡུར་ཟའི་ཞལ། ། མངོན་སུམ་མཇལ་ནས་ལེགས་གསུངས་བདུད་རྩིའི་བཅུད། ། བྱང་ཆུབ་བཅུད་དུ་ལེན་ལ་སྤྲོ་བ་བདག ། བསམ་རྫོགས་སྨོན་ལམ་མཐུན་འགྱུར་ཉིད་ཀྱང་སྩོལ། །
འགྲིག་འགྲིག་ཞུ་མཆིད་རྐང་མགྱོགས་ཕོ་ཉ་དེས། ། དཀར་དཀར་ལྷ་རེག་གོས་ཀྱིས་ལུས་སྤྲས་ཏེ། ། ཆུང་ཆུང་ཨརྡོ་ད་ཀའི་ཁུར་དང་བཅས། ། རིམ་རིམ་བརྒྱུད་པའི་གོམ་སྟབས་བསྒྱུར་ཏེ་སོང༌། ། དམར་སེར་ལོ་ཡི་སྒེག་མོའི་སྒྱུ་རྩལ་གྱིས། ། ཁྲུམས་སྟོད་ཟླ་བའི་ཡིད་གཅུགས་གཞོན་ནུ་དེ། ། ཐབས་སུ་ཉེར་བཀུག་ཡན་ལག་བརྒྱད་ལྡན་སྐྱེམས། ། རྀ་ཥིའི་སྐྱོགས་ཀྱིས་ཚིམ་པར་འགྱེད་པའི་སྐབས། ། མཆོད་ཡོན་ཟུང་གི་སྔོན་བསགས་བལྟ་བའི་ཆེད། ། སྡེ་བཞིས་རང་རང་དགེ་མཚན་ངོམ་པའི་ཟོལ། །
ཉེར་བཟུང་ཉིན་བཞིན་ལྷགས་པའི་ཆོས་གྲྭ་ནས། ། ཚུལ་རིན་ཞེས་བྱའི་སྒྲོ་བཏགས་མཁན་དེས་ཕུལ། ། ཞེས་མཁན་ཆེན་ཐམས་ཅད་མཁྱེན་པ་སངས་རྒྱས་དཔལ་བཟང་པའི་སྐུ་ཞབས་སུ་ཕུལ་བའི་ཞུ་མཆིད་རྐང་མགྱོགས་གྲུབ་པའི་ཕོ་ཉ་ཞེས་བྱ་བ་འདི་ནི། སློབ་འབངས་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་དུ་བྲིས་པ་མངྒ་ལཾ།། །། ༄། །རྒྱལ་བ་ཀུན་དངོས་བླ་མའི་མཆོག ། ཞབས་བཀོད་སེང་གེའི་ཁྲི་དྲུང་དུ། ། ཚུལ་རིན་ཞེས་བྱའི་བཀའ་འབངས་ཀྱིས། ། ཞུ་ཡིག་མལླཱི་ཀ་ཡི་ཕྲེང༌།། ༄༅། །སངཾས་རྒྱསཾ་ཀུན་གྱི་མཁྱེན་རབ་དང༌། ། ཐུགས་རྗེ་སྐྱོབ་པའི་མཐུ་དཔཾལ་བཅས། །
སྨོན་པའི་སྙིམ་པས་ཕྱོགས་གཅིག་ཏུ། ། སྤུངས་པའི་མཁས་བཙུན་བཟཾང་པོས་སྐྱོངས། ། སྲིད་པ་གསུམ་ན་མི་བསླུ་ངེས་པའི་སྐྱབས། ། མཚུངས་ཟླས་དབེན་པའི་རྔ་ནི་བདེན་པའི་མཐུས། ། ལེགས་བསྐུལ་དབྱངས་སུ་ལྡིར་བ་དཀོན་མཆོག་གསུམ། ། མ་ལུས་འདུས་པའི་སྐྱབས་གཅིག་བླ་མ་མཆོག ། གང་ཐུགས་འགྲོ་ལ་རྗེས་སུ་ཆགས་པའི་ཚོན། ། ཐུན་མཚམས་ལང་ཚོ་ལས་འཕོས་ཞབས་ཀྱི་མཐིལ། ། མངོན་མཐོར་འདེགས་ལ་མི་འཇིགས་གདོང་ལྔ་པ། ། ཟུང་བཞི་ཁེངས་པས་འགྱིང་བའི་ཁྲི་དྲུང་དུ། །
ཟིན་མེད་འཇིག་རྟེན་བགྱི་བའི་རོ་མངར་ལ། ། ཆེས་ཆེར་ཞེན་པའི་ནང་ཤེས་རྐང་དྲུག་པ། ། རྒས་མཚན་དགོངས་ཀའི་གྲིབ་མས་བཏུད་ན་ཡང༌། ། ད་དུང་རྣམ་གཡེང་བར་སྣང་ལྡིང་བ་བདག ། འདྲེན་པ་བླ་མེད་མི་སྦྱིན་སྐྱེས་གང་གི ། གསང་གསུམ་ཡོན་ཏན་མི་ཟད་སྣང་བ་ཆེར། ། རབ་དགའ་བློ་ཡི་ཆུ་སྐྱེས་མངོན་ཕྱོགས་ནས། ། ཐ་སྙད་མཆིད་ཀྱི་སྦྲང་རྩིའི་མགྲིན་སྙན་འབུལ། ། དེང་དུས་བདག་སོགས་འགྲོ་བ་ལྷར་བཅས་ཀྱི། ། ལྷས་བསྐོས་ཡིད་འཕྲོག་ལུས་ཕྲའི་ཟུར་མིག་གིས། །
ཐུགས་རྗེའི་ལང་ཚོ་དར་བབ་ཡིད་གཅུགས་གྲོགས། ། དད་དང་འདུན་པའི་ཁབ་ཏུ་ཁུགས་པ་འཚེང༌། ། སྲིད་པའི་སྐྱོན་བྲལ་གཟུགས་སྐུའི་དཀྱིལ་འཁོར་ལ། ། བསོད་ནམས་ཀྱིས་བསྐྱེད་མཚན་བཟང་ལྷམ་མེ་བ། ། དྲི་མེད་ཆུ་ཤེལ་དབང་པོ་རྒྱས་པའི་བཞིན། ། རི་བོང་གཟུགས་ཀྱིས་རྣམ་པར་བཀྲ་བཞིན་མཛེས། ། རྣམ་པར་འདྲེན་པའི་ཞིང་རེའི་ཡོན་ཏན་ཡང༌། ། བསམ་དང་བརྗོད་པས་མཐས་གཏུགས་བྲལ་བ་དག ། འདྲེན་པ་མཆོག་གི་སྐུ་ཡི་བ་སྤུ་ཡི། ། ཆ་རེར་རྫོགས་པའི་སུན་འབྱིན་འདི་རིགས་སམ། །
ལོངས་སྤྱོད་འཁོར་ལོ་རྣམ་པར་གྲོལ་བ་ལས། ། ཟབ་རྒྱས་ཆོས་ཀྱི་ཕུང་པོ་བསྐལ་པའི་བར། ། བླངས་ཀྱང་ཟད་མི་ཤེས་པའི་ངོ་མཚར་གྱི། ། སྒྱུ་མ་བྱེད་པ་དེ་ནི་གང་དུ་ཐལ། ། ཡན་ལག་ཡོངས་རྫོགས་དབྱངས་ཀྱི་འགྱུར་བ་རེས། ། ཀུན་ཡིད་རང་དབང་བགྱིད་ལ་བསྔགས་མིན་ཏེ། ། གསུང་གཅིག་ཉིད་ལས་ཐ་དད་སྐད་དུ་ཆོས། ། སྟོན་ལ་འབད་མི་དགོས་པ་འདིས་ཀྱང་ངོ༌། ། ཚངས་པས་མ་བརྡལ་ཡངས་པའི་མཁྱེན་ཀློངས་སུ། ། བྲིས་པ་མེད་པར་བཅུ་ཕྲག་རིག་པའི་གཞུང༌། །
མ་འདྲེས་ཤར་བའི་ཚུལ་གྱི་ངོ་མཚར་འདིས། ། མཁས་ཀུན་ཡིད་ནི་མ་བོས་རིང་ནས་འགུགས། ། གཟུངས་དང་བློ་གྲོས་སྤོབས་པ་ཏིང་འཛིན་སོགས། ། ཡོན་ཏན་མི་ཟད་མཛོད་ལ་དབང་བསྒྱུར་བས། ། རྒྱགས་པ་མི་མངའ་མི་སྲིད་ཡང་ན་ནི། ། སྙིང་རྗེས་ཤིན་ཏུ་མཉེན་བྱས་ཤིག་ཏུ་ངེས། ། ལྷུན་གྲུབ་རྒྱུན་མི་ཆད་པའི་ཕྲིན་ལས་ཀྱིས། ། འགྲོ་མང་ཡིད་ཀྱི་ཤིང་རྟ་འགེངས་པ་ཁྱོད། ། རྣམ་པར་བརྟགས་ནས་འཇིག་རྟེན་དཔལ་འབྱོར་གྱི། ། བློ་ཅན་འགའ་ཞིག་དཔག་བསམ་ཤིང་དྲུང་སྙེགས། །
རྟག་ཏུ་ཏིང་འཛིན་སྒོ་མང་འབྱེད་པའམ། ། འཆད་རྩོད་རྩོམ་པའི་བགྱི་བས་ཉིན་མཚན་གྱི། ། དུས་ཚིགས་རྨོངས་པར་བྱེད་པའི་དོགས་པ་ཡིས། ། ས་འདི་སྐྲག་པས་རྣམ་དྲུག་འདར་མིན་ནམ། ། བླ་མ་རྒྱལ་བ་སྲས་དང་བཅས་རྣམས་ཀྱིས། ། ཁྱོད་ནི་དཀྱིལ་འཁོར་ཀུན་གྱི་ཁྱབ་བདག་ཏུ། ། ཤིས་པའི་མེ་ཏོག་བཅས་པས་མངའ་གསོལ་ཞིང༌། ། ཕྲིན་ལས་ནམ་མཁའ་མཐའ་ལས་བརྒལ་བ་ནས། ། རྗོད་བྱེད་ཚིག་གི་མེ་ཏོག་དར་བབ་མས། ། མདུན་ནས་བསུ་བའི་བརྗོད་བྱ་བཟང་དགུ་ཡི། །
འབྲས་བུས་དུད་པའི་གསུང་མཆིད་དཔག་བསམ་གྱི། ། དུམ་བུ་ཡིད་ཀྱི་གདུང་སེལ་མཁན་དེ་ཕེབས། ། དེ་ཚེ་བདག་སེམས་དགའ་བའི་རྣམ་འགྱུར་དག ། འཛུམ་པའི་གཟུགས་སུ་བསྒྱུར་ནས་གདོང་གི་ངོས། ། རིངས་པ་ཉིད་ལྷགས་སྐུ་དྲིན་མཚུངས་མེད་དེ། ། སུ་ཞིག་སྐད་དུ་གླེང་ཞིང་བལྟ་བ་བཞིན། ། འདི་ན་ལྷ་དང་བཅས་པའི་འཇིག་རྟེན་གྱི། ། སྐྱབས་གཅིག་གཙུག་གི་ནོར་བུ་ ་་་་་མཁན་ཆེན་བཀྲ་ཤིས་ལྷུན་གྲུབ་སྐུ་གཤེགས་པའི་སྐབས་ཡིན་པས། རིན་ཆེན་དེ། ། བསོད་ནམས་ཐག་པ་དམན་པས་མ་ཆིངས་པར། །
ས་བཅུའི་བྱང་སེམས་དབུས་སུ་ཡུད་ཀྱིས་ཤོར། ། ཀྱེ་མ་མངོན་པར་མཐོ་དང་ངེས་ལེགས་ཀྱི། ། ལམ་མཁན་སྒྲོན་མེ་དེ་ནི་གང་དུ་ཐལ། ། སྔོན་ལས་ཟོང་གིས་བསྒྲུབས་པའི་ནོར་བུ་དེ། ། སྐྱེ་འདི་ཉིད་ལ་ཇི་ལྟར་ཐོབ་འགྱུར་གྲང༌། ། གཞན་དུ་དམ་པ་རྣམས་ཀྱི་ཐུགས་རྗེ་ཡི། ། འཆི་བ་མེད་པའི་བཅུད་ལེན་འཐུངས་མཐོང་ནས། ། འབྱུང་ཚོགས་ལུས་ལ་འཚེ་བའི་བར་ཆད་བགེགས། ། ཕྲག་དོག་དབང་གིས་ཡུལ་གཞན་རྣམ་པར་འཁྱམས། ། དེ་ཚེ་རྒྱལ་བའི་གསུང་གི་དགོངས་འགྲེལ་གྱི། །
བརྡ་དོན་ལྷག་ཆད་དག་པར་བྱེད་པའི་བློ། ། མ་རིག་མཛའ་བོས་ཕུང་དུ་ཟིན་ན་ཡང༌། ། ཟོག་རྫུན་སྙིང་གི་ཕུགས་སུ་འཚང་བའི་སྐབས། ། སླད་ཀྱི་ཆར་ཡང་བསྟན་དང་འགྲོ་བ་ཡི། ། དགེ་ལེགས་རིན་ཆེན་བྱེ་མ་རྒྱུན་མི་ཆད། ། འགྲེམས་པའི་ཕྲིན་ལས་གངྒཱ་ཀླུང་གི་རྒྱུན། ། འབེབས་མཁས་སྐུ་ཡི་རི་བོ་བརྟན་པ་དང༌། ། ཡེ་ཤེས་གཟིགས་པའི་སྤྱན་ནི་སྙིང་རྗེ་ཡིས། ། དཀྱུས་སུ་རིང་པོར་བསྲིངས་པའི་ཁོངས་དེ་ནས། ། བདག་ལུས་སྐྱེད་བྱེད་མས་མཚོན་འགྲོ་བ་རྣམས། །
ཐུགས་རྗེས་མི་གཏོང་བསླབ་འོས་མཆིད་ཀྱང་སྩོལ། ། དེ་སྐད་གསོལ་བ་སྟོང་མིན་སྤྱན་ཟུར་དག ། རེག་པའི་རྟེན་བཅས་སྙན་དངགས་གླུར་བླངས་པ། ། རྐང་པ་དྲུག་ལྡན་འདམ་སྐྱེས་ཚལ་འཇུག་ཚེ། ། འགྲམ་པའི་རྔ་ཆུང་བརྡུང་བ་བས་ཀྱང་སྙན། ། སྐྱབས་འོག་ལ་གནས་བནྡེ་ཚུལ་རིན་ཅན། ། དད་གུས་ཞུ་ཚིག་མ་ལཱི་ཀ་ཡི་ཕྲེང༌། ། དོན་གྲུབ་ལོ་ཡི་ཡིད་འཕྲོག་ལུས་བརྒྱན་ཏེ། ། ཆུ་སྟོད་ཉ་བའི་ལམ་དུ་ཞུགས་ནས་ཐལ། ། ཞེས་མཁན་པོ་རིན་པོ་ཆེ་སངས་རྒྱས་དཔལ་བཟང་ཞལ་སྔར་ཕུལ་བའི་ཞུ་ཡིག་མ་ལཱི་ཀའི་ཕྲེང་བ་ཞེས་བྱ་བ་འདི་ནི།
འདྲེན་མཆོག་དམ་པའི་ལེགས་གསུངས་ཀྱི་བདུད་རྩི་འཐུང་བའི་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་པའོ།། །། ༄༅། །ཨོཾ་སྭསྟི་བི་ཛ་ཡནྟུ། སྐྱབས་གསུམ་མཚན་གྱི་རོལ་མོ་སུ་ཞིག་གིས། ། བརྡུང་ཙམ་ཉིད་ནས་རྒུད་པ་ཀུན་བཅོམ་སྟེ། ། བདེ་ལེགས་གསར་པའི་མཛའ་བོ་འགུགས་བྱེད་པ། ། དཀོན་མཆོག་གསུམ་གྱིས་ལེགས་པའི་དཔལ་ཀུན་སྩོལ། ། ཕན་དང་བདེ་བ་ཀུན་གྱི་འབྱུང་གནས་ལུང་རྟོགས་བསྟན་པ་དམ་པའི་ཆོས། ། ཡོངས་སུ་བཟུང་ནས་ལེགས་པར་སྨྲ་ལ་འཇིགས་བྲལ་ལེགས་པའི་བློ་གྲོས་ཅན། ། ས་སྐྱ་པ་ཞེས་གྲགས་པའི་འཕྲིན་ཡིག་ཕྱོགས་ཀྱི་དགའ་མའི་འགྲམ་པ་ལ། ། འདྲི་བའི་སྐྱེས་མཆོག་དེ་དག་འདི་ན་ཤིས་པའི་མེ་ཏོག་སྩོལ་ལ་སྤྱོན། །
གྲངས་མེད་བསྐལ་པའི་ཐོག་མ་ཉིད་ནས་བྱང་ཆུབ་འབྲས་བུ་སྨིན་གྱུར་ཀྱང༌། ། ཐུན་མོང་འགྲོ་བའི་སྣང་ངོ་ཙམ་དུ་སྐལ་བར་མཉམ་པའི་སྐུར་བཞེངས་ནས། ། འདུལ་བ་མདོ་དང་སྔགས་གཞུང་རྒྱ་མཚོའི་ཕ་རོལ་སོན་ནས་ལེགས་སྨྲ་བས། ། འགྲོ་བ་རང་རང་ལམ་དང་འབྲས་བུར་ལེགས་སྦྱོར་བླ་མའི་ཞབས་ལ་འདུད། ། གསང་ཆེན་ཆོས་ཀྱི་རྔ་ཆེན་བརྡུང་ལ་འགྲན་མེད་ངགཾ་གི་དབཾང་ཕྱུག་ཉིད། ། བགྲང་དུ་མེད་པའི་བསོད་ནམས་ཀྱིས་བསྐྱེད་མཆོག་གི་རྡོ་རྗེ་སློབ་དཔོན་ཞེས། ། མཚན་ཉིད་ཀུན་ལྡན་ལུང་དང་རིག་པའི་དཔང་པོ་དེས་ནི་ཁྱོད་ཉིད་དུ། ། བརྟགས་ནས་ཀུཾན་དུ་དགཾའ་བས་འབོད་སྙམ་ལེཾགས་པཾའི་འབྱུཾང་གནཾས་རྒྱལ་གྱུར་ཅིག ། སྣ་ཚོགས་ལས་ཀྱི་ལག་པའི་སྟང་སྟབས་ཀྱིས། ། བྲིས་པ་མིན་པར་མཚན་གྱི་གཟི་འོད་སྟོང༌། །
རིང་པོར་སྣང་བའི་སྐུ་ནི་མ་བཏེགས་པ། ། ཐུབ་དབང་བསྟན་པའི་རྒྱན་དུ་ལྷམ་མེར་སྣང༌། ། ཡན་ལག་དྲུག་ཅུའི་དབྱངས་ལས་འཕོས་པའི་ཆོས། ། འཛད་མི་ཤེས་པར་འབྱུང་བ་སྨྲ་བའི་དབང༌། ། ཀུན་གྱིས་ངག་གི་དཔལ་རྣམས་མ་བྱིན་པར། ། བླངས་པ་ཡིན་སྙམ་བློ་ནི་འཕྱང་མོ་ཉུག ། སྐྱེས་དང་སྦྱངས་པའི་སྟོབས་ཀྱིས་དག་པའི་ཐུགས། ། དྲི་མེད་དེ་ན་ཤེས་བྱའི་ཆོས་རྣམས་ཀུན། ། ཤར་བ་འདི་ཡིས་གྲངས་མེད་མཁས་པའི་ཡིད། ། ལན་བརྒྱར་འཕྲོག་འདི་ཆོས་ལ་འོས་སམ་ཅི། །
རེ་བ་སྐོང་བྱེད་ཞིང་པ་རྣམས་ཀྱི་ཡིད། ། དབྱར་རྔ་ལྷོད་པོར་ལྡིར་བའི་ཆུ་ལྡན་མས། ། མངོན་འདོད་ལྡན་པ་བསམ་འཕེལ་ནོར་གྱི་བུས། ། རིས་བྲལ་འགྲོ་འདི་ཁྱོད་ཀྱི་ཡོན་ཏན་གྱིས། ། བསྟན་དང་འགྲོ་ལ་སྨན་པའི་ཕྲིན་ལས་བཟང༌། ། ཀུན་ཁྱབ་མཐའ་ལས་བརྒལ་བ་རྣམ་པར་ཐར། ། མཐོང་བའི་ཚེ་ན་སྔོན་བྱུང་སྲེད་མེད་བུས། ། ས་གསུམ་གོམ་པས་བཅལ་བའི་ངོ་མཚར་འགོག ། མཁས་པར་འོས་པའི་འཆད་རྩོད་རྩོམ་པ་ཡིས། ། སྔོན་མེད་བདེ་དང་སྐྱིད་པའི་ཁེངས་ལྡན་གྲོགས། །
འཇིག་རྟེན་ཀུན་གྱི་བསོད་ནམས་ཁང་པ་ན། ། ཁུགས་པ་འདི་ཡང་ཁྱོད་ཀྱི་དྲིན་དུ་བསམས། ། གནས་སྐབས་འདོད་པའི་དངོས་གྲུབ་སྩལ་བ་དང༌། ། མི་མཐུན་རྒུད་པ་བཅིལ་བ་ཁོ་ན་ཡིས། ། ནོར་བུ་ཏོག་གི་བློ་གྲོས་དང་མཚུངས་ལས། ། མཆོག་གི་གོ་འཕང་སྦྱིན་པས་ཁྱད་པར་བྱས། ། མཁྱེན་བརྩེ་ནུས་པའི་མཛོད་ལས་ཕྱོགས་རེ་བའི། ། རི་མོ་ཡིད་ཀྱི་ངོས་སུ་བྲིས་ནས་ནི། ། ལུས་ཀུན་ས་ལ་བཏུད་པའི་ཕྱག་དང་མཉམ། ། དངོས་འབྱོར་ཡིད་ཀྱི་མཆོད་པ་ཚར་དུ་དངར། །
སྐྱེ་བའི་ཕྲེང་བར་ཡོངས་བསགས་སྡིག་ལྟུང་རྣམས། ། བཤུང་ཞེང་བསྡམས་པའི་སེམས་ཀྱིས་མཐོལ་བ་དང༌། ། སྐྱེ་འཕགས་དགེ་བའི་ལག་འགྲོའི་གྲོང་ཁྱེར་ལ། ། རབ་དགའི་འཛུམ་ནི་ཟླ་འོད་ལྟ་བུས་བྲན། ། ལེགས་གསུངས་ལམ་གྱིས་ཕོངས་པའི་སེམས་ཅན་ལ། ། ཟབ་རྒྱས་ཆོས་ཀྱི་བདུད་རྩི་འགྱེད་པ་དང༌། ། ལུས་ཅན་བསོད་ནམས་བརྩེགས་པའི་ཁྲི་འཕང་དུ། ། ཞབས་ཟུང་བསྐལ་པའི་བར་དུ་བརྟན་པར་གསོལ། ། དེ་ལས་བྱུང་བའི་ལེགས་བྱས་ཆུ་ཡི་གཏེར། ། ཡོངས་སུ་བསྔོ་བའི་སྲུབ་ཤིང་མནྡཱ་རས། །
མངོན་པར་བསྲུབས་པའི་འབྲས་བུ་བླ་མེད་ཀྱི། ། བྱང་ཆུབ་ཟླ་བའི་ཆ་ཤས་གང་བར་ཤོག ། ཁྱོད་ཞབས་རྩ་ལག་འཚོ་ལྟར་དམར་བའི་མཐིལ། ། རྩིབས་སྟོང་འཁོར་ལོའི་རེ་ཁཱ་བྲིས་པ་གང༌། ། ལྷར་བཅས་འགྲོ་བའི་གཙུག་ན་འདེགས་པ་ལ། ། བསྙེངས་པ་མི་མངའ་སེང་གེའི་ཁྲི་དྲུང་དེར། ། དལ་བའི་རྟེན་གྱི་མཐོ་རིས་རྫིང་བུ་ནས། ། ཐལ་སྦྱར་པདྨའི་འདབ་མ་ལྡེམ་པའི་རྩེར། ། ཉམས་འགྱུར་ངག་གིས་རབ་གསོལ་རྐང་དྲུག་གླུ། ། ལེན་པ་འདིས་ཀྱང་མཁས་རྣམས་མི་དགྱེས་མེད། །
ཅེས་མཆོད་པར་བརྗོད་ཅིང་ཡན་ལག་བདུན་པའི་ཚིག་སྦྱོར་གྱི་མེ་ཏོག་ཅུང་ཟད་ཅིག་མངོན་པར་གཏོར་ནས། སྐབས་སུ་བབ་པར་གསོལ་བ། དེང་གི་དུས་ཀྱི་ལྷ་དང་བཅས་པའི་འཇིག་རྟེན་པ་ཀུན་གྱིས་མཆོད་པའི་འོས་སུ་གྱུར་པ། ཕྱི་ཀུན་དུ་སྤྱོད་པ་ཞི་ཞིང་དུལ་བའི་དཔལ་ནི་སྟོན་པའི་འཁོར་གྱི་དགྲ་བཅོམ་པ་ཆེན་པོའི་རྣམ་པ་ལ། ནང་གདན་གསུམ་ཚང་བའི་དཀྱིལ་འཁོར་གྱི་འཁོར་ལོའི་ངོ་བོར་བཞུགས་པ། གང་གི་མཁས་བཙུན་བཟང་པོའི་ཡོན་ཏན་པདྨའི་ཚལ་གྱི་དྲི་བསུང་ལྟ་བུ་དེ་ཉིད་ཀྱིས། ངེད་ཅག་གི་ཕར་གྱུར་པའི་ས་སྤྱོད་སྟོབས་ཀྱི་འཁོར་ལོས་སྒྱུར་བ། དགེ་བའི་རྩ་བ་ལ་གཅིག་ཏུ་འདུན་པའི་ཆོས་རྒྱལ་ཆེན་པོ་གང་དེ་གཙོ་བོར་སྨོས་པའི་བདག་ཅག་རྣམས་ཀྱི་ཡིད་དབང་བུང་བ་དག་ནི་ཕྱོགས་ག་ལ་བ་དེར་ཡོངས་སུ་དྲངས་པར་བརྟེན། ལྗོངས་འདིར་སྤྱན་འདྲེན་གྱི་ཚིག་ནི་འདི་སྐད་དུ་མཆིད་པ་ཐོས་ཏེ། དཔེར་ན་གླང་པོའི་མཆོག་ཅིག་འདུལ་མཁན་པ་དག་གི་ཐབས་ཀྱིས་ལེགས་པར་དུལ་བར་བྱས་པ་དེ།
ཁ་ལོ་པ་སུ་ཡང་རུང་བ་ཞིག་གིས་འདོད་པའི་ལམ་ནི་གང་དང་གང་དུ་དྲངས་པའི་ས་དེར་མི་རྒྱུ་བ་མེད་པ་དེ་བཞིན་དུ། བྱང་ཆུབ་སེམས་དཔའ་སྙིང་རྗེས་ཤིན་ཏུ་མཉེན་པར་བྱས་པ་ཉིད་ནི། གཞན་དོན་ཕྲ་མོ་ཞིག་གི་ཆེད་དུ་ཡང་དཔག་ཚད་མང་པོ་དག་གི་ཕ་རོལ་དུ་མི་བཞུད་པ་མི་མངའ་ན། སེམས་ཅན་ཚད་མེད་ཅིང་གྲངས་མེད་པ་དག་གི་དོན་དུ་ལྟ་ཅི་སྨོས་ཏེ། རྒྱན་ལས། རྒྱལ་སྲས་བརྩོན་འགྲུས་མཆོག་ལ་བརྟེན་པ་དེ། ། སེམས་ཅན་ཚོགས་རབ་སྨིན་པར་བྱེད་པ་ན། ། ཕ་རོལ་སེམས་དགེ་གཅིག་གི་ཕྱིར་ཡང་ནི། ། བསྐལ་པ་བྱེ་བ་སྟོང་དུའང་སྐྱོ་མི་འགྱུར། ། ཞེས་སོ། །
དེས་ན་བསྟན་པ་དར་བའི་ཡུལ་གྲུ་ཆེན་པོ་རྣམས་ཀྱི་ནང་ནས་བོད་ཆེན་པོར་གྲགས་པའི་མདོ་སྨད་ཕྱོགས་ཀྱི་སའི་ཆ། སྔོན་བྱུང་བ་གྲུབ་པའི་དབང་ཕྱུག་ཐང་སྟོང་རྒྱལ་པོ་ལ་སོགས་པ་མཁས་ཤིང་གྲུབ་པའི་ས་ལ་གནས་པ་མང་པོས་བྱོན་ཅིང་བྱིན་གྱིས་བརླབས་པའི་གདན་ས། སྡེ་བཞི་དང་དགེ་བ་བཅུ་ལ་སོགས་པ་ཆོས་དང་སྲིད་པའི་འབྱོར་པ་ཕུན་སུམ་ཚོགས་པས་མངོན་པར་གཏམས་པའི་རྒྱལ་ཁབ་འདི་ཉིད་ཀྱིས་ཐོག་དྲངས། ཡངས་པའི་རྒྱལ་ཁམས་ཀུན་ཏུ་སངས་རྒྱས་ཀྱི་བསྟན་པ་དར་ཞིང་རྒྱས་པར་བྱ་བ་དང༌། སེམས་ཅན་ཀུན་གྱི་བསོད་ནམས་ཕུང་པོ་རྣམ་པར་སྤེལ་བར་བྱ་བ་དང༌། ཁྱད་པར་ཁོ་བོ་ཅག་ལ་སོགས་པའི་གདུལ་བྱར་གྱུར་པའི་འགྲོ་བ་རྣམས་མངོན་པར་མཐོ་བ་དང་ངེས་པར་ལེགས་པའི་ལམ་དང་འབྲས་བུའི་དཔལ་གྱི་སྐལ་བ་བཟང་པོ་ལ་སྦྱར་བའི་སླད་དུ་ཅིས་ཀྱང་འབྱོན་པར་གསོལ་བ་འདེབས་སོ་ཞེས་བྱ་བ་ལ་སོགས་པས་སྔ་ཕྱིར་ཇི་ལྟར་གསོལ་བ་བཏབ་པ་དེ་ལྟར་ཞལ་གྱིས་བཞེས་ནས་ལྗོངས་འདིར་ལེགས་པར་ཕེབས། མཐོང་བ་དོན་གྱི་འབྲས་བུས་མངོན་པར་ལྕི་བའི་མཚན་བཟང་ལྡན་པའི་ཞལ་གྱི་དཀྱིལ་འཁོར་ནི་དངོས་སུ་མཇལ། ཟབ་པ་དང་རྒྱ་ཆེ་བའི་ལེགས་པར་གསུངས་པའི་བདུད་རྩི་ཟད་མི་ཤེས་པའི་དགའ་སྟོན་ནི་ངོམས་པར་སྩལ། ཆོས་ཀྱི་དམ་ཚིག་ཟབ་མོ་མི་ཕྱེད་རྡོ་རྗེའི་ཟུང་ཐག་གིས་ནི་ལུ་གུ་རྒྱུད་དུ་སྦྲེལ། ཁྱད་པར་དུ་གདན་ས་ཆེན་པོ་འདི་ཉིད་ཀྱིས་གཙོས་པའི་ཆོས་སྡེ་ཆེ་ཕྲ་རྣམས་སུ་འཆད་རྩོད་རྩོམ་གསུམ་གྱི་སྒོ་ནས་དབང་བསྐུར་བ་དང་གདམས་པ་སྟོན་པ་ལ་སོགས་པའི་ཆོས་ཀྱི་འཁོར་ལོ་ནི་རྒྱ་ཆེན་པོ་བསྐོར།
སྒྲུབ་ཅིང་མཆོད་པའི་རྒྱུན་ཆེན་པོ་འཛུགས་པ་ལ་སོགས་པའི་སྒོ་ནས་བསྟན་པ་སྤྱི་དང་བྱེ་བྲག་རྗེ་བཙུན་ས་སྐྱ་པ་ཆེན་པོ་བརྒྱུད་པར་བཅས་པའི་ལུགས་སྲོལ་ནི་ཕྱོགས་ཐམས་ཅད་ནས་ནམ་ལངས་པ་ལ་ཉི་མ་འཆར་ཀའི་འོད་ཀྱིས་ཡོངས་སུ་བྲན་པ་བཞིན་དུ་བྱས། མི་ཤེས་པ་དང་ཐེ་ཚོམ་གྱི་དྲྭ་བ་རྣམས་ནི་དྲལ། ཆོས་ཀྱི་སྣང་བ་རྣམས་ཀྱིས་ནི་ཕྱོགས་ཀུན་དུ་སྣང་བར་བྱས། མཐོ་རིས་དང་ཐར་པའི་འབྲས་བུ་ཕུན་སུམ་ཚོགས་པ་དག་ནི་ལག་རྩེར་ཡོད་པ་ལྟར་གྱུར། མདོར་ན་དེང་ནས་བཟུང་སྟེ་བྱང་ཆུབ་སྙིང་པོའི་གོ་འཕང་མཆོག་ཏུ་སོན་པར་མ་གྱུར་གྱི་བར་དུ་སྐད་ཅིག་ཀྱང་འབྲལ་མི་ཕོད་པར་བསྟེན་པ་ལ་ནི་སྤྲོ་བ་ཕྱིར་ཞིང་ཇེ་ཆེར་སོང༌། དེ་ལྟ་ནའང་འདི་ལོར་ཆིབས་ཀྱི་ཁ་ལོ་ཡུལ་དབུས་སུ་ཅིས་ཀྱང་མི་བསྒྱུར་ཐབས་མེད་ཡིན་ཚུལ་གྱི་གསུང་མཆིད་ལན་མང་དུ་སྩལ་བ་རྣམས་ཀྱིས། ཆོས་ཀྱི་རིགས་ལས་སྐྱེས་པ་བདག་ཅག་རྣམས་ཀྱི་སྙིང་ལ་ཚེར་མའི་རེག་བྱ་བཞིན་དུ་རྩུབ་པར་གྱུར་ཀྱང༌། རྒྱུ་མཚན་དུ་མའི་སྒོ་ནས་ཕྱིར་བཤོལ་བའི་ཐབས་ནི་རྩོམ་མ་ཕོད་པ་དེ་བཞིན་ལགས། འདིར་སྐབས་སུ་བབ་པ་ནི་སྤྱིར་བླ་མའི་སྐུ་དྲིན་གསོབ་པ་ལ་ནི་སྟོང་གསུམ་འཇིག་རྟེན་གྱི་ཁམས་འཛམ་བུ་གསེར་གྱི་ཕྱེ་མས་ཕྱུར་བུར་གཏམས་ཀྱང་མི་འཚོ་བས་ནི། ཇི་སྐད་དུ།
གངྒཱའི་བྱེ་སྙེད་རིན་ཆེན་གསེར་དག་གིས། ། བཀང་སྟེ་གང་ལ་སྦྱིན་པ་ཕྱིན་པ་བས། ། དུས་ངན་ཚེ་ན་ཚིགས་བཅད་གཅིག་བརྗོད་པ། ། དེ་ཡིས་ཕན་འདོགས་ཅི་འདྲ་དེ་ལ་མེད། ། ཅེས་ཚིགས་བཅད་གཅིག་གིས་ཕན་འདོགས་བགྱིས་པའི་དྲིན་ཚད་གཞལ་དུ་མེད་པར་བསྟན་ན། ཟབ་ཅིང་རྒྱ་ཆེའི་གདམས་པའི་རྒྱ་མཚོ་སྩལ་བའི་མཆོག་གི་རྡོ་རྗེའི་སློབ་དཔོན་གྱི་སྐུ་དྲིན་ལ་ཚད་དུ་བཏུབ་པ་ཅི་ཞིག དེ་ལྟ་ནའང་དེང་འདིར་ཚོགས་བསགས་ཕེབས་རྫོངས་ཀྱི་དངོས་པོའི་མཎྜལ་འབུལ་མཚོན། ཐོག་མར་བཀྲ་ཤིས་པའི་ཁ་དར་སོགས་བྲིས་སོ། ། ཚན་གྲངས་བཅས་བརྒྱ་ཕྲག་བདུན་ལྷག་ཅིག་ཕྱག་གི་ཕྲེང་བ་བསྒྲིགས་པ་དང་ཆབ་ཅིག་པར་དབུལ་བ་བགྱི་ལགས་སོ། ། སླར་སྨྲས་པ།
ཕྱོགས་བཅུའི་རྣམ་པར་འདྲེན་ཀུན་མགྲིན་གཅིག་ཏུ། ། རབ་སྙན་དབྱངས་ཀྱི་རྒྱུད་མངས་སྟོང་འཁྲོལ་བས། ། བསྔགས་པའི་ཡུལ་མཆོག་རྡོ་རྗེའི་སློབ་དཔོན་ལ། ། མཆོད་པར་བརྩམ་འདི་སྐལ་བ་མི་ཆུང་གྲང༌། ། ཚེ་འདི་ཉིད་དང་སྐྱེ་བའི་ཕྲེང་བར་བཅས། ། དྭངས་པའི་ཆུ་དང་ཟླ་གཟུགས་ཇི་བཞིན་དུ། ། འབྲལ་མེད་རྟག་པར་རྒྱུད་ལ་ཡེ་ཤེས་ཀྱི། ། གཟིགས་པ་དམ་པའི་བྱིན་རླབས་གཞུག་ཏུ་གསོལ། ། འཇིག་རྟེན་པ་དག་མཐོང་བའི་ཆོས་ཀྱི་ཕུན་ཚོགས་དག་ལ་སྲེད་པས་སྨོན། ། ངག་གི་མཐུ་ལྡན་དྲང་སྲོང་འགའ་ཞིག་སྡང་ཞེན་གྱིས་མྱོས་སྨོན་ལམ་བོར། །
སློབ་འབངས་བདག་ནི་གནས་སྐབས་བདེ་འབྱོར་ཞར་ལ་འདྲེན་ཅིང་གཞན་དོན་དུ། ། བྱང་ཆུབ་སྙིང་པོ་རྨི་འདྲ་ཉིད་དུ་སྨོན་པ་འདི་ནི་དོན་ཡོད་མཛོད། ། ཅེས་པ་འདི་ནི་གནས་གསར་བ་ངག་དབང་ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་དབུས་སུ་གདན་བཏེག་སྐབས། ས་སྐྱོང་བླ་མ་ཀུན་དགའ་ཕྲིན་ལས་རྒྱ་མཚོའི་སྡེ་ཉིད་ནས་ཕེབས་རྫོངས་འབུལ་ཆེན་གྱི་གོང་བཤད་དུ་མཆོད་བརྗོད་དང་གླེང་བ་མདོར་བསྡུས་བཅས་པའི་འབུལ་ཡིག་རྐང་དྲུག་མགྲིན་རྔ་ཞེས་བྱ་བ་འདི་ལྟར་བྲིས་ཤིག་ཅེས་བཀའ་སྩལ་མེ་ཏོག་གཙུག་ཏུ་ལྷུང་སྐབས། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་ཛ་ཡནྟུ།། །། ༄༅། །སྭསྟི་བི་ཛ་ཡནྟུ། ཕྱོགས་བྲལ་ཞིང་གི་ཆོས་རྔ་ཆེ་རྣམས་ཀྱི། ། མི་ཟད་ཡོན་ཏན་མཐའ་དག་སྲིད་པ་འདིར། ། རྡོ་རྗེ་སློབ་དཔོན་མཆོག་གི་རྣམ་རོལ་གྱིས། ། སེམས་ཅན་སྨིན་བྱེད་བླ་མས་རྟག་ཏུ་སྐྱོངས། །
སངས་རྒྱས་ཀུན་གྱི་ཕྲིན་ལས་རྗེས་སྐྱོང་བ། ། བསོད་ནམས་བརྒྱ་པའི་མཚན་གྱིས་སྤ་བའི་སྐུ། ། ལུས་ཅན་ཡོངས་ཀྱི་ཕན་བདེའི་རྩ་ལག་ཏུ། ། བསྐལ་པའི་ཕྲེང་བར་མི་ཤིགས་རྟག་པའི་ཆེད། ། མི་འཇིགས་བཞི་མཚོན་གདོང་ལྔ་ལྡན་པ་དག ། མངོན་པར་རྒྱགས་པས་བསྒྱིངས་པའི་རྐང་སྟེགས་ནི། ། ལེགས་བྲིས་དབང་པོ་དང་བཅས་འཇིག་རྟེན་གྱི། ། ཐོར་ཚུགས་ནོར་བུས་བཏེག་པ་ག་ལ་བར། ། ཐལ་སྦྱར་མེ་ཏོག་བནྡུ་ཛི་བ་ཀས། ། ལན་བརྒྱར་ས་ལ་རེག་པའི་ཕྱག་དང་མཉམ། །
ཞུ་རིས་བུང་བ་མྱོས་པའི་དབྱངས་ཆུང་འབུལ། ། ལུས་ཅན་བྱང་ཆུབ་མཆོག་ཏུ་སྨིན་མཛད་པའི། ། ཕྲིན་ལས་མངའ་བ་དཔལ་ལྡན་ཆོས་ཀྱི་རྗེ། ། སྐྱབས་ཀྱི་དམ་པ་དཀོན་མཆོག་རིན་ཆེན་གསུམ། ། གཅིག་ཏུ་འདུས་པ་རིན་ཆེན་དབང་གི་རྒྱལ། ། ཁྱོད་ཞབས་ཤིས་པའི་འཁོར་ལོས་མཚན་པའི་རྡུལ། ། དྲི་མེད་ཀྱིས་བཏབ་ལྗོངས་ཀྱི་ཐིག་ལེ་འདི། ། དེང་ནས་བརྩམས་ཏེ་མངོན་དགའི་ཞིང་གི་དཔལ། ། འདི་ན་ཡོངས་སུ་འཕོས་པ་ཡིན་སྙམ་བགྱིད། ། དེང་དུས་འཇིག་རྟེན་འགྲོ་བ་མ་ལུས་པའི། །
སྤྱི་ནོར་གཅིག་པུ་ཉིད་དུ་བཞུགས་གྱུར་ཀྱང༌། ། བཀའ་ཡི་སློབ་འབངས་ཁོ་བོ་ལྟོས་བཅས་ཀྱི། ། སྐྱབས་སུ་ཐོབ་འདི་ངོ་མཚར་སྐལ་བ་བཟང༌། ། ཁྱད་པར་ལུས་མེད་ཐུལ་གྱི་རྟེན་གསུམ་ཕྲེང༌། ། ཇི་སྙེད་ཕྲ་རབ་རྡུལ་གྱི་གོ་རེར་ཡང༌། ། མཐའ་ཡས་རྒྱལ་བའི་ཞིང་དུ་མངོན་སྤྲུལ་པའི། ། བཀའ་དྲིན་སྲིད་པའི་རིན་གྱིས་གཞལ་དུ་ཅི། ། འོན་ཏེ་བསོད་ནམས་རྗེས་མཐུན་འབྱོར་པའི་མཚོ། ། རྩེ་གཅིག་དད་པའི་སོར་རྩེས་ཉེར་བཏུས་པའི། ། ཟང་ཟིང་འབྱོར་པའི་མེ་ཏོག་ཉུང་ཟད་ཅིག །
ཡོན་དུ་སྟོབ་པའི་རྣམ་གྲངས་འདི་ལྟར་ལགས། ། དེའང་ཐོག་མར་བཀྲ་ཤིས་པའི་ལྷ་དར་སོགས་རྣམ་གྲངས་བརྒྱ་ཕྲག་ལ་གསུམ་གྱིས་ལྷག་པ་ཕུལ་བར་དགྱེས་པར་བཞེས་ནས་འདི་ཕྱི་ཀུན་དུ་ཐུགས་རྗེའི་གཟིགས་པ་མི་གཡེལ་བའི་བཀའ་དྲིན་ཡངས་པའི་རྭ་བ་ལས་མི་འདོར་བར་མཁྱེན་མཁྱེན། སླར་སྨྲས་པ། དཔག་ཡས་ཞིང་གི་རྒྱལ་བ་མཆོད་པ་བས། ། གང་གི་བ་སྤུའི་སྒོ་རེར་རི་མོར་བགྱིས། ། བསོད་ནམས་མཆོག་ཏུ་ཐུབ་པས་རབ་བསྔགས་པ། ། ཡུལ་མཆོག་མཆོད་འདི་སྐལ་བ་མི་དམན་གྲང༌། ། འབྲས་ལྡན་དུས་ཀྱི་ཟླ་གཞོན་པདྨའི་རྩ། ། ཁ་བའི་རྡུལ་བརྩེགས་ལྟར་དཀར་དགེ་བའི་ཚོགས། ། དཔལ་ལྡན་བླ་མའི་ཞབས་ཀྱི་ཆུ་སྐྱེས་དག །
འཇིག་རྟེན་ཀུན་གྱི་བླ་ན་བརྟན་ཕྱིར་བསྔོ། ། ཁོ་བོ་ལྟོས་བཅས་ཀྱིས་མཚོན་འགྲོ་བ་རྣམས། ། བྱང་ཆུབ་བར་གྱི་སྐྱེ་བར་དལ་འབྱོར་ལྡན། ། དམ་པས་རྗེས་བཟུང་རྣམ་དག་ཆོས་ལ་བརྟེན། ། རང་གཞན་དོན་གཉིས་འགྲུབ་པར་བྱིན་གྱིས་རློབས། ། ཞེས་པ་ཆོས་སྡེ་བསམ་འགྲུབ་ཕོ་བྲང་ནས་བཀའ་འབངས་བསོད་ནམས་རྒྱལ་མཚན་ཁུ་ཚས་ཕུལ། ཞེས་པ་འདིའང་ཚུལ་རིན་གྱིས་སོ།། །། ༄༅། །བཅུ་ཕྲག་ཤེས་བྱའི་ཡུལ་ལ་འཇུག་པའི་མཁྱེན་དཔྱོད་འཇམ་དཔལ་གཞོན་ནུའི་རྗེས་སུ་སོང་བའི་ཆོས་ཀྱི་རྒྱལ་པོ་གང་དེའི་ཞབས་ཟུང་ཤིས་པའི་རེ་ཁཱས་སྤ་བའི་རྐང་སྟེགས་དམ་པ་ཆོས་ཀྱིས་མངོན་པར་མཐོ་བ་ག་ལ་བར། གུས་པའི་ཡིད་མཚོ་ལས་བཏུས་པའི་ཚིག་གི་མེ་ཏོག་འཐོར་བ། རིང་ནས་ཟབ་ཅིང་ཡངས་པའི་ཆུ་གཏེར་ཆེན་པོ་རྒྱལ་སྲས་སྤྱོད་པའི་སྙིང་སྟོབས་མི་དམན་ལྷ་དབང་རྩལ་གྱིས་བསྲུབས་པ་ལས་ཉེ་བར་འཕོས་པ།
ངུར་སྨྲིག་འཆང་བ་མཆོག་གི་མི་སྦྱིན་སྐྱེས་ཉིད། རྣམ་འདྲེན་བསྟན་པའི་ལེགས་བྲིས་ལམ་ན་མངོན་པར་རྒྱུ་ཚེ། ཕྱི་ནང་གཙུག་ལག་གི་འདབ་སྟོང་དགའ་ཚལ་བྱེ་བ་ཅིག་ཅར་སྔོན་མེད་འཛུམ་པ་བརྒྱ་ཕྲག་གྲོལ་བར་མཛད་པ་ནས། བཀའ་ལུང་དྲི་ཟའི་ལུས་ཕྲས་ཕྱག་རྒྱའི་མཁུར་ཚོས་མཛེས་པ་ངོམ་པ་དང་ལྷན་ཅིག སྲིད་ན་ཤིན་ཏུ་དཀོན་ཅིང་བྱིན་རླབས་འདོད་པ་འཇོ་བ་དེ་བཞིན་གཤེགས་པའི་རིང་བསྲེལ་ཉུངས་འབྲུ་ལྟ་བུ་དང༌། སྔགས་བཏབ་སྲུང་བ་རྡོ་རྗེའི་གུར་ཁྱིམ་དམ་རྫས་འཆི་མེད་གསོས་སྨན་གྱི་ཕོན་པོ་བཅས་སྩལ་བ་རྣམས་སྤྱི་བོའི་སྟེགས་ལ་ངལ་གསོར་སྤྱོད་པའི་འཕྲལ་ལ། ཡོན་ཏན་རྟེན་གྱུར་དང་པོའི་ས་ལ་རེག་པའི་དགའ་བ་གྱ་ནོམ་མིན་པ་གཞན་གྱིས་དཔེར་མཚོན་ཙམ་ཡང་བསྐལ་པར་བཙལ་བས་རྙེད་པའི་རེ་བ་ཅི་ཞིག འདིར་གུས་ལྡན་པའང་ཉེ་ཞོས་དབེན་པར་ཅི་བདེར་མཆིས་ལགས། མཚམས་ཞུས། བཀའ་ལུང་རྣ་བའི་བཅུད་ལེན་ཇི་ལྟར་ཕེབས་བཞིན།
ལེགས་པར་སྦྱར་བའི་སྐད་ཀྱི་ཀློག་ཐབས་རྣམ་གསལ་སྒྲོན་མ་ཅན་ཞིག་བྲིས་ནས་ཕུལ་བ་འདི། སྔོན་གྱི་མཁས་པ་རྣམས་ཀྱི་ཀློག་ཚུལ་དང་བརྡ་སྤྲོད་ཀྱི་གཞུང་མི་འགལ་བར་བཤད་པ་དཔེར་བརྗོད་བཅས་ཀྱིས་གསལ་བར་བྱས་པ་ཉུང་ངུ་འདི་ཙམ་གྱིས་གཞན་ལ་འགྲེ་ནུས་པར་སེམས་ཤིང༌། ལར་རྒྱ་གར་བ་ལྟ་བུའི་ལྕེ་བདེ་མོ་བོད་ལ་མེད་པའི་དབང་གིས། ཡི་གེ་བརྩེགས་པའི་མགོ་ཅན་རྣམས་མ་ཕྲལ་ན་ནི་ཡི་གེ་གཅིག་གི་སྒྲ་ལས་མི་འབྱུང༌། ཕྲལ་ན་ནི་ཡི་གེ་སྲོག་ལྡན་གཉིས་ཀྱི་སྒྲར་འདོན་པ་ཞིག་འབྱུང་བས་ཅི་ཡང་མ་བདེ་བར་སྔོན་གྱི་མཁས་པ་རྣམས་ཀྱིས་ཀྱང་ཐོག་མར་ཨཱ་ལི་ཀཱ་ལི་ནས་བརྩམས་ཏེ་སློབ་དཔོན་མཁས་པའི་ངག་ནས་ཁ་མིག་འདྲིས་པར་ཡུན་རིང་དུ་བསླབ་གསུངས་པའང་འདི་དག་ལ་དགོངས་པར་མངོན། འོན་ཀྱང་དཀྱུས་ན་བྲིས་ལྟར་ཡི་གེ་རྣམས་ཀྱི་སྐྱེ་བའི་གནས་དང་བྱེད་པ་དང་རྩོལ་བ་སོགས་ལ་ངེས་པར་གྱུར་ན་སྒྲ་ཟུར་འདོན་ལུགས་ཕལ་ཆེར་དེས་རྟོགས་དགོས་ཤིང༌། གཞན་གཤིན་རྗེའི་གཤེད་ཀྱི་ཧྲཱིཿཥྚྲི་ལྟ་བུའང་ཥ་ལ་ཊ་བཏགས་པའི་ཡི་གེ་གཅིག་ཡིན་པ་ལ་འདོན་པའི་ཚེ་ཡང་ཥི་དང་ཊིར་ལྟ་བུ་སོ་སོར་ཕྲལ་ཏེ་མི་འདོན་པར། རྀ་ཊུ་ར་ཥ་སྤྱི་བོ་ལས། ། ཞེས་བྱུང་བ་ལྟར། ཥི་དངོས་སུ་མི་འདོན་པར་སྤྱི་བོ་ནས་འབྱུང་ཞིང་ལྕེའི་སྟེང་ནས་འབྱིན་པའི་ཚུལ་གྱིས་ཊིརའི་སྒྲ་དངོས་སུ་འདོན་པའོ། །
དེ་བཞིན་དུ་སའི་མགོ་ཅན་སྐ་ལྟ་བུ་ལ། ལྀ་ཏུ་ལ་ས་སོ་ལས་འབྱུང་ཞེས་འབྱུང་བ་ལྟར་ས་དངོས་སུ་མི་འདོན་པར་ལྕེ་རྩེ་དང་ཉེ་བའི་སོ་ལས་འབྱིན་པའི་ཚུལ་དུ་སོ་བར་ནས་སིའི་སྒྲ་དང་བཅས་ཏེ་ཀའི་སྒྲ་དངོས་སུ་འདོན་པའོ། ། ཤ་སོགས་ལའང་དེས་འགྲེའོ། ། ཡང་ཚེ་གཟུངས་ཀྱི་པུཎྱ་ཞེས་པ་འགྲེང་བུ་ཅན་དང༌། ཡི་གེ་བརྒྱ་པའི་སུ་པོ་ཥྱོ་ལའང༌། སྣ་ལྡན་སྡེ་པ་རང་རང་གི་གནས་དང་སྣ་ལས་རབ་ཏུ་འབྱུང༌། ཞེས་པ་ལྟར་ཎེའི་སྒྲ་སོ་དང་སྣ་ལས་འབྱིན་པའི་ཚུལ་གྱིས་ཡེའི་སྒྲ་ཅུང་ཟད་འདོན་པ་དང༌། ཥོ་ཡོ་ལའང་ཥའི་སྒྲ་གོང་ལྟར་འདོན་པའི་ཚུལ་གྱིས་ཡོའི་སྒྲ་གསལ་བར་འདོན་པའོ། ། ཡང་ན། གསལ་བྱེད་སྲོག་མེད་ཕྱི་མའི་མགོར། །
བརྩེགས་སམ་མཐའ་རྟེན་ཡར་སྦྱར་ལ། ། དེ་འོག་རྣམས་ནི་དཀྱུས་བཞིན་བཀླག ། ཅེས་པ་ལྟར་ཎ་སྔ་མར་སྦྱར་ལ་པུཎ་ཡེ་དང༌། སུ་ཏོ་ཥ་ཡོ་ལྟ་བུར་བཀླག་ཀྱང་ཀློག་ཐབས་མཁས་པ་རྣམས་ཀྱི་དགོངས་པ་ཡིན་པས་འདི་གཉིས་གང་ལྟར་བྱས་ཀྱང་མི་འཐད་པ་མེད་མོད་ཀྱི། ཥྚིར་ལ་ཥ་ཊ་རི་དང༌། ཥི་ཊི་རི་ཟེར་བ་དང༌། པུཎྱེ་ལ་པུ་ཎ་ཡེ་དང༌། པུཎ་ཎེ་ཡེ་ཟེར་བ་དང༌། ཥྱོ་ལ་ཥ་ཡོ་ཟེར་བ་སོགས་ནི་རྒྱུ་མཚན་མེད་པར་སྨྲས་པའོ། ། གཞན་ཡང་གཅོད་མཚམས་ནོར་བའི་སྐྱོན་འབྱུང་བ་ནི།
དཔེར་ན་རྣམ་པར་རྒྱལ་མའི་གཟུངས་ལས། སརྦ་ཀླེ་ཤ་ཀྵ་ཡཾ་ཀ་རི་ཡེ་ཞེས་པ་ནི། སརྦ་ཐམས་ཅད། ཀླེ་ཤ་ཉོན་མོངས། ཀྵ་ཡཾ་ཟད་པ། ཀ་རི་ཡེ་བྱེད་པ་ཞེས་པའི་དོན་ལ་འཇུག་མོད། སརྦ་ཀླེ་ཞེས་ཡར་བཅད། ཤ་མར་སྦྱར་ཏེ། ཤ་ཀྵ་ཡཾ་ཀ་རི་ཞེས་པ་དོན་ཅི་ཡང་མིན་པར་འགྲོ་བ་སོགས་སྐྱོན་དུ་འགྱུར་བ་མང་པོ་འབྱུང་བས། དེ་དག་ལ་སྔོན་གྱི་མཁས་པས་བསྒྲིགས་པའི་སྐད་དོད་རྣམས་ལ་འདྲིས་པ་དང༌།
ཞིབ་པར་བརྡ་སྤྲོད་གཞུང་ལ་སྦྱང་བསྟར་སོང་བ་མ་གཏོགས་འདིར་འདྲི་བས་མ་ལྡང་ཡང༌། རྒྱ་ཆེན་ཆོས་ཀྱི་སྤྱན་ལྡན་དམ་པ་ཉིད་ལྟ་བུའི་མཁྱེན་རབ་ཀྱི་མེ་ལོང་ལ་ནི་མི་འཆར་བ་ཅི་ཞིག གཞན་དག་ལ་ནི་འདི་ཙམ་གྱིས་དོན་གྲུབ་པར་སེམས་སོ། ། སླད་ཀྱི་ཆར་ཡང་སྟོབས་བཅུ་མངའ་བའི་བསྟན་པའི་དཔལ་དུ་གསང་གསུམ་རྡོ་རྗེ་གསུམ་གྱི་རང་བཞིན་དུ་འཚོ་ལ་གཞེས་པ་དང༌། གུས་ལྡན་པའང་མཁྱེན་བརྩེ་ནུས་པའི་རྭ་བ་ལས་མི་བསྐྱུད་པའི་བརྡར་ལེགས་གསུངས་བདུད་རྩིའི་དབྱངས་ཀྱི་འབབ་སྟེགས་ཀྱང་སྩལ་བར་མཁྱེན་མཁྱེན། ཞུ་ཡིག་ཆུ་སྐྱེས་ཀྱི་རྫིང་བུར་ཆོས་ཀྱི་འདྲེན་བྱེད་ངང་པའི་བུ་མོས་འཇུག་པའི་མཚོན་བྱེད་ལྷ་དར་དཀར་པོ། གསེར་ཞོ། དངུལ་དཀར་བལ་པོའི་དོང་ཙེ་དགུ་བཅས། རྣམ་བྱུང་ལོའི་གྲོ་བཞིན་ཟླ་བའི་ཚེས་དགེ་བར། ལྷུན་གྲུབ་སྟེང་ནས་གུས་ལྡན་ཚུལ་ཁྲིམས་རིན་ཆེན་གྱིས་ཕུལ་བའི་ཞུ་ཡིག
ཅེས་པ་འདིའང་ཆོས་ཀྱི་སྤྱན་ཡངས་མཁན་ཆེན་ཤར་པ་རིན་ཆེན་མི་འགྱུར་རྒྱལ་མཚན་པའི་ཞལ་སྔར་ཕུལ་བའི་ཚེ་བྲིས་པའོ།། །། ༄༅། །སྭསྟི་བི་ཛ་ཡནྟུ། དུས་གསུམ་གཤེགས་པའི་མི་མཆོག་རྣམས་ཀྱི་མཁྱེན་རབ་དང༌། ། ཐུགས་རྗེ་བྱིན་རླབས་ཆུ་ཡི་གཏེར་ལས་ཡང་དག་བྱུང༌། ། ཡོངས་ཀྱི་རེ་སྐོང་ཆོས་ཀྱི་ནོར་བུ་བླ་ན་མེད། ། མཐའ་ཡས་འགྲོ་བའི་ཐོར་ཚུགས་མཛེས་པར་རྒྱལ་གྱུར་ཅིག ། བདེ་བར་གཤེགས་བསྟན་མཁའ་ཡི་བུ་མོའི་འགྲམ་པ་དག ། མཛེས་བྱེད་སྤྲུལ་པའི་རོལ་རྩེད་ཟླ་ཉིའི་སྒྲ་འཛིན་རྒྱན། ། དགེ་ལེགས་མཚན་གྱི་དཀྱིལ་འཁོར་འོད་ཟེར་བྱེ་བ་གཡོ། ། སྐལ་ལྡན་སྙིང་གི་ཆུ་སྐྱེས་འདྲེན་བྱེད་ཀུན་དགའ་སྟེར། །
སེམས་ཅན་མོས་པའི་ཡོལ་གོ་ཐ་དད་རབ་གདངས་པར། ། རྗེས་སུ་འཚམ་པར་དེ་དེའི་ཐབས་ཀྱི་ཟིལ་མངར་ནི། ། གཞར་ཡང་འཇོ་ལ་འཛད་པར་མི་འགྱུར་ཡ་མཚན་གང༌། ། མངོན་པར་སྤྲུལ་བྱེད་ལས་ཀྱི་བྱེད་པོ་དེ་རེ་མཁས། ། གཙུག་ལག་རབ་འབྱམས་ཆོས་ཀྱི་ལྟད་མོ་རྫོགས་པ་དག ། མོང་རྟུལ་ཚོགས་སུ་རྣམ་པར་འཕྱན་ན་མི་རུང་ཞེས། ། གང་གི་མཁྱེན་རབ་དྲི་མེད་ངོས་སུ་མ་འདྲེས་པར། ། ཤེས་བྱ་ཀུན་གྱི་རྒྱལ་པོ་དེས་ནི་བཀོད་མིན་ནམ། ། གཏིང་མཐའ་དཔག་པར་དཀའ་བའི་ངོ་མཚར་དག་བྱེད་གཏེར། ། ངེས་པ་མིན་ནོ་མཁས་བཙུན་ཁྱོད་ཀྱི་རྣམ་པར་ཐར། །
བསམ་ཀུན་རྫོགས་བྱེད་དེ་ཡང་ནོར་བུའི་རྒྱལ་པོ་ཞིག ། མ་ཡིན་ཅི་འདོད་ལྷུན་གྱིས་གྲུབ་པའི་ཡོན་ཏན་ནོ། ། དྲན་པའི་དབང་པོ་ལ་འོས་བསམ་ཡས་ལེགས་མཛད་མཐའ། ། རིང་དུ་སོང་བ་ཚད་ལ་བླང་ཕྱིར་ལེགས་བྲིས་ལམ། ། རང་ལུས་ཐ་གྲུ་ཡངས་པར་སྤྲུལ་ཏེ་ཉིན་མཚན་གྱི། ། མགོན་པོ་རེ་མོས་བསྲེལ་ནས་བལྟ་བ་ཡིན་སྙམ་བྱེད། ། མཚོ་ལྡན་ལུས་ཕྲ་རབ་ཏུ་དགྱེས་སྐྱེད་ཡི་གེའི་གླུ། ། ལམ་གསུམ་འཁོད་པའི་བློ་ལྡན་ཡོངས་ཀྱིས་འདྲིར་བྱས་ཀྱང༌། ། ཉུང་ངུར་མི་བགྱིད་ཡོན་ཏན་ཕུང་པོ་ཟུང་དག་གི ། ཞབས་སྟེགས་དམ་པའི་ཆོས་ཀྱིས་མཐོ་གྱུར་དེ་དྲུང་དུ། །
འདི་ན་ས་བདག་རིགས་ཀྱི་རྐང་འཐུང་རྒྱས་གྱུར་པ། ། དེ་ལས་སྐྱེ་བའི་ལྕུག་ཕྲན་གཞོན་ནུར་གྱུར་པ་དེས། ། དད་གུས་ལོ་འདབ་གསར་པའི་ཁུར་བུས་དུད་པ་བཅས། ། དགའ་བ་ལས་སྐྱེས་གླེང་མོའི་མེ་ཏོག་འཛུམ་གྱིས་བསུ། ། དེའང་རྣམ་འདྲེན་བསྟན་པ་གསལ་བའི་སྒྲོན་མེ། ཤེས་བྱ་མ་ལུས་པ་མཁྱེན་པའི་པཎྜི་ཏ་ཆེན་པོ། སི་ཏུ་རིན་པོ་ཆེ་ཆོས་ཀྱི་འབྱུང་གནས་པ་ཞེས་རྣམ་དཀར་གྲགས་པའི་ཟླ་འོད་གསར་པས། ཕྱོགས་དང་ཁོར་ཡུག་གི་ནོར་ལྡན་བརྟན་མའི་བཞིན་རས་ཡངས་པ་གསལ་བར་བྱེད་པའི་མཆོག་སྤྲུལ་ཆེན་པོ་ཉིད། བསྟན་དང་འགྲོ་ལ་སྨན་པའི་ཐུགས་བསྐྱེད་ཀྱིས་ལན་བརྒྱར་བསྐུལ་བ་བཞིན་དུ། བསིལ་ལྡན་ལྗོངས་ཀྱི་ཡུལ་དབུས་ཕྱོགས་སུ་ཆིབས་གྱི་ཁ་ལོ་བསྒྱུར་བ་ཉེས་མེད་དུ་སོན་པར་གྱུར་ཅིང༌།
དེར་བཞེད་དོན་གྱི་སྙིང་པོ་རྒྱལ་བ་ཀརྨ་པ་ཞྭ་དམར་སྤྲུལ་སྐུ་རིན་པོ་ཆེ་གདོན་མི་ཟ་བར་ཞལ་གྱིས་འཆེས་ལྟར་བདག་གིར་མཛད་དེ། བསྟན་པ་དམ་པའི་བདག་པོར་འཇིགས་བྲལ་སེང་གེའི་ཁྲི་ལ་མངའ་གསོལ། བལ་ཡུལ་ཚུར་རོལ་གྱི་གདུལ་བྱར་གྱུར་པའི་སྐྱེ་འགྲོ་མཆོག་དམན་རང་རང་གི་སྐལ་བར་འཚམ་པའི་ཆོས་ཀྱི་སྣང་བས། གནས་སྐབས་མཐར་ཐུག་གི་ཕན་བདེའི་འབྲས་བུར་འགོད་པ་སོགས་ལེགས་མཛད་གང་ལ་རྒྱལ་བ་སྲས་དང་བཅས་པ་དགྱེས་པའི་མཆོད་སྤྲིན་ཆེན་པོ་བསྐྲུན་ཏེ། སླར་ཡང་ཇི་སྐད་དུ། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། ། སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། ། ཞེས་འབྱུང་བ་ལྟར། བསྐལ་པ་དཔག་ཏུ་མེད་པར་ཐུགས་བསྐྱེད་དང་སྨོན་ལམ་བཟང་པོར་གོམས་སྟོབས་ཀྱི་ཤིང་རྟ་ལ་ལེགས་པར་བཅིབས་ཏེ། འགྲོ་བའི་སྐྱབས་མགོན་དམ་པ་པདྨ་རཱ་ག་ཞུན་མའི་ཅོད་པཎ་འཆང་བ་ཆེན་པོ་ས་ཕྱོགས་འདིར་སྤྱན་འདྲེན་མཛད་པ་གང་དང༌།
གནས་ལྔ་རིག་པ་སྨྲ་བ་ཡོངས་ཀྱི་གཙུག་རྒྱན་ཆེན་པོ་སྟེ་སྐྱབས་མགོན་ཉི་ཟླ་ཟུང་འབྲེལ་དུ་གྱུར་པའི་གཟུགས་སྐུ་མཐོང་དོན་ཆེ་བ་དག དེང་དུས་མ་ཧཱ་བྷོ་ཊའི་ཡུལ་གྱི་ལུས་ཅན་སྤྱིའི་བསོད་ནམས་མཁའ་ལ་གེགས་བྲལ་དུ་ཤར་བ་དང༌། སྒོས་སུ་མཁས་ཤིང་གྲུབ་པའི་ས་ལ་གནས་པའི་སྐྱེས་ཆེན་དུ་མའི་ཞབས་ཀྱིས་བཅགས་ཤིང་བཤད་སྒྲུབ་ཀྱི་སྣང་བ་དམ་པས་བྱིན་གྱིས་བརླབས་པའི་གདན་ས་ཆེན་པོ་ལྷུན་གྲུབ་སྟེང་གི་རྒྱལ་ཁབ་འདིར། འཁོར་ལོས་མཚན་པའི་ཞབས་ཀྱི་རྡུལ་ཕྲེང་གཙང་མས་ཉེ་བར་བཏབ་པས་ཤིས་པའི་ཆོ་ག་ཕུན་སུམ་ཚོགས་པ་བསྒྲུབས་ཏེ། ཁོ་བོ་ཅག་གི་ལྟ་བྱེད་ཀྱི་དབང་པོའི་ཡུལ་ན་ལྐོག་ཏུ་མ་གྱུར་པར་མཆོད་ཡོན་ཞལ་འཛོམ་གྱི་ངོ་མཚར་བླ་ན་མེད་པ་དང་ཆབ་ཅིག ལེགས་གསུངས་འཆི་བ་མེད་པའི་བདུད་རྩིའི་བཏུང་བས། བདག་རྒྱུད་བསོད་ནམས་ཀྱི་སྐལ་བ་མི་དམན་པར་བསྐྲུན་པ་སོགས་གང་ཅིར་སྐུ་དྲིན་བློ་འདས་སུ་ཆེ་བའི་ཡ་མཚན་གང་དེ་རིན་ཐང་ཚད་དུ་བགྱིར་བཏུབ་ན། སྟོང་གསུམ་ཟོང་གི་རྣམ་པར་སོང་ཡང་ཆ་ཤས་བསྒྲུབ་ཏུ་ཅི་ཞིག་ལྡོང༌། འོན་ཏེ་རང་ཉིད་དད་དང་སྤྲོ་བ་བརྟས་པའི་ལྷག་བསམ་གྱིས་ཀུན་ནས་བསླངས་ཏེ། འདིར་དུས་གསུམ་རྒྱལ་བ་འདུས་པའི་བདག་ཉིད་ཆེན་པོ་ཟུང་གི་སྐུ་ཞབས་སུ་ལེགས་སོའི་འབུལ་བ་མཚོན་བྱེད་དུ།
བཀྲ་ཤིས་རེ་ཁཱས་སྤུད་པའི་ལྷ་དར་སོགས་ཚན་གྲངས་ལྷག་བཅས་ས་སྐྱོང་ཀུན་དགའ་ཕྲིན་ལས་རྒྱ་མཚོ་ཅན་གྱི་ཕུལ་བར་རྟག་ཏུ་ཐུགས་རྗེའི་སྤྱན་རས་ཀྱི་གཟིགས་པ་དམ་པའི་རྭ་བ་ལས་མི་བོར་བར་གསོལ་བ་འདེབས་སོ་ཞེས་ཀརྨ་པ་ཞྭ་དམར་སྤྲུལ་སྐུ་དང༌། སི་ཏུ་རིན་པོ་ཆེ་ལྷན་ཅིག་སྤྱན་འདྲེན་ཞུས་པའི་ལེགས་འབུལ་གྱི་གོང་བཤད་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། བསྐལ་བཟང་ ་་་་་ཡན་ལག་གཅིག་གཟུགས། འདྲེན་པ་བཞི་པ་ཡི། ། ཆོས་ཀྱི་རྒྱལ་མཚན་བརྟན་བྱེད་དུ། ། མཁས་པའི་ཕྲིན་ལས་མི་ཟད་དཔལ། ། འབྱུང་གནས་དམ་པ་རྒྱལ་གྱུར་ཅིག ། སྨོན་ ་་་་་མ་བསྡུས་པའི་གཟུགས་ཅན། ལམ་ཡངས་བརྡལ་མཁའ་དབྱིངས་ལས། །
ལེགས་པར་འོངས་པའི་སྒྱུ་འཕྲུལ་ཟླ། ། གནས་ལྔ་རིག་པའི་ས་མོས་ཚལ། ། བཞད་པའི་རྩ་ལག་བླ་ན་མེད། ། གཞུང་དོན་ ་་་་་ངེས་པའི་དཔེ། རབ་འབྱམས་ལེགས་བཤད་ཀྱི། ། གླུ་རུ་ཇོ་བ་རིན་ཆེན་ཕྲེང༌། ། འདྲེན་འདི་ལམ་གསུམ་འབབ་ཀྱི་རྒྱུན། ། མཚུངས་ལས་གཞན་པའི་དཔེ་ཟླ་བྲལ། ། བཻ་དྷརྦའི་མཛེས་པའི་ཡོན་ཏན།་་་་་ ཐོས་བསམ་བསྒོམ་པས་སྦྱངས་པའི་ཐུགས། །
གང་གིས་དཔྱད་པའི་མདུན་ས་རུ། ། ཁེངས་པས་བསྒྱིངས་པའི་ཤེས་བྱ་ནི། ། ཟབ་དང་ཡངས་པ་གཉིས་ལ་མེད། ། སེམས་ཅན་མོས་པའི་སྙིམ་པ་ནི། ། སྣ་ཚོགས་ཕྱོགས་ནས་གདེངས་པ་དག ། ཚུལ་བཞིན་འགེངས་པའི་ཡོན་ཏན་འདི། ། དཔག་བསམ་ལྗོན་པའི་རྗེས་སུ་འགྲོ། ། སྡེ་ བྱ་བ་ཐ་མའི་གསལ་བྱེད།་་་་་ སྣོད་གསུམ་གྱིས་བསྟན་བྱ་བ། ། སྙིང་པོ་སྡོམ་པའི་ལམ་ཆེན་གྱིས། །
འགྲོ་བ་བྱང་ཆུབ་སྨིན་བྱས་པའི། ། ཕྲིན་ལས་ཕྱོགས་བྲལ་ཀུན་དུ་བགྲོད། ། ཀུན་ ཆ་ཤས་ཅན་གཟུགས།་་་་་ གྱི་མཉེས་གཤིན་ཐུགས་རྗེ་ཡི། ། དཀྱིལ་འཁོར་ཡངས་ལྡན་འགྲོ་བ་འདིས། ། ངལ་གསོར་སྤྱོད་པའི་གླིང་དམ་པར། ། མི་འགྱུར་བཏེག་པའི་ཁྲི་དྲུང་དུ། ། ཀུན་མཁྱེན་ ་་་་་རང་བཞིན་བརྗོད་པ། ཤཱཀྱ་སེང་གེའི་བཀའ། ། རྗེས་སུ་བསྒྲུབ་པའི་འདུན་པ་དག །
མ་ལྷོད་ཙམ་གྱི་དགེ་སྦྱོང་པས། ། ཤིས་པའི་གནས་འདིར་འདི་སྐད་གསོལ། ། འདི་སྐབས་སུ་བབ་པའི་གླེང་བ་རྣམས་ཡོད་ཀྱང་འདིར་མ་བྲིས་སོ། ། ཞེས་པ་འདིའང་སི་ཏུ་སྤྲུལ་སྐུར་འབུལ་བ་སྟོབ་པའི་གོང་བརྗོད་དུ་དོན་གཉེར་གྱི་ངོར་བནྡེ་ཚུལ་རིན་གྱིས་བྲིས་པའོ།། །། ༄༅། །བི་ཛ་ཡནྟུ། ཀུན་མཁྱེན་ཐུགས་རྗེའི་མཁའ་དབྱིངས་ལས། ། ཕྲིན་ལས་མཆོག་སྤྲུལ་ཉིན་མོར་བྱེད། ། དུས་འདིར་རྒྱལ་བསྟན་འདབ་སྟོང་ཚལ། ། བགྲང་ཡས་བཞད་པའི་གཉེན་མཆོག་དང༌། ། སྐྱབས་སོང་བསླུ་མེད་དཀོན་མཆོག་གསུམ། །
ཀུན་འདུས་བདག་ཉིད་གཙུག་ལག་བརྒྱ། ། ཡོངས་བཟུང་མཁས་པའི་ཚུལ་གསུམ་གྱིས། ། ལེགས་པར་འདོམས་པའི་དབང་ཕྱུག་སྟེ། ། མཆོག་ཟུང་ཞབས་ཀྱི་མཚོ་སྐྱེས་དག ། ཡིད་ཅན་མགོན་དུ་བསྐལ་པའི་ཕྲེང༌། ། བརྟན་བྱེད་ཆོས་ཀྱིས་མཐོ་བའི་ཁྲི། ། དྲེགས་ལྡན་གདོང་ལྔས་བཏེག་པའི་དྲུང༌། ། དད་གསུམ་ཤུགས་བསྐྱེད་བ་སྤུའི་ཚོགས། ། རྣམ་པར་གཡོ་མཛེས་སྙིམ་པ་དག ། ཡན་ལག་མཆོག་ཏུ་ལན་ཅིག་མིན། །
ངལ་གསོར་སྤྱོད་སྙམ་འདི་སྐད་གསོལ། ། ཚོགས་ཟུང་ལྷུན་པོའི་ཕྲག་ལས་ཐོན། ། དགེ་ལེགས་མཚན་བཟང་དཀྱིལ་འཁོར་ལས། ། མཁྱེན་བརྩེ་ནུས་པའི་འོད་ཟེར་སྟོང༌། ། འཇིག་རྟེན་དགེ་ལེགས་གསོས་སུ་སྤྲོ། ། རབ་འབྱམས་གཞུང་ལུགས་སྲིད་དོ་འཚལ། ། མགྲིན་ལས་འཇོ་བའི་ཐུབ་ཆོད་འདིས། ། ཤེས་བྱ་མཐའ་མེད་གྲགས་པའི་སྒྲ། ། ཆུང་ངུར་བགྱིད་སྙམ་འདི་རིགས་སམ། ། ཟབ་ཡངས་ཤེས་བྱའི་དཀྱིལ་འཁོར་ཆེ། །
རྫོགས་པར་ཁྱེད་ཀྱི་མཁྱེན་ཀློང་དུ། ། དོགས་པ་མེད་པར་ཆུད་པའི་མཚར། ། བློ་ལྡན་ཀུན་ཡིད་བལྟ་ཕྱིར་རྒྱུག ། ཕྱོགས་བྲལ་སེམས་ཅན་རེ་བའི་སྣོད། ། སྦྱིན་བཞིའི་དཔལ་གྱིས་བདེར་འགེངས་པར། ། སྲིད་པའི་དཔལ་ཙམ་སྟེར་བཟོད་པའི། ། དཔག་བསམ་ཡོངས་འདུས་ཅི་སྟེ་འགྲན། ། རྣམ་འདྲེན་བཞི་པའི་ལུང་རྟོགས་བསྟན། ། སྨན་འདོགས་རྨད་བྱུང་ལེགས་མཛད་ཀྱི། ། ཟླ་སྣང་གསར་པའི་ཕོ་ཉ་ཡིས། །
ཕྱོགས་ཀྱི་ཕ་མཐའ་གཞལ་རིང་ནས། ། ཟླ་བྲལ་སྐྱབས་གཅིག་མཆོག་གི་སྐུ། ། སྙིང་བརྩེའི་ཤིང་རྟས་ལེགས་དྲངས་ཏེ། ། བདག་ཅག་སྡུམ་པར་ཞབས་རྡུལ་ཕྲེང༌། ། གཙང་མས་བཏབ་པའི་སྐལ་བཟང་བསྒྲུབས། ། ཁྱད་པར་མཐོང་བའི་ཆོས་འདི་ལ། ། ལེགས་ཉེས་སློབ་པའི་བློ་གྲོས་ནི། ། བརྟན་ལྡན་འོད་སྲུངས་བྱིན་གྱི་མཆེད། ། རྐྱེན་དབང་ཉེར་སོང་སྒྲིབ་སྦྱོང་དུ། ། ཕྱིར་བཟློག་དབང་བསྐུར་ཐུགས་རྗེ་ཡི། །
འོད་ཟེར་ཞགས་པས་རྗེས་བཟུང་ནས། ། གནས་བཟང་བསྟན་པའི་བཀའ་དྲིན་ལན། ། འཇིག་རྟེན་བྱེད་པོས་བླན་དཀའ་གྱུར། ། དེ་ལྟ་ནའང་བརྣབ་སེམས་རྒྱ། ། དད་འདུན་སྐྱེས་བུས་ཡོངས་དྲལ་ཏེ། ། གཏང་རག་མཎྜལ་བཀོད་པ་ལ། ། སྤྱན་ཟུར་ལྷུང་བའི་མཚོན་བྱེད་དུ། ། ཐོག་མར་བཅོམ་ལྡན་འདས་མི་འཁྲུགས་པའི་གསེར་སྐུ་སོགས་རྣམ་གྲངས་བརྒྱ་ཕྲག་ཟུང་འདི་བཀྲ་ཤིས་རྒྱ་མཚོ་སྤུན་གྱིས་ཕུལ་བ་ལགས། སྨྲས་པ། སྔོན་ལས་བྱེད་པོ་ཁེངས་ལྡན་གྱིས། །
ཉེར་སྤྲུལ་འཁོར་བའི་མཚོ་ནང་དུ། ། དཔལ་འབྱོར་གེ་སར་རྒྱལ་མཚན་ཅན། ། ཉུང་ཟད་བསྐྲུན་པའི་མཆོད་པས་མཚོན། ། དུས་ཀྱི་ཆོས་ཉིད་ཐིམ་གང་གི ། གཉེན་འབྲེལ་ལྟོས་དང་བཅས་རྣམས་ཀྱིས། ། བསགས་པའི་ལེགས་བྱས་སྟོང་གསུམ་གྱི། ། འཇིག་རྟེན་མཎྜལ་སྤྲུལ་སྟེ་དབུལ། ། དགེ་བ་རྒྱ་མཚོ་དམིགས་ཡུལ་མཚོན། ། སེམས་ཅན་རྒྱ་མཚོ་བྱང་ཆུབ་བར། ། མཆོད་འོས་རྒྱ་མཚོ་མཉེས་བྱེད་ཅིང༌། །
ལེགས་གསུངས་རྒྱ་མཚོར་སྤྱོད་ཕྱིར་བསྔོ། ། ཞེས་རྒྱལ་བ་ཞྭ་དམར་མཆོག་སྤྲུལ་རིན་པོ་ཆེ་དང་སི་ཏུ་སྤྲུལ་སྐུ་ཆོས་ཀྱི་འབྱུང་གནས་ལྷན་ཅིག་པར་བརྒྱ་ཕྲག་ཟུང་གི་འབུལ་བ་སྟོབ་པའི་གོང་གཤམ་གྱི་གླེང་བ་ཉུང་ངུ་འདིའང་གཉེར་པ་བཀྲ་ཤིས་རྒྱ་མཚོའི་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །བསམ་གྱིས་མི་ཁྱབ་ཡོན་ཏན་གྱིས་གཏམས་གང་མཚན་ཏམྦུ་རཿཡི་དབྱངས། ། སུ་ཞིག་ཐོས་འཛིན་དཔྱིད་དུ་སིམ་པས་སྲིད་དང་ཞི་བའི་དགེ་ལེགས་སྐྱེས། ། ཅི་ཡང་འགུགས་པའི་ཐུགས་རྗེའི་ཤིང་རྟ་རྣམ་ཀུན་ཡངས་ལྡན་དཀོན་མཆོག་གསུམ། ། དེང་འདིར་མཐུན་མིན་ཕྱོགས་ལས་རྣམ་རྒྱལ་ཤིས་པའི་མེ་ཏོག་སྩོལ་ལ་སྤྱོན། ། གྲངས་མེད་བསྐལ་པའི་ཕྲེང་བར་ལེགས་སྦྱངས་མཁྱེན་རབ་མེ་ལོང་གཙང་མ་དེར། ། ཇི་སྙེད་ཆོས་ཀྱི་གཟུགས་བརྙན་བརྒྱ་ཕྲག་ལེགས་པར་འཕོས་པའི་འཕྲིན་ཡིག་གིས། ། ཆེས་ཆེར་བསྔགས་པ་རྒྱལ་ཚབ་ཆེན་པོ་དྲན་པའི་དབང་པོ་ཀུན་དགའི་དཔྱིད། ། འཆད་རྩོད་རྩོམ་པའི་སྤོབས་པ་བཟང་པོ་བརྒྱུད་པར་བཅས་པས་དགེ་ལེགས་སྩོལ། །
ཕྱོགས་བྲལ་ཞིང་གི་སྟོབས་བཅུ་མངའ་རྣམས་མཁྱེན་བརྩེ་ནུས་པའི་ཏི་ལ་ཀ ། མཐའ་དག་གཅིག་བསྡུས་མང་དུ་ཐོས་པའི་ཡིད་འཕྲོག་ལང་ཚོ་དར་བབ་མས། ། མཐའ་ཀླས་ཆོས་ཀྱི་རིག་བྱེད་འབྱིན་པོའི་སྙིང་གི་བརྟན་པ་ཡོངས་ཕྲོགས་ནས། ། བྱང་ཆུབ་ལམ་གྱི་རྩེ་དགའ་ལ་སྦྱོར་དཔལ་ལྡན་བླ་མ་རྒྱལ་གྱུར་ཅིག ། འཇཾམ་དཔལ་དབྱངཾས་ཉིད་སྨོན་ལམ་ས་བོན་རྨ་མེད་ཀྱིས་བཏབ་ཞིང་ས་རུ། ། ཡང་དག་ཆོཾས་ཀྱིཾ་ཚུལ་ཆེན་སྨྲ་བ་ཀུན་གྱི་བླཾ་མཾར་མངོན་དུ་འཕགས། ། རྫོགས་སངཾས་རྒྱསཾ་ཀུན་ཡེཾ་ཤེསཾ་སྣང་བ་འཛད་མེད་གཏེར་གྱི་སྒོ་འཕར་འབུམ། ། ཅིག་ཅར་འབྱེད་པའི་མཚན་ཉིད་ཀུན་གྱིས་ཉེ་བར་སྤུད་པའི་ངོ་མཚར་གཏེར། ། དགེ་ཚོགས་རིན་ཆེན་ལྷུན་པོའི་ཕྲག་པ་ནས། ། ལེགས་པར་ཤར་བ་སྐྱབས་ཀྱི་ཟླ་བ་གང༌། །
རྒྱལ་བསྟན་ས་ལ་དགའ་བའི་མེ་ཏོག་ཚལ། ། འདབ་སྟོང་བཞད་པའི་གཉེན་དུ་ཁྱོད་རྨད་བྱུང༌། ། བརྟན་དང་གཡོ་བའི་དངོས་ཀུན་མཚོ་ལྡན་མ། ། དགྱེས་སྐྱེད་ཚིག་གི་ལམ་ནས་འདྲེན་པ་ལ། ། སྒྲུན་དུ་མེད་པའི་ངོ་མཚར་ལ་བལྟ་ཕྱིར། ། མཁས་རྣམས་བློ་ནི་ཁྱོད་དྲུང་རྒྱུག་པ་བཞིན། ། ཤེས་བྱའི་རང་བཞིན་རྣམ་པར་ཡངས་པའི་མཐའ། ། བྱེད་པོ་གཞན་གྱིས་ཅུང་ཟད་བསྟུངས་མིན་པར། ། མཁྱེན་ཀློང་ཡངས་པ་གཅིག་ཏུ་ཐ་དད་ཉིད། ། གསལ་བར་འགོད་འདི་ཐུབ་ཆོད་ལས་མིན་ནམ། །
རིས་བྲལ་སེམས་ཅན་རེ་བ་གང་དང་གང༌། ། དེ་དེས་འགེངས་པས་བསམ་འཕེལ་ནོར་བུའི་མཆོག ། གཏོང་ཕོད་ཆེ་བའི་ཡི་གེ་འགོག་སྙམ་དུ། ། ཆུ་གཏེར་ཆེན་པོའི་ཀློང་དུ་སོང་བ་བཞིན། ། ལེགས་པའི་ཕྲིན་ལས་ལམ་གསུམ་འབབ་མ་ཡིས། ། བསྟན་དང་འགྲོ་བའི་མི་མཐུན་དྲི་སྦྱངས་ནས། ། ཕན་བདེ་འཛད་པ་མེད་པར་དབྱར་གྱི་དུས། ། རིན་ཆེན་འབྱུང་གནས་ཆེན་པོའི་སྤུན་ཟླར་བྱས། ། མངོན་མཐོའི་བདེ་འབྱོར་སྤེལ་བ་དེ་གཅིག་གིས། ། བྱང་ཆེན་སྤྱོད་པའི་རྗེས་སུ་བསྔགས་མིན་ཡང༌། །
གྲངས་མེད་བསྐལ་པར་འཐོབ་དཀའི་སྙིང་པོ་མཆོག ། སྟེར་བའི་ཐབས་ལ་མཁས་པ་འདིས་ཀྱང་ངོ༌། ། ཞབས་སེན་དམར་བའི་འོད་རྡུལ་ལྷ་དང་མིའི། ། ཐོར་ཚུགས་ནོར་བུ་འབར་བར་ངལ་འཚོའི་གནས། ། བགྱིད་པ་ཆོས་ཀྱི་རྐང་སྟེགས་གདོང་ལྔ་པས། ། འགྱུར་མེད་མངོན་པར་བཏེག་པ་ག་ལ་བར། ། དད་འདུན་ཐལ་སྦྱར་མེ་ཏོག་དཀར་པོའི་འཛུམ། ། ཅི་ཡང་ངོམ་པའི་དལ་འབྱོར་སྡོང་བུའི་ཕང༌། ། བློ་ཡི་རྐང་པ་དྲུག་ལྡན་མགྲིན་པ་ནས། ། ཞུ་རིས་སྙན་པའི་དབྱངས་ཆུང་འདི་སྐད་འབུལ། །
ཞེས་ཤིས་པར་བརྗོད་ཅིང་ཕྱག་བྱའི་ཚིག་གི་ཕྲེང་བ་འགའ་ཞིག་གིས་སྔུན་བསུ་སྟེ། སྐབས་སུ་བབས་པར་གླེང་བ། རྗེ་བཙུན་དམ་པ་ཉིད་ངེད་ཅག་སྤུན་ཟླར་བཅས་པའི་སྔོན་ལས་བཟང་པོའི་ཤུགས་ཀྱི་ཤིང་རྟས་ལེགས་པར་དྲངས་པའི་བླའི་མཆོད་གནས་དམ་པར་མེ་ཏོག་ཕོག་པའི་ལྷ་སྐལ་དུ་ཉེ་བར་ཐོབ་པ་ནས་བརྩམས་ཏེ། རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་དང་རྗེས་སུ་གནང་བ་ལ་སོགས་པ་ཆོས་ཀྱི་བདུད་རྩིའི་རིམ་པ་བསམ་གྱིས་མི་ཁྱབ་པར་སྩལ་བའི་སྒོ་ནས་གནས་སྐབས་མཐར་ཐུག་འབྲས་བུའི་སྒོ་འཕར་ཡངས་པོར་ཕྱེ་བའི་བཀའ་དྲིན་གྱི་མུ་མཐའ་འཆི་མེད་ལམ་གྱི་གཏིང་མཐས་ཀྱང་མཚོན་དུ་ཡོད་པར་མ་གྱུར་ཅིང༌། བདག་ཅག་རྣམས་ནས་ཀྱང་འདི་ནས་བྱང་ཆུབ་བར་གྱི་བློ་གཏད་འཆའ་བ་ལ་མི་ཕྱེད་པའི་དད་འདུན་གྱི་རྩ་བ་བརྟན་པར་ཚུགས་ཐོག་འདིར། རྗེ་བཙུན་དམ་པ་ཉིད་དབུས་གཙང་ཕྱོགས་སུ་ཅིས་ཀྱང་བཏེག་དགོས་ཀྱི་བཀའ་འཕྲིན་ལན་གྲངས་སུ་སྩལ་ཡང་རང་གི་དད་མོས་དང་དགོས་པ་ཆེ་གཤིས། འབྱོན་པས་ཆོག་པའི་ཞུ་འབུལ་ཅི་ཡང་མ་སྤོབས་པ་དེ་ལྟར་ལགས། སླར་ཡང་འདི་ལོར་མི་འབྱོན་ཐབས་མེད་ལྟ་བུའི་བཀའ་ནན་ཆེ་བར་བཅས། ། ཕེབས་ཆོག་པའི་ཞུ་འབུལ་ཞིག་ནི་མི་བྱེད་དབང་མེད་དུ་སོང་བ་དེའི་གཏན་ཚིགས་ཀྱང༌། ད་གཟོད་འབྲུག་ལོའི་ནང་འདི་གར་ཅིས་ཀྱང་ཕེབས་གྲུབ་རྩིས་ཀྱི་ཞུ་གསུང་གོར་མའི་རི་མོ་ལྟ་བུར་བགྱིས་པ་དེ་བཞིན་ལགས།
ད་ལན་གོང་འཕྲོས་ལྟར་ཆོས་དང་དམ་ཚིག་གི་དྲིན་ལ་དཔག་ན་འཛམ་གླིང་གསེར་གས་བཀང་ཡང་སྐུ་དྲིན་ཆ་ཤས་ཀྱང་འཚོབ་པ་ལྟ་ཅི་ཞིག འོན་ཀྱང་དེང་སྐབས་དུས་ནམ་དང་རྒྱ་བོད་ཀྱི་སྣ་ལེན་སོགས་གང་ཅིའི་འགན་འདེགས་ལྕི་བ་དགོངས་བཞིན། རྒྱལ་ཁབ་འདིར་དངོས་རྫས་ཀྱི་མཛད་སྒོ་ཆེ་སྟབས་འབུལ་ནོད་རྒྱ་དཔངས་ཆེ་བ་ཞིག་སྟོབ་ཐུབ་པ་མ་བྱུང་ཞིང༌། གལ་ཏེ་བྱུང་ན་རང་རྒྱུད་དུ་ཚོགས་རྫོགས་ཆེན་པོར་འགྱུར་བ་ཡང༌། ཇི་སྐད་དུ། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་སོགས་མང་དུ་བསྔགས་པ་ཅུང་ཟད་མཐོང་ཐོས་ཡོད་རུང་དེ་ཙམ་ཞིག་ནི་མ་བྱུང་སོང་ཡང༌།
དེང་འདིར་སྔོན་དུས་བྱང་ཆུབ་སེམས་དཔའ་ཁ་ཅིག་ཨ་རུ་རའི་གོང་བུ་ཙམ་ཕུལ་ཏེ་བྱང་ཆུབ་ཏུ་ཐུགས་བསྐྱེད་པ་དཔེར་བླངས་པའི་འབུལ་རྫོང་མཚོན་བྱེད་དུ་བཀྲ་ཤིས་ལྷ་དར་གྱིས་ཐོག་དྲངས་པའི་རྣམ་གྲངས་བརྒྱ་བརྒྱད་ཕུལ་བ་བརྩེ་བཞེས་དང༌། ཡེ་ཤེས་གཟིགས་པའི་ཁོངས་ནས་ནམ་ཡང་མི་བསྐྱུད་པར་གསོལ་བ་འདེབས་ན་ཅི་གནང༌། སྨྲས་པ། དད་མོས་བློ་ཡི་བང་མཛོད་གྲོལ་བ་ལས། ། བྱུང་བའི་དངོས་པོ་འདིས་མཚོན་དགེ་བའི་ཚོགས། ། མཚོར་བཅས་ས་གཞི་རི་གླིང་ཉི་ཟླ་སོགས། ། ཕུན་ཚོགས་དཔལ་འབྱོར་སྤྲུལ་པས་ཁྱོད་མཆོད་དོ། ། བ་སྤུའི་སྐྱེ་བའི་གནས་རེར་མཆོད་བྱས་པའི། ། བསོད་ནམས་རྒྱུ་སྐར་ལམ་ལས་ཆེས་འབྱམས་པ། ། མཚན་ལྡན་རྡོ་རྗེ་སློབ་དཔོན་མཉེས་བྱེད་པའི། །
ལས་སུ་སྐལ་བས་བསྐོས་འདི་ལེགས་བྱས་སྦོམ། ། གྲུབ་པར་མཛོད་ཅིག་དེང་ནས་བྱང་ཆུབ་བར། ། ཡེ་ཤེས་གཟིགས་པའི་འབབ་སྟེགས་བདག་རྒྱུད་དུ། ། བརྟན་པར་འཆའ་བ་དངས་མཚོར་ཟླ་གཟུགས་ནི། ། འགོག་པ་མིན་ལྟར་སྨོན་པའི་ལམ་འདིའོ། ། ཞེས་འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས་པ་དབུས་གཙང་ཕྱོགས་སུ་བཏེག་པའི་སྐབས་སྐུ་རྫོང་འབུལ་བའི་གོང་བརྗོད་གླེང་བསླང་བཅས་འདིའང་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་སོ།། །། ༄༅། །སྲིད་པ་གསུམ་ན་ཟླ་བྲལ་བ། ། ཡོན་ཏན་ཚོགས་ཀྱིས་མཐོ་གྱུར་པས། ། ལྷ་ཡིས་བསྔགས་པའི་མེ་ཏོག་ཆར། ། གྲངས་མེད་བསྙིལ་དེ་རྒྱལ་གྱུར་ཅིག །
གཙུག་ལག་རབ་འབྱམས་བློ་གྲོས་ཀྱི། ། སྣང་བ་དམ་པས་གསལ་བགྱིས་པའི། ། ངོ་མཚར་གང་གིས་ཉིན་མོར་བྱེད། ། ཕྱོགས་རེའི་མུན་པའི་གཤེད་དུ་སོང༌། ། ཀུན་ལ་ལེགས་སྙོམས་ཐུགས་རྗེའི་དཔལ། ། འོད་སྲུངས་བྱིན་གྱི་དཀྱིལ་འཁོར་དང༌། ། རེ་ཞིག་མཐུན་མོད་བྱང་ཆུབ་མཆོག ། དེ་སྲིད་རྟེན་དུ་ཁྱོད་དྲིན་བཟང༌། ། གངས་གསུམ་བྱིན་རླབས་ཟླ་བའི་ཟེར། ། ལེགས་འཐུངས་སྐལ་བཟང་དགའ་ཚལ་དུ། །
མངོན་མཐོ་ངེས་ལེགས་ས་དགའི་ཚལ། ། འཛུམ་བརྒྱ་འགྲོལ་བའི་ནུས་པ་རྫོགས། ། ཀུན་མཁྱེན་དམ་པའི་ཞལ་གྱི་ལུང༌། ། མངོན་པར་རྟོགས་བཅས་རྩ་ལག་ཏུ། ། ཇི་སྲིད་བསྐལ་པར་གཡུང་དྲུང་གི ། གོ་འཕང་ཉིད་དུ་བརྟན་གྱུར་ཅིག ། དེ་སྐད་རྩེ་གཅིག་རབ་གུས་པའི། ། བློ་གྲོས་མེ་ཏོག་བཞེད་པ་ལས། ། ཤིས་བརྗོད་བུང་བའི་དབྱངས་ཆུང་གིས། ། མདུན་བསུ་ནས་ནི་འདི་སྐད་གསོལ། །
སྤྱིར་གཏན་གྱི་སྐྱབས་གནས་ཐམས་ཅད་འདུས་པའི་བདག་ཉིད་ཅན་དུ་གྱུར་པའི་བླ་མ་དམ་པ་རྣམས། བསུ་བ་དང་སྐྱེལ་མར་ཕྱིན་པའི་རྣམ་སྨིན་ཞབས་མཐིལ་འཁོར་ལོས་མཚན་པ་ལ་སོགས་པ་རྣམ་པར་སྨིན་པ་བསམ་གྱིས་མི་ཁྱབ་པའི་ཚུལ་ལ་ལེགས་པར་བསམས་ན། དེང་རྗེ་བཙུན་དམ་པ་ཐུགས་རྗེའི་གཏེར་ཉིད་ཀྱི་སྐུའི་ཕེབས་སྐྱེལ་དུ་མདོ་གཞུང་གི་སའི་ཆ་ཙམ་དུ་བདག་གིས་ཀྱང་སླབས་པ་ཞིག་བྱུང་ན་ཕན་ཡོན་དཔག་ཏུ་མེད་པ་རང་ལ་འབྱུང་བར་ངེས་མོད། དེང་དུས་ནམ་ཟླ་ཞན་པའི་སྟབས་ཀྱིས་མི་སེར་རྣམས་ལ་དཀའ་ཚེགས་ཆེ་བའི་རྒྱུར་འགྲོ་བ་དང༌། ཁོ་བོ་ཅག་གཟུགས་པོ་འཁྲང་ཆེ་བ་ཞིག་ཀྱང་མ་མཆིས་པ་དང༌། འདིར་ཡང་ཁང་པའི་བཟོ་བཀོད་བྱེད་པའི་འགན་འདེགས་དགོས་པ་བཅས། ཆིབས་སྐྱེལ་རིང་པོ་ཞིག་ཏུ་སླེབ་པ་མ་བྱུང་བར་དགོངས་པའི་རྒྱ་མཚོ་ཆེན་པོ་ལས་རྣམ་འགྱུར་གྱི་རླབས་ཕྲེང་མི་འཕྱོ་ཞིང༌། སླད་ཀྱི་ཆར་ཡང་འཇིག་རྟེན་ཀུན་གྱི་བདེན་པའི་དཔང་པོའི་མཐར་ཐུག་པ་ནི་བླ་མའི་བཀའ་ཡིན་པ་ལྟར། ད་གཟོད་སྟག་གི་ལོ་ངོའི་ད་ལྟའི་དུས་ཚོད་ལས་མི་འཕྱི་བར། ད་ལྟ་ཇི་ལྟ་བ་བཞིན་དུ་ཞལ་གྱི་དཀྱིལ་འཁོར་མཇལ་བའི་སྐལ་བ་བཟང་པོ་ལས་ནམ་ཡང་མི་གཡེལ་བར་གསོལ་བ་འདེབས་པ་དགོངས་པའི་དབྱིངས་སུ་འདྲེན་པ་མཁྱེན་མཁྱེན།
སླར་ཡང་སྨྲས་པ། བདེན་དཔང་ཀུན་གྱི་ཡང་རྩེ་ནི། ། བསླུ་མེད་བླ་མའི་བཀའ་ཞེས་པ། ། བདེན་པ་དེས་ཀྱང་གུས་ལྡན་པའི། ། བསམས་ཀུན་འགྲུབ་པའི་བཀྲ་ཤིས་སྩོལ། ། ཞེས་པ་སངས་རྒྱས་ཡེ་ཤེས་གཙང་ཕྱོགས་སུ་བཏེག་པའི་ཆིབས་སྐྱེལ་དུས་གླེང་བ་འདི་ལྟར་དགོངས་ཚུལ་ས་སྐྱོང་བླ་མ་ཀུན་དགའ་ཕྲིན་ལས་རྒྱ་མཚོ་ནས་བཀའ་སྩལ་ཕེབས་བཞིན་བནྡེ་ཚུལ་ཁྲིམས་རིན་ཆེན་གྱིས་གླེང་བའོ།། །། ༄༅། །སྭསྟི་བི་ཛ་ཡནྟུ། མཐའ་དག་གཟུགས་ཅན།་་་་་ ཀུན་མཁྱེན་རྒྱལ་བའི་ཆོས་ཚུལ་འཆི་མེད་ཚལ། ། མཛེས་བྱེད་རྒྱལ་བའི་གདུང་འཚོབ་དཔག་བསམ་དབང༌། །
ངོ་མཚར་མཁས་ཚུལ་སྐྱོང་བའི་ལོ་འདབ་དང༌། ། བཟང་པོའི་སྙེ་མ་གཡུར་ཟའི་ཞབས་སྟེགས་སུ། ། ཆབ་ ་་་་་བསྡུས་ཤིང་མ་བསྡུས་གཟུགས། སྲིད་སྟོབས་འབྱོར་འདབ་མ་བརྒྱ་པའི་བཅུད། ། འཐུང་ལ་རིག་པའི་བུང་བ་ཆེར་གཡེངས་ཀྱང༌། ། བྱང་ཆུབ་ནམ་འཕང་བགྲོད་འདོད་མ་བསྐྱུངས་པའི། ། ས་བདག་རིགས་ཀྱི་གཞོན་ནུས་འདི་སྐད་གསོལ། ། བསྐལ་ ་་་་་ཡན་ལག་གཉིས་གཟུགས། པའི་ཆུ་གཏེར་ལ་བསྒྲུབས་ལེགས་བྱས་རྣམས། ། འགྲོ་དོན་དུས་སུ་བབ་པའི་ལག་པ་ཡིས། །
གཅིག་ཏུ་ལེགས་བསྡོམས་སྐལ་བར་འཚམ་པའི་སྐུར། ། ངོ་མཚར་བསྐྲུན་པའི་བྱེད་པོ་དེ་རེ་མཁས།
རྨོངས་པའི་དཔེ།་་་་་ ། ལེགས་གསུངས་གདམས་པའི་ཟིལ་མངར་ཀུན་གྱི་གསོས། ། བར་མེད་འགྱེད་ལ་ཚིགས་བཟངས་གཞོན་ནུ་རྣམས། ། རང་གི་འཚོ་བ་ཉིད་དུ་རྣམ་བརྟགས་ནས། ། སྔོ་བསངས་ལམ་དུ་རྒྱུ་ཞིང་བལྟ་བ་སྙམ། ། རྣམ་མང་ ་་་་་བཻ་དྷརྦའི་རྒྱ་ཆེ་བའི་ཡོན་ཏན། ཤེས་བྱའི་ལྟད་མོ་བཀྲག་ཏུ་ཆེར། ། མཁྱེན་པའི་ཚུལ་འདིས་རིན་ཆེན་ཁང་བཟངས་ངོགས། །
ར་ཝ་ཎ་ཡི་གཟུགས་བརྒྱ་ཅིག་ཅར་དུ། ། སྣང་བྱས་ངོ་མཚར་སྔོན་རབས་གྲགས་པ་ཙམ། ། བགྲང་ཡས་ རབ་རྟོགས།་་་་་ རྒྱལ་བའི་རིགས་དང་དཀྱིལ་འཁོར་གྱི། ། ཁྱབ་བདག་ཚད་མའི་སློབ་དཔོན་དེ་ནི་ཁྱོད། ། ཡོང་ཡེ་བསྔགས་པའི་འོས་སུ་རྒྱུད་ལུང་གི ། མིང་ཚིག་ཡི་གེའི་ཅང་ཏེའུ་འཁྲོལ་བ་སྙམ། ། རབ་རྟོགས།་་་་་ རྣམ་དཀར་ཕྲིན་ལས་བརྡལ་ལེགས་དཀྱིལ་འཁོར་གྱིས། ། ཐ་གྲུ་ཡངས་པའི་ཕ་རོལ་འགྲོ་འགྱུར་གྱི། །
དགོས་པ་རྨད་བྱུང་དེས་ནི་རིགས་བྱེད་འབྱིན། ། སྟོང་གསུམ་ཡངས་པར་སྤྲུལ་ལ་ངེས་པར་ཞུགས། ། གསང་ གོ་ཊ་པའི་མཛེས་པ།་་་་་ ཆེན་ཐེག་པ་མཐའ་དག་མགྲིན་འཇོ་བའི། ། རྡོ་རྗེའི་བླ་མ་ཆེ་བའི་ཡ་མཚན་གཏམ། ། རྫོགས་པར་སྨྲ་ལ་མ་དྲུག་སྐྱེས་ཡིན་ཡང༌། ། འཕྲིན་ཡིག་ཁུར་པོས་ངལ་བ་མི་འགྱུར་གྲང༌། ། དངོས་དཔེ།་་་་་ ཀུན་མཁྱེན་བསྟན་པའི་མཛེས་བྱེད་དམ་པ་ཁྱོད། ། གསང་བ་མི་ཤིགས་ཞོ་འཐུང་རུས་ལས་སྐྱེས། །
རྡོ་རྗེའི་དོ་ཟླར་བྱེད་པའི་ཆོ་ག་ནི། ། འཇིག་རྟེན་མགོན་པོ་ཀུན་གྱིས་སྒྲུབས་ཤིག་ཀྱེ། ། བློ་ལྡན་རྒྱལ་བའི་སྲས་རྣམས་ཞིང་སྦྱོང་དང༌། ། སེམས་ཅན་སྨིན་བྱེད་སྒྱུ་འཕྲུལ་དཔག་མེད་ལས། ། ཐེག་མཆོག་རྡོ་རྗེ་སློབ་དཔོན་སྤྲུལ་གང་ལ། ། དངོས་ཕྲན་འདིས་མཚོན་སྒོ་གསུམ་དགེ་བས་མཆོད། ། སྐྱེད་བྱེད་ཀྱི་རྒྱུ།་་་་་ དེས་བསྐྱེད་དགེ་བའི་ནུས་པས་མགོན་པོ་ཁྱོད། ། རྟག་པར་འཚོ་གཞེས་ཆོས་ཀྱི་རྒྱལ་པོའི་ལུགས། ། ཡང་དག་སྐྱོང་བའི་རྒྱལ་ཚབ་མཆོག་གྱུར་ནས། །
ཕྱོགས་བཅུར་ཆོས་ཀྱི་སྣང་བ་འགྱེད་པ་དང༌། ། བདག་ ་་་་་ལྡན་པའི་གཟུགས་ཅན། ཀྱང་བྱང་ཆུབ་སྙིང་པོ་སོན་བར་གྱི། ། ཚེ་རབས་ཀུན་དུ་རྒྱལ་བའི་མྱུ་གུའི་རིགས། ། མི་དམན་སྐྱེ་བའི་སྡོང་བུ་བཟུང་བའི་རྩེར། ། བསྟན་འགྲོར་ཕན་པའི་སྙེ་མས་དུད་པར་ཤོག ། ཡན་ལག་གསུམ་གཟུགས།་་་་་ སྙིགས་མའི་བརླང་སྤྱོད་སྦྲུལ་གདུག་ཁ་ཡི་རླངས། ། དཀོན་མཆོག་ཐུགས་རྗེའི་ཞི་བྱེད་སྨན་མཆོག་གིས། ། བྲན་པས་ཡུལ་གྲུ་འདིས་མཚོན་རྒྱལ་ཁམས་དག །
བདེ་སྐྱིད་ལེགས་བྲིས་དགའ་སྟོན་སྤྱོད་གྱུར་ཅིག ། ཅེས་མཆོད་བརྗོད་སྙན་དངགས་ཀྱི་ཕྲེང་བ་ཉུང་ཟད་སྔོན་དུ་བཏང་ནས་སྐབས་སུ་བབ་པའི་གླེང་བ། དེང་རྗེ་བཙུན་དམ་པ་ཉིད་ཀྱི་རིགས་མཆོག་ཤིང་སཱ་ལ་ཆེན་པོ་ལྟ་བུའི་ཁུ་བོར་གྱུར་པ། མཁན་ཆེན་འཇམ་པའི་དབྱངས་བསོད་ནམས་བཟང་པོ་པ་དེ་ཉིད་སྙིགས་མའི་དུས་ཀྱི་རྒྱལ་བསྟན་གསལ་བར་བྱེད་པའི་སྣང་བྱེད་ཆེན་པོར་གྱུར་ཅིང༌། རྗེ་བཙུན་ཨེ་ཝཾ་པ་ཆེན་པོའི་རིང་ལུགས་ལ་ལན་གཅིག་མིན་པར་ཕན་སྟོབས་ཆེན་པོ་བྱུང་བའི་སྐུ་དྲིན་ལ་བསམས་ན་འཕགས་པ་དང་སོ་སོའི་སྐྱེ་བོའི་བློ་ལྡན་སུ་ཡང་དད་པའི་ཆུ་གཏེར་རྣམ་ཀུན་འཕེལ་བར་མི་འགྱུར་བ་ཅི་ཞིག སྒོས་སུ་མཁན་ཆེན་དེ་ཉིད་ཀྱི་སྐུ་དབོན་སྔོན་བསགས་བསོད་ནམས་ཤར་རིའི་དཔུང་རྩེ་ནས་འཕོས་པའི་འདྲེན་པ་དམ་པའི་གཟུགས་སྐུའི་ཀུན་ཕན་གཞོན་ནུ་ཉིད། ལས་བཟང་གསེར་གྱི་ཤིང་རྟར་བཅིབས་ཏེ། མདོ་སྨད་ལྗོངས་པའི་ལུས་ཅན་སྤྱིའི་སྐལ་བ་བཟང་པོའི་མགྲོན་དུ་ཁུགས་ཤིང༌། གང་འཚམ་གདུལ་བྱའི་རེ་བ་མཐའ་དག་ལེགས་པར་བསྐངས་ཏེ། སླར་གཙང་ཕྱོགས་སུ་ཆིབས་ཀྱི་ཁ་ལོ་བསྒྱུར་བའི་དགོངས་པས།
ད་ལམ་མཁན་པོ་བསྟན་པའི་མངའ་བདག་ཆེན་པོའི་ཞལ་བཟངས་ཀྱི་དཀྱིལ་འཁོར་མཇལ་ཞིང་གསུང་གི་བདུད་རྩིའི་བགོ་སྐལ་བཞེས་པ་དང༌། བདག་ཅག་རྣམས་སུའང་ཤིས་བརྗོད་སྭསྟིའི་སྒྲ་བརྙན་བརྡུང་སླད། ཕྱོགས་འདིའི་ནོར་འཛིན་ཞབས་ཀྱིས་བཅགས་པ་ངོ་མཚར་རྨད་དུ་བྱུང་བ་ཆེ་ལྟར། ཁོ་བོ་ཅག་ནས་ཀྱང་དབང་ལུང་གདམས་པའི་བདུད་རྩི་བསྟེན་ཅིང་ཞག་གྲངས་མང་ཤས་ཤིག་བསྙེན་བཀུར་སྟོབ་པའི་འདུན་པ་ཆེ་ནའང༌། རྗེ་ཉིད་ལ་འབྱོན་ཆས་ཉེར་བསྡོགས་བསྟར་བའི་ཐུགས་བྲེལ་ཡོད་པ་དང༌། བདག་ཀྱང་གང་ཅིའི་བགྱི་བ་མང་པོའི་གཡེང་བྲེལ་མ་ཆོད་གཤིས་དེ་ཙམ་ཞིག་ནི་མ་བྱུང་སོང༌། འོན་ཀྱང་དེང་གི་ལོང་སྐབས་རྗེས་སུ་དཔགས་པའི་དབང་བཀའ་རྗེས་གནང་ཟབ་མོ་འགའ་ཞིག་གི་བཀའ་དྲིན་སྩལ་བའི་གཏང་རག་དང༌། ཕེབས་རྫོང་གི་མཚོན་བྱེད་ཆབ་ཅིག་པར་བཀྲ་ཤིས་ལྷ་དར་གྱིས་ཐོག་དྲངས་པའི་ཚན་གྲངས་སྨོས་པ་འདི་དག་གུས་པར་ཕུལ་བ་ལགས། ཞེས་པ་ཁང་གསར་སྐུ་དབོན་རིན་པོ་ཆེ་ཆོས་སྐྱོང་བཟང་པོ་དབུས་གཙང་དུ་བཏེག་པའི་སྐབས། ཕེབས་རྫོང་གི་གོང་བརྗོད་དང་གླེང་བ་ཅུང་ཟད་འདིའང་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །།
༄༅། །སྭསྟི། དགེ་ལེགས་འབྱུང་གནས་བསྟན་པའི་དགའ་ཚལ་དག ། མཛེས་བྱེད་ཚུལ་ཁྲིམས་དག་པའི་བསུང་ཞིམ་གྱིས། ། འཁོར་བའི་གདུང་ཆེན་དབྲོག་པའི་ཆོ་ག་མཁན། ། སྐྱབས་མཆོག་ལྗོན་པའི་དབང་པོའི་ཞབས་དྲུང་དུ། ། བགྲོད་དཀའི་གནས་ཀྱིས་རྣམ་པར་བསྐལ་གྱུར་ཀྱང༌། ། བསྔགས་འོས་ཕྲིན་ལས་དཀར་པོས་རྨོངས་ཆེན་བློ། ། དབང་མེད་དེ་རུ་དྲངས་པར་མ་བཟོད་ནས། ། གུས་སྤྲོ་འཕྲིན་གྱི་ལམ་ནས་འདི་སྐད་འབུལ། ། རྣམ་མང་སྐྱེ་བར་བསགས་པའི་ལེགས་བྱས་ཚོགས། །
གཟུགས་ཅན་ཉིད་དུ་མངོན་པར་ལྷགས་པའི་སྐུ། ། གདུལ་བྱའི་གཙུག་ན་རྟག་པར་བཀོད་པའི་མཚང༌། ། མ་བཟོད་ཟླ་བ་བདེ་འབྱུང་གཙུག་ན་བྲོས། ། ཕྱི་ནང་གཙུག་ལག་རབ་འབྱམས་གཏམ་གྱི་སྒོར། ། རྟག་པར་འཇོ་ཡང་མཐས་གཏུགས་དབེན་པའི་ཚུལ། ། རིན་ཆེན་འབྱུང་གནས་ལས་གཞན་མཚུངས་པའི་ཟླ། ། འོས་གྱུར་སྲིད་པ་གསུམ་པོ་གང་དུ་བཙལ། ། དྲང་དང་ངེས་པའི་ཤེས་བྱ་ཀུན་གྱི་གཞི། ། མ་འདྲེས་མཁྱེན་ཀློང་ཡངས་པར་རྣམ་བཀོད་པའི། ། བགྱི་བ་འདིས་ནི་རྨོངས་ཆེན་སྐྱེ་བོ་ཡི། །
དྲན་པའི་སྒོ་མངས་མ་བྱིན་བླངས་ཀྱིས་དོགས། ། གཅིག་ཏུ་མིའམ་ཅི་ལས་མ་བྱུང་ཞིང༌། ། དཔལ་ལྡན་དགེ་དབང་ཉིད་ཀྱང་མ་ཡིན་པར། ། སྙན་དངགས་རོ་ལྡན་གསུང་མཆིད་རྟེན་དང་བཅས། ། སྙིང་གི་མུན་སེལ་འདི་ཀོ་ཇི་ལྟར་ཐོབ། ། དགའ་བའི་རོ་དེས་མྱོས་པའི་བདག་ལུས་ལའང༌། ། འཕྲེང་གེགས་སྦྲུལ་གྱི་ཁ་རླངས་མ་ལྡང་བར། ། སྒོ་གསུམ་དགེ་བར་སྦྱར་འདོད་རེ་བ་ནི། ། དར་གྱི་སྲད་བུ་བཞིན་ཞིག་མ་ཆད་ཙམ། ། ཕྲིན་ལས་འོད་སྣང་སྤྲོ་བྱེད་སྐུའི་ཟླ་བ། །
རྣམ་འདྲེན་གཉིས་པའི་ལུང་རྟོགས་རྣམ་འཕྱོའི་གྲོང༌། ། རྣམ་པར་འཕེལ་བའི་གཉེན་དུ་མི་ནུབ་པར། ། བརྟན་བྱེད་ཐབས་ཀྱི་བདུད་རྩི་བསྟེན་པ་ནས། ། ནགས་སུ་གཞན་གྱིས་གསོས་པ་རྒྱས་པའི་གླུ། ། སྐྱེ་བོའི་སྙིང་གི་བདེ་བ་སྟེར་ཉིད་ན། ། སྨྲ་བ་མཁས་པའི་མགྲིན་ལས་ལམ་ཐམས་ཅད། ། སྙན་དངགས་དབྱངས་སུ་འཕོས་ན་ཅིས་མི་དགའ། ། དེ་སྐད་སྨྲ་བའི་ཡི་གེའི་བྱ་མ་རྟས། ། སྟོང་འཁུན་ཡུལ་དུ་བསྐྲུན་པའི་གོས་བཟངས་གྱོན། ། བཀྲ་ཤིས་རྟགས་ཀྱིས་ཉེར་མཚན་རིན་ཆེན་གྱི། །
འཁོར་ལོ་དུ་བའི་སྐྱེ་གནས་གྲངས་ལྡན་བཅས། ། སྡེ་བཞི་ལྷུན་གྱིས་གྲུབ་པའི་འབྱུང་གནས་སུ། ། གྲགས་པའི་དགེ་མཚན་སྲིད་པ་འདིར་གསལ་བ། ། གང་དེའི་གནྡྷོ་ལ་དང་ཉེ་བ་ནས། ། གུས་ལྡན་ཀུན་དགའ་ལྷུན་གྲུབ་ཅན་གྱིས་ཕུལ། ། ཅེས་པ་ངོར་གྱི་དཔོན་སློབ་དབུ་མཛད་ཀྱི་དྲུང་དུ་འབུལ་བའི་ཞུ་ཡིག་བྱ་མ་རྟའི་ངག་སྙན་ཞེས་བྱ་བ་འདི་ནི་ཀུན་དགའ་ལྷུན་གྲུབ་ཀྱི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེའོ།། །། ༄༅། །ཐུབ་དབང་བསྟན་པའི་མཐོ་རིས་སྐྱེད་ཚལ་དུ། ། ཚུལ་ཁྲིམས་དྲི་ལྡན་འདབ་སྟོང་འཛུམ་དབུས་ནས། ། ལུང་རིགས་བུང་བའི་གླུ་འདིས་མཁས་མང་གི ། ཡིད་ཀྱི་རིགས་མཐུན་མཛའ་བོ་འགུགས་བྱེད་དྲུང༌། །
ཆོས་སྲིད་མཁྱེན་པའི་འབྱོར་པས་ཆེས་དབུལ་ཡང༌། ། རིང་ནས་འགྲོགས་པའི་རྨོངས་ཆེན་སྙིང་གྲོགས་ཁོས། ། དམ་དུ་འཁྱུད་དེ་རྣམ་གཡེངས་བཟའ་བ་འགས། ། བསྙེན་བཀུར་ཐོབ་པའི་ཕྲན་བུས་འདི་སྐད་གླེང༌། ། སྔོན་སོང་ལེགས་བྱས་སྟོང་གི་རྣམ་སྨིན་འབྲས། ། སྨིན་ཅིང་དུད་པའི་གཟུགས་སྐུའི་རྐང་འཐུང་མཆེད། ། འཕྲལ་འཚེའི་དྲི་བཞོན་ཕྱོགས་གཞན་ཉུལ་བའི་ཚེ། ། རྣམ་དཔྱོད་མེ་ཏོག་དཀར་མཛེས་ངོམ་པ་ནས། ། སྡེབ་སྦྱོར་ལུས་སྟོབས་རྒྱས་པའི་ལེགས་སྦྱར་གྱི། ། རྐང་གདུབ་སྒྲ་འཁྲོལ་ཉམས་འགྱུར་ཚིག་གི་གླུས། །
ཀུན་དགའ་བསྐྱེད་པའི་གསུང་ཤོག་ངང་མོ་དཀར། ། ལྷ་རེག་གིས་མཚོན་རྟེན་གྱི་སྒྲོ་གཤོག་ཅན། ། འབྱོར་ཚེ་རིག་པའི་ཁྱེའུས་བཀའ་དྲིན་གྱི། ། ཕ་མཐའ་ལན་མང་བཅལ་བས་མ་མངོན་པར། ། ངོ་ཚས་ལུས་ཀྱི་ལྐོག་ཏུ་ཡིབ་པ་ལ། ། སོ་ཕྲེང་ཚོགས་རྣམས་ཁྲེལ་ནས་དགོད་མིན་ནམ། ། འདིར་ཡང་དོན་གཉིས་ནོར་བུས་ཡོངས་དབེན་པའི། ། འབྱུང་ལྔའི་ཤིང་བརྩེགས་ལུས་ཀྱི་གྲུ་བོ་ཆེ། ། ཉེར་འཚེའི་ཆུ་སྲིན་གདུག་པས་མ་གཙེས་པར། ། ལྷག་བསམ་དཀར་པོའི་བ་དན་འཛུགས་པའི་ཁུལ། །
སྔོན་ཆད་དྲིན་གྱིས་རེ་བ་རྫོགས་ཚུལ་འགའ། ། སྨྲ་བར་སེམས་ཀྱང་འདོད་པས་ངོམ་བྲལ་འདིས། ། སླད་མར་གཟུགས་སྐུ་རྣམ་གཉིས་འཚོ་བ་ནས། ། ཕེབས་ཚོགས་ཆད་མེད་སྩོལ་ཞེས་ཚིག་འདི་ཐོན། ། སྙན་ཚིག་མགྲིན་པའི་སྒྲ་འབྱིན་ཏམྦུ་ར། ། བརྡུངས་པའི་ཞུ་ཡིག་རྐང་དྲུག་གར་མཁན་མ། ། སྤྱན་ཟུར་པདྨའི་དོ་རར་འཇུག་འདོད་ནས། ། རྟེན་ཕྲན་འདབ་མའི་རྒྱན་གོས་བཀླུབས་ཏེ་སོང༌། ། ཞེས་པ་འདིའང་ལྷུན་གྲུབ་སྟེང་གི་བླ་མ་བསོད་ནམས་དབང་ཕྱུག་པ་སྐུ་མཆེད་ལ་འབྱོར་ལན་རྐང་དྲུག་དབྱངས་སྙན་ཞེས་བྱ་བ་འདིའང་ཨེ་ཝཾ་ཆོས་ལྡན་གྱི་ལྡན་ཁང་པདྨ་དཀར་པོ་ནས་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །དཔལ་ལྡན་ངག་གི་དབང་ཕྱུག་སྲིད་པ་འདིར། །
ཆོས་མིག་རབ་ཡངས་སྐྱེ་བའི་སྒྱུ་འཕྲུལ་གྱིས། ། མཁས་ཚུལ་ཕྲིན་ལས་རྨད་བྱུང་དཔལ་སྟུག་གི ། ལུགས་བཟང་འཇིག་རྟེན་སྣང་བྱེད་རྒྱལ་གྱུར་ཅིག ། དེང་གི་སྐྱེ་དགུའི་ལས་བཟང་སྐྱ་རེངས་ཀྱིས། ། ཉེར་དྲངས་བསོད་ནམས་བརྒྱ་པའི་གཟུགས་སྐུའི་ཉི། ། རྒྱལ་བསྟན་ཀུན་གསལ་འགྲམ་པར་ལེགས་སྤུད་ཚེ། ། ཕྱོགས་བྲལ་ཕན་བདེའི་འདབ་བརྒྱ་ཅིས་མི་འཛུམ། ། སྐྱབས་གནས་འདུས་པ་གང་གི་མཁྱེན་ནུས་བརྩེ། ། ཡངས་པར་ཕྱིན་པའི་དཔེ་ཟླ་ང་ཉིད་ལ། ། ངེས་པར་མཆིས་སྙམ་མཁའ་ཁྱོད་རྒྱགས་མི་འཚལ། །
ཀུན་མཁྱེན་ཡེ་ཤེས་མཐའ་བྲལ་གྱིས་ཀྱང་འགྲན། ། སྣ་ཚོགས་ལས་པས་ལན་འགར་བདར་མིན་པ། ། མཐོང་ན་མི་མཐུན་མེད་སྐུའི་མི་སྦྱིན་སྐྱེས། ། བགྲང་ཡས་བསྐལ་པའི་ཡུན་དུ་རིས་བྲལ་གྱི། ། སེམས་ཅན་རྩ་ལག་མི་ཤིགས་བརྟན་ཆེད་དུ། ། འཛམ་བུ་ཉལ་འགྲོའི་རིན་ཆེན་ཀཉྩ་ན། ། ལེགས་བྲིས་བཟོ་བོས་བསྐྲུན་ལྟའི་ཆོས་ཀྱི་ཁྲི། ། སྟོབས་འབྱོར་དྲེགས་ལྡན་བྱེ་བའི་ཐོར་ཚུགས་རྩེས། ། ལན་གཅིག་མིན་པས་བཏུད་པ་ག་ལ་བར། ། མཐོ་རིས་རྟེན་གྱི་རྐང་འཐུང་ལྡེམ་པའི་ཕང༌། །
དོན་གཉིས་སྙེ་མ་གཡུར་དུ་ཟ་མིན་ཡང༌། ། ལྷག་བསམ་མེ་ཏོག་དཀར་པོ་འཛུམ་དབུས་ནས། ། ཞུ་རིས་རྐང་དྲུག་དབྱངས་ཆུང་འབུལ་བ་ནི། ། རྣམ་འདྲེན་བསྟན་པའི་སྣང་བྱེད་དམ་པ་ཉིད་རིས་བྲལ་འགྲོ་བའི་སྤྱི་ནོར་ཆེན་པོ་ཉིད་དུ་བཞུགས་པ་གོར་མ་ཆག་མོད། དེང་དུས་འབྲི་ཀླུང་དལ་གྱིས་འབབ་པའི་འགྲམ་ངོགས་ཀྱི་ལུས་ཅན་རྣམས་ཀྱི་སྐལ་བ་དམ་པའི་མགྲོན་དུ་ཁུགས་པ་དང༌། མཐོང་དོན་མི་དམན་ཞལ་བཟང་སྙིང་རྗེའི་ལག་པས་ཕྱིས་པ་གང་དེ། གྱི་ན་པ་དེའི་འདྲེན་བྱེད་ཟུང་གི་དགའ་སྟོན་དུ་ཉེ་བར་ནོད་པའི་སྐུ་དྲིན་གསོབ་མཚོན་དུ། དར་དཀར། ལིང་ཡུག ལྭ་ཏ་ཡུག
རས་ཡུག དངུལ་སྲང༌། ཝ་ལྤགས། རྟ་ཕོ་བཅས་པ་འདི་དག་ཞུ་དག་བླ་མར་བཏགས་པས་ཕུལ་བ་ལགས། ཞེས་ལྕགས་ར་སྤྲུལ་སྐུ་རིན་པོ་ཆེ་ངག་དབང་ཕྲིན་ལས་དཔལ་བཟང་པར་ཕུལ་བའི་ཞུ་ཡིག་ཏུ་བྲིས་པའོ།། །། ༄༅། །རྣམ་འདྲེན་བསྟན་པའི་ཞི་བསིལ་ཁང་པ་རུ། ། ལས་བཟང་བགོ་སྐལ་ཐེག་པས་ཉེར་དྲངས་ནས། ། ཀློག་སྤོང་ལས་ཀྱི་འཁོར་ལོས་དུས་འདའ་བ། ། ཡོན་གནས་བག་ཡོད་འདུས་པ་མཆོག་གི་དྲུང༌། ། འཁོར་བའི་ཕུན་ཚོགས་དབྱར་སྐྱེས་འཁྲིག་པའི་མངལ། །
མངོན་པར་ལྡེམ་པའི་དལ་འབྱོར་རྐང་བས་འཐུང༌། ། བསམ་བསྒོམ་སྙེ་མ་སྨིན་པའི་ཁུར་དམན་ཡང༌། ། ཐོས་པའི་ལོ་འདབ་གཡོ་བས་འདི་སྐད་མཆིད། ། སྲིད་པའི་རིམས་ནད་འཕྲོག་ལ་རིང་ཆས་པའི། ། བསླབ་ཁྲིམས་བག་ཡོད་སྤྱོད་པས་རྒྱུད་གཏམས་ཤིང༌། ། ཐེག་མཆོག་བདུད་རྩིའི་དགའ་སྟོན་ཕྱོགས་བྲལ་དུ། ། འགྱེད་པའི་ངོ་མཚར་ཕྲིན་ལས་རྣ་བའི་དཔྱིད། ། གང་ཚེ་མ་ལུས་རྒྱལ་བ་དགྱེས་བསྐྱེད་པའི། ། དགེ་ལ་ཡི་རངས་ཟླ་འོད་གསར་པའི་འཛུམ། ། བརྒྱ་ཕྲག་གྲོལ་བའི་ཉམས་ལྡན་ཚིག་གི་ཕྲེང༌། །
ལྷ་རྫས་དར་དང་ཁྲོ་བཟང་གཡག་བཅས་དང༌། ། ཆབ་ཅིག་རྒྱལ་བའི་བཀའ་དང་དགོངས་འགྲེལ་རྣམས། ། ལྗོངས་དེར་གདན་འདྲེན་བགྱིད་པའི་གྲོགས་ལྡན་གྱི། ། མཐུན་རྐྱེན་མ་ཚང་མེད་པའི་མཛད་བཟང་འདིར། ། སྐྱེ་འཕགས་ཀུན་གྱི་མཐོང་ཐོས་ངོ་མཚར་དཔྱིད། ། འདིར་འཁོད་སྙོམ་ལས་པ་ཡང་འབྱུང་ཚོགས་ཀྱི། ། སྤྱིལ་ཆུང་འཕྲལ་གྱི་འཚེ་བའི་དྲི་བཞོན་དེ། ། མཆོག་གསུམ་ཐུགས་རྗེའི་ས་འཛིན་དབང་པོ་ཡི། ། བག་ལ་ཞ་བའི་བདེ་དགའ་སྤྱོད་པའི་སྐབས། ། སླད་དུའང་འདུས་ཚོགས་མི་ལྟུང་ཕྲེང་བ་དང༌། །
ངོས་མཇལ་སྤྲོ་བའི་འོད་དཀར་འཐུང་བཞིན་དུ། ། ལུང་རྟོགས་བསྟན་པའི་མཁའ་ལ་ལྷན་འཛོམ་པའི། ། བཀྲ་ཤིས་རོལ་མོ་རྒྱལ་ཀུན་འཁྲོལ་བར་སྨོན། ། དེ་སྐད་བདག་ཡིད་དགའ་བ་ལས་སྐྱེས་ཚིག ། ཐེག་གསུམ་གདམས་པའི་རྣ་ལུང་ཡངས་པའི་ཀློང༌། ། སྨིན་ཆེད་དར་སྨན་ལིང་ཡུག་ཝ་སྦྲེ་དང༌། ། གཟིག་ལྤགས་རིན་ཆེན་གཉིས་པ་ཞོར་བཅས་འདི། ། མཁས་ཤིང་གྲུབ་པའི་དབང་ཕྱུག་ཉི་ཟླ་ལྟར། ། ཡོངས་སུ་གྲགས་པ་དུ་མའི་གསང་གསུམ་གྱི། ། བྱིན་རླབས་བདུད་རྩིའི་ཐིགས་པས་ལེགས་བྲན་པའི། །
ལྷུན་གྲུབ་སྟེང་གི་རྒྱལ་ཁབ་ཞིག་ནས་ཕུལ། ། ཞེས་པ་ས་དཀར་བསམ་འགྲུབ་གླིང་གི་འདུས་ཚོགས་སུ་ཕུལ་བའི་ཞུ་ཡིག་ཀུན་དགའི་ཟླ་རིས་ཞེས་པ་འདིའང་བནྡེ་ཚུལ་རིན་གྱིས་སོ།། །། ༄༅། །ཆོས་དང་སྲིད་གཞུང་ཐོས་པའི་སྒྲ་འཛིན་ཡངས། ། རྣམ་པར་དཔྱོད་པའི་ལྟ་བྱེད་ཟུང་གིས་མཛེས། ། གཅིག་ཏུ་འགྲོ་ལ་བྱམས་བརྩེའི་འཛུམ་དམུལ་བ། ། གྲོགས་བཟང་དབང་པོའི་ཞལ་སྐྱིན་དེ་དྲུང་དུ། ། མངོན་དགའི་ཡིད་ཀྱི་དཀར་འཇམ་ཤོག་བུའི་གཞི། ། མཐོང་བའི་འཕྲལ་ལ་སྣག་སྨྱུག་ཟུང་དག་གིས། ། ཉེར་སྤུད་ལག་པའི་ཟློས་གར་ཡི་གེའི་གཟུགས། ། བསྒྱུར་བ་སྤྱན་གྱི་དགའ་སྟོན་ཅིས་མི་འགྱུར། །
རྙེད་དཀའི་དལ་རྟེན་མཐོར་ཆོས་གཞན་དབང་གིས། ། རེས་འགའ་གཡེངས་ཀྱང་ཆོས་སྤྱོད་མི་འདོར་བ། ། དཔྱིད་དུས་སེར་བུས་བསྐྱོད་ཀྱང་ཀུ་སུ་མ། ། གེ་སར་ཚོགས་ཀྱིས་དགོད་བཞིན་མཛེས་ལས་ཚེ། ། འདིར་འཁོད་ཆོས་སྨྲའི་གཟུགས་ཀྱི་བ་ཀུ་ལ། ། སྐྱབས་གསུམ་ཐུགས་རྗེའི་མཚར་སྡུག་འགྲམ་ཆང་གིས། ། དགའ་སྤྲོའི་འདབ་མ་དལ་བུས་གྲོལ་གང་ཚེ། ། བཟླས་བརྗོད་སྦྲང་རྩིའི་གདངས་སྙན་འབྱིན་པའི་སྐབས། ། དེ་སྐད་མཆིད་བུ་ཉུང་ཟློས་ཡི་གེའི་ཚོགས། ། ཀུན་དགའ་ཁོང་ནས་རྒྱས་པའི་དབྱངས་ཅན་གླུ། །
ལེན་པར་སྤྲོ་བའི་འཛུམ་ཟེར་དར་དཀར་གྱི། ། སྔགས་མདུད་ཀྱིས་གཡོབ་གསེར་ལྡན་ལྗོངས་ནས་ཐལ། ། ཞེས་སློབ་བུ་ཨ་གདོན་པ་ལ་ཕུལ་ལགས།། །། ༄། །སྡེབ་སྦྱོར་མཉམ་པའི་བྲྀཏྟ་ཕྲེང་ལྡན་མར་ངོ་མཚར་རྟོགས་བྱེད་ཀྱི་དགོངས་པར་ཆིག་སྟོང་ཉེར་བཞི་མཆིས་པའི་ཁྱད་པར་གཞུང་གིས་དངོས་བསྟན་མིན་པའི་ནཥྚ་ཛ་ཡ་རེ་བ་དང་ལྕི་བར་ཨུདྡིཥྚ་ཆིག་བརྒྱ་ཞེ་གཉིས་པའི་པྲཱསྟཱ་རས་མཛེས་པར་བྱས་པའོ།། ༄༅། །གུཎཱཎབཙེསྶཱཝཾཤཔཱུརྞཎོཧྲྀདཱདྭཡལཀྵྨྱཱཏྤནྣམཱཡཱ། བྷཝཾཡུབནསྶནྡྷིརྡྷརཱགྲཱགཏཱིཡཙདྷམཿཔཱདཔདྨེ།། ༄༅། །ཡོན་ཏན་རྒྱ་མཚོ་གདུང་འཚོབ་བཅས་པའི་ཐུགས། ། གཉིས་སུ་མེད་དཔལ་ལས་འཁྲུངས་སྒྱུ་མའི་འཕྲུལ། ། སྲིད་པར་ཐུན་མཚམས་ལང་ཚོ་འཛིན་མཆོག་གི ། ཆོས་དང་སེམས་ཅན་སྨན་མཛད་ཞབས་པདྨོར། །
མཆིད་དུ་གསོལ་ལོ་ཕྱོགས་དེར་མགྲིན་སྙན་བཏེག ། དད་དགའ་ལྷན་ཅིག་སྐྱེས་པའི་འཛུམ་དམུལ་བས། ། ཟླ་བྲལ་ཆོས་ཀྱི་སྐུ་དྲིན་རྣམ་བསམས་ཀྱིན། ། ཚིགས་བཅད་ཕྲེང་དུ་བསྟར་བའི་སྙན་དངགས་ཀྱིས། ། ཚོགས་ཟུང་རྒན་ལས་ཐོས་པའི་མཛུབ་རྩེ་ཡིས། ། དགེ་མཚན་གཟུགས་བརྙན་བྲིས་པ་བཀྲག་ཆེ་བའི། ། སྐྱབས་ཀུན་འདུས་པ་ནམ་མཁའི་རྣ་བ་གང༌། ། བསྟན་འཛིན་མི་ལྟུང་ཕྲེང་བའི་ཁྲོད་ན་གསལ། ། གསང་ཆེན་ཆོས་ཀྱི་དགའ་སྟོན་རིས་བྲལ་འགྲོར། ། བར་མེད་འགྱེད་པའི་མཚར་ལ་མི་བསྔགས་ཏེ། །
མཁས་ཚུལ་གསུམ་གྱིས་བསྟན་པའི་ལས་བྱེད་པ། ། སྨྲ་མཁས་ཆེན་པོ་རྣམས་ཀྱི་ལས་ཡིན་ཕྱིར། ། དབྱངས་ལྡན་ལུས་ཕྲ་དགྱེས་པའི་སྙན་དངགས་པ། ། བྱེ་བས་བརྗོད་ཀྱང་འཛད་མིན་ཆེ་བའི་ཆ། ། རིན་ཆེན་འབྱུང་གནས་ཆེ་ལས་བསྐལ་པའི་ཕྲེང༌། ། ཆབ་རྒྱུན་བླངས་པས་མཐས་གཏུགས་ནམ་ཞིག་མཐོང༌། ། གང་ཚེ་བྲྀཏྟ་ཛཱ་ཏིའི་སྡེབ་སྦྱོར་མཚོ། ། བསྲུབས་བཅུད་མཉམ་པའི་ཡི་གེ་བཅུ་གཉིས་ཁྲོད། ། སྣ་ཚོགས་ལྷ་མོའི་ཟླ་ཚེས་སར་པ་ཡིས། ། ཚིགས་བཅད་དཔལ་མགྲིན་རལ་པར་མཛེས་པར་སྤུད། །
རང་བཞིན་རྐྱེན་དང་རྣམ་འགྱུར་ལེགས་སྦྱར་གཞུང༌། ། བྱེད་པོ་ཕུར་བུ་གསེར་མངལ་ཡི་གེའི་དབྱིབས། ། བརྫུས་ནས་དཀར་འཇམ་ངོས་གཞིར་ལྷགས་སོ་ཞེས། ། དཔྱོད་ལྡན་རུས་པའི་གེ་སར་འཛུམ་ཞིང་དགོད། ། ཐམས་ཅད་མཁྱེན་རྒྱུ་གཙུག་ལག་རིག་པའི་གཞུང༌། ། མ་ལུས་ལམ་སྲོལ་ཟུང་དང་རྒྱན་གསུམ་གླུར། ། འཇོ་བའི་ཐུབ་ཆོད་འདི་ཀོས་ཤེས་བྱའི་གནས། ། མཐའ་ཀླས་གྲགས་པ་བསྟུངས་པར་མ་གྱུར་གྲང༌། ། གཙུག་ལག་རིག་པའི་གཟུགས་དང་གཟུགས་བརྙན་དག ། རྣམ་པར་དཔྱོད་པའི་ཤེས་རློམ་དགའ་བྱེད་ཀྱི། །
བློ་ཡང་སོམ་ཉིར་བརྟེན་ཚེ་དཔྱད་གསུམ་གྱིས། ། སྨྲ་མཁས་ཨཉྫ་ན་བུ་ཁྱོད་ཉིད་ཁུམས། ། ཆོས་འདུལ་ལས་བྱུང་གནང་བཀག་བསླབ་པའི་གཞི། ། རྒྱས་མིན་ངག་གིས་འདོམས་པའི་ཚུལ་འདི་འདྲ། ། སྔོན་ཆད་བྱས་པ་མ་དྲན་ཡོན་ཏན་འོད། ། འགྱོད་པས་སྙིགས་མའི་དུས་འདིར་ལྷགས་སམ་སྙམ། ། ཐེག་ཆེན་མདོ་དོན་རང་དགར་འགྲེལ་པས་ཁྱོད། ། སྨྲ་མཁས་འཕགས་པའི་རྗེས་སུ་སྙེག་མིན་ཡང༌། ། མཐའ་དྲུག་དགོངས་བཞིས་རྒྱལ་བའི་གསུང་རབ་ཀྱི། ། དགོངས་དོན་འཆད་པའི་མཆུ་འདབ་སྙུང་འདིས་ཀྱང༌། །
བློ་ཆེན་སྐལ་བ་མཆོག་གི་རིགས་ཅན་རྣམས། ། བགྲོད་བྱ་རྡོ་རྗེ་འཆང་ས་ག་ལ་བར། ། སོན་པ་དེ་སྲིད་མཚན་རྟོག་སྒྲིབ་ཀུན་ལས། ། ཡིད་སྐྱོབ་རྡོ་རྗེའི་རྒྱས་བཏབ་བགྲོད་པའི་ཐབས། ། རྒྱུ་རྒྱུད་རང་བཞིན་དག་པའི་ས་བོན་གང༌། ། སྨིན་གྲོལ་ཐབས་ཀྱི་སྡོང་བུ་བསྐྱེད་བསྲིངས་རྩེར། ། མཆོག་དངོས་གྲུབ་པའི་སྙེ་མས་དུད་དེ་ཡང༌། ། ལྷུན་གྲུབ་གནས་གྱུར་འགལ་མེད་སྨྲ་ལ་སྒྲིན། ། གྲུབ་པ་ཆེན་པོའི་གོ་སའི་འོད་སྲུངས་བྱིན། ། དཀྱིལ་འཁོར་མཐའ་དག་སྔགས་སྤྱོད་གོམ་གཅིག་གིས། །
སྐད་ཅིག་གཅིག་གནོན་མཚོ་ལས་སྐྱེས་པ་ཡི། ། རྡོ་རྗེའི་འཇུག་པ་བཅུ་ལྡན་ཐུགས་ཀྱི་བཅུད། །

བཀའ་གཏེར་ཟབ་ཆོས་མཐའ་དག་ཐོས་དང་བསམ། ། བསྒོམ་བྱུང་ཤེས་རབ་རྣོན་པོས་དཔྱད་པའི་མདུན། ། ཆེས་ཆེར་ཟབ་བརླིང་ཁེངས་པས་བསྒྱིངས་པ་ཡི། ། ཤེས་བྱའི་དངོས་འགའ་ཡོང་མེད་འཕྱང་མོ་ཉུག ། གང་ཚེ་འཕྲིན་དུ་ཤོད་བྱེད་གནྡྷརྦའི། ། གླུ་དབྱངས་ལེན་མས་དར་དཀར་གོས་སུ་གྱོན། ། འོད་འབར་གསེར་གྱི་རྣ་ཆས་མཁུར་ཚོས་ཟུང༌། ། རབ་མཛེས་ལང་ཚོའི་རྒྱགས་པ་ངོམ་གྱིན་འབྱོར། ། ངོ་མཚར་འཛད་དུ་མེད་པའི་ལྟད་མོ་ལ། ། ལྟ་བྱེད་རྣམ་པར་གཡེངས་དང་ལྷན་ཅིག་ཉིད། ། བདག་ཡིད་ཀུན་དགའ་རྒྱལ་བའི་འཛུམ་དཀར་གྱིས། །
བཞིན་གྱི་དྲི་མ་ལན་བརྒྱར་བཀྲུ་བཞིན་མཆིས། ། འདི་ན་འབྱུང་ལྔ་ཚོགས་པའི་འདམ་བུའི་ཁྱིམ། ། འཕྲང་གེགས་གཉིས་འཐུང་དྲེགས་པས་མ་གཙེས་པར། ། གཞན་དབང་རྣམ་གཡེང་རླུང་གིས་བསྐྱོད་པའི་ནང༌། ། གཞན་ཕན་སེམས་ཀྱི་སྐྱེས་བུས་མ་བོར་ཙམ། ། སླད་ཆར་བསྟན་འགྲོར་སྨན་པའི་རྩ་ལག་གང༌། ། ལྷུན་པོའི་གཟུགས་སྐུ་ལམ་གསུམ་རྒྱུན་གྱི་གསུང༌། ། ཀུན་གསལ་མཁྱེན་པ་དཔག་བསམ་ཡོན་ཏན་དང༌། ། ཟླ་སྣང་དཀར་པོའི་འཕྲིན་ལས་རྒྱས་པ་ནས། ། ཕྱོགས་བྲལ་དད་པའི་ཆོས་དོན་གཉེར་བདག་དང༌། །
གསང་ཆེན་ཆོས་ཚུལ་འདོམས་པའི་དབང་ཕྱུག་ཁྱོད། ། ཕན་ཚུན་ཆོས་ཀྱི་ཁུད་པས་སྦྲེལ་ལེགས་པས། ། རེ་བའི་ཤིང་རྟ་སྙིང་པོས་འགེང་བར་སྨོན། ། འཕྲིན་ཤོད་མཁས་པའི་མགྲིན་པའི་རྫ་རྔ་ཅན། ། དར་དང་གོས་བཟང་སྒྲོ་གཤོག་ཆེས་གཡོ་ཞིང༌། ། དངུལ་དཀར་དོང་ཙེའི་སྐྱེས་བཅས་ཉིད་མདུན་གྱི། ། ལེགས་བྲིས་ཡུལ་གྱི་མཚོ་སྐྱེས་རྫིང་བུའི་ནང༌། ། འབྲུ་མང་བོད་པ་འབྱུང་བ་གསུམ་ལྡན་གྱི། ། སྐྱེས་བུ་སྟག་ཤར་རྩེ་འཇོས་བསྐྱེད་པའི་བུ། ། མ་དྲུག་ལས་སྐྱེས་ཞག་གི་ཕུང་པོ་གང༌། །
དར་བབ་རྒྱལ་བ་གཉིས་པས་བསུ་དུས་ཐལ། ། ཞེས་ཟེ་ཆེན་རབ་འབྱམས་པ་པདྨ་གསང་སྔགས་བསྟན་འཛིན་པ་ནས་གསུང་ཡིག་སྙན་དངགས་དྲི་ཟའི་རྒྱུད་མངས་ལས་འཕོས་པ་རྟེན་དང་བཅས་པ་སྩལ་བའི་ཞུ་ལན་འཕྲིན་ཤོད་མགྲིན་པའི་རྫ་རྔ་ཞེས་བྱ་བ་འདི་ནི་བནྡེ་ཚུལ་ཁྲིམས་རིན་ཆེན་ནམ། ངག་གི་དབང་པོ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེར་བཏགས་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་ཀྱི་བ་གམ་གསུམ་པར་བྲིས་པའོ།། །། ༄༅། །ཕྱོགས་བཅུའི་རྒྱལ་ཀུན་ཡོན་ཏན་གྱི། ། བཀོད་པ་ཇི་སྙེད་སྨོན་ལམ་མཐུས། ། གཅིག་ཏུ་སྤུངས་ལྟའི་སྐྱབས་ཀྱི་མཆོག ། བསྐལ་པར་བརླིང་བྱེད་ཆོས་ཀྱི་ཁྲིར། ། ཟླ་ཞུན་གྱིས་བསྐུས་མགོ་སྐྱེས་རྩེར། ། ཞབས་སེན་འཆར་ཀའི་ཉི་འོད་རྡུལ། ། འབབ་སྟེགས་བགྱིས་པའི་བཀའ་འབངས་བདག །
ཀུན་དགའི་འཛུམ་བཅས་འདི་སྐད་གསོལ། ། གསང་གསུམ་མི་ཟད་རྒྱན་གྱི་མཛོད། ། གྲུབ་པ་གང་ཞིག་རྡོ་རྗེ་འཆང༌། ། མཚུངས་ལས་དེང་དུས་གདུལ་བྱའི་ངོར། ། ངུར་སྨྲིག་འཆང་སྐུར་སྣང་བས་དབྱེ། ། མ་བྲིས་དགེ་མཚན་ལྷུན་གྲུབ་སྐུ། ། མ་བརྡལ་རྒྱལ་བསྟན་ཡངས་པའི་རྒྱན། ། མ་བཏེག་ལྷ་མིའི་གཙུག་མཐོ་ཡང༌། ། མ་འདྲིས་འགྲོ་བའི་བགོ་སྐལ་དུ། ། བསོད་ནམས་ཕོ་ཉས་ཉེར་དྲངས་པའི། །
སྔོན་མེད་ཀུན་དགའི་དཔལ་འདི་སླར། ། གཟུགས་སྐུ་བསྐལ་པར་འཚོ་གཞེས་ཚེ། ། ཐོབ་ཀྱི་གཞན་ལས་ནམ་ཡང་མིན། ། བགྲོད་དགའི་ངལ་བརྒྱས་མ་མནར་ཞིང༌། ། གཞལ་དཀའི་རིན་གྱིས་བསྒྲུབས་མིན་པར། ། བརྒྱ་ལམ་བསྐལ་པར་རྙེད་དཀའི་སྐྱབས། ། བདེ་བླག་ཉིད་དུ་ཐོབ་པས་འཚེང༌། ། བརྒྱད་ཁྲི་བཞི་སྟོང་ཆོས་ཀྱི་སྒོ། ། མ་བསྡམས་རྟག་ཏུ་གདངས་པ་གང༌། ། གེགས་བྲལ་གཙུག་ཏུ་སོན་པའི་དྲིན། །
དྲི་ཁྱེར་ལམ་གྱིས་མཚོན་དུ་ཅི། ། འོན་ཏེ་བགྲེས་མོས་ཟས་གཙང་སྲས། ། སྣང་གསལ་ཕུལ་རྗེས་ལུང་བསྟན་ལྟར། ། དངོས་རྫས་ཕྲ་མོ་མཎྜལ་སྤྲུལ། ། གུས་པས་ཕུལ་བ་བརྩེ་བཞེས་གསོལ། ། བཀྲ་ཤིས་པའི་ལྷ་དར་དཀར་པོས་ཐོག་དྲངས་པའི་བཅུ་བདུན་ཚན་འདི་བཀའ་འབངས་ཞུས་དག་བླ་མས་ཕུལ་བ་ལགས། ཞེས་མཁན་ཆེན་རྡོ་རྗེ་འཆང་དཔལ་ལྡན་ཆོས་སྐྱོང་པ་དབུས་གཙང་ཕྱོགས་སུ་བཏེག་པའི་བཞེད་དོན་ཐམས་ཅད་གྲུབ་ནས། སླར་མདོ་ཁམས་འགྲོ་བའི་དོན་དུ་སྡེ་དགེ་ལྷུན་གྲུབ་སྟེང་གི་ཕན་བདེ་གླིང་གི་བླ་བྲང་དུ་གེགས་བྲལ་ཕེབས་པའི་ལེགས་འབུལ་གྱི་ཚེ་ཆེད་བརྗོད་མཎྜལ་འབུལ་བའི་ཚིགས་སུ་བཅད་པ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །སྭསྟི་བི་ཛ་ཡ་ཏུ། རབ་འབྱམས་ཞིང་གི་རྣམ་པར་འདྲེན། །
གསང་གསུམ་ཡོན་ཏན་བསམ་མི་ཁྱབ། ། གཅིག་ཏུ་གྱུར་པའི་སྐྱབས་ཡུལ་མཆོག ། ཟུང་གི་ཞབས་སྟེགས་ག་ལ་བར། ། ས་སྐྱོང་རིགས་ཀྱི་རྐང་འཐུང་ནི། ། དད་གསུམ་ལོ་འདབ་གཡུར་ཟ་བས། ། ཐལ་སྦྱར་མེ་ཏོག་དགོད་པའི་ཁྲོད། ། ཞུ་གསོལ་ཁུ་བྱུག་དབྱངས་ཆུང་འབུལ། ། བགྲང་ཡས་ཚོགས་ཟུང་དག་བྱེད་གཏེར། ། སྨོན་ལམ་དུས་བབ་རིའི་དབང་པོས། ། བསྲུབས་སྐྱེས་སྐུ་ཡི་སྣང་བྱེད་དག །
རྒྱལ་བསྟན་ཀུན་གསལ་རྒྱན་དུ་གསལ། ། མཚོ་བྱུང་དགའ་མས་སྲིད་ཞིའི་དངོས། ། སྙན་དངགས་རྒྱུད་མངས་སྦྲེང་བཞིན་པར། ། ལོངས་སྤྱོད་འཁོར་ལོར་ཡིབ་མིན་ན། ། ཅི་འདོད་ལེགས་བཤད་འཇོ་འདི་ཅི། ། ཤེས་བྱའི་གཞུང་ལུགས་སྲིད་དོ་འཚལ། ། ཆུད་པར་དོག་བྲལ་མཁྱེན་རབ་མཐའ། ། གཞལ་ཕྱིར་འཆི་མེད་རྫིང་རིང་མས། ། རང་འདོམ་ཡངས་པོར་སྦྲུལ་གྱིས་ངོགས། ། ལུས་ཅན་མོས་པའི་ཡོལ་གོ་དག །
ཕྱོགས་རྣམས་ཀུན་ནས་གདེངས་པ་དག ། དེ་དེའི་དངོས་པོས་བདེར་འགེངས་པ། ། རྒྱལ་རྣམས་ཡོན་ཏན་རྗེས་སུ་སྙེག ། མི་མཆོག་དགྱེས་བསྐྱེད་ཕྲིན་ལས་བཟང༌། ། ཟླ་འོད་དཀར་པོས་ཕྱོགས་བྲལ་གྱི། ། བསྟན་འགྲོར་ཕན་བདེའི་ས་དགའི་ཚལ། ། ཅིག་ཅར་བཞད་པའི་ཚུལ་ལ་རངས། ། སྙན་དངགས་སྨྲ་བ་མཁས་དགུ་ཡིས། ། བསྐལ་པར་བརྗོད་པས་འཛད་མིན་པར། ། ཡོན་ཏན་ཕུང་པོ་ཟུང་གི་སྐུ། །
འགྲོ་ཁམས་མོས་པའི་ཤིང་རྟར་བརྟེན། ། རིས་བྲལ་བསྟན་འགྲོར་ཕན་འདོགས་ཀྱི། ། དགོངས་བཞེད་ཆིབས་ཀྱི་ཁ་ལོ་དག ། གང་དུ་བསྒྱུར་དེར་གེགས་དབེན་ཅིང༌། ། བཞེད་དོན་ལྷུན་གྱིས་གྲུབ་པ་དང༌། ། མི་རིང་ལྗོངས་ཀྱི་ཐིག་ལེ་འདིར། ། ཉེར་བཅགས་བདག་ཅག་ལྟོས་བཅས་འགྲོས། ། ལེགས་གསུངས་བདུད་རྩིའི་བཅུད་འཐུང་བའི། ། སྐལ་བཟང་བསྐྲུན་པའི་མཎྜལ་མཚོན། ། ལྷ་དར་དཀར་པོ་སོགས་བྲིའོ། །
ཞེས་རྣམ་འདྲེན་ཀརྨ་ཞྭ་དམར་བ་དང་སི་ཏུ་སྤྲུལ་པའི་སྐུ་དག་འཇང་ཡུལ་དུ་ཆིབས་བསྒྱུར་གནང་བའི་དངོས་པོའི་ཁུད་པ་འབུལ་བའི་གོང་བརྗོད་འདི་བཞིན་དགོས་ཞེས་ས་དབང་བསོད་ནམས་མགོན་པོ་བའི་བཀའ་ལུང་ཕེབས་འཕྲལ་དུ་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཕན་གླིང་བླ་བྲང་དུ་བྲིས་པའོ།། །། ༄༅། །ཨོཾ་བི་ཛ་ཡ་ཏུ། ཕྱོགས་བྲལ་རྣམ་འདྲེན་ཇི་སྙེད་ཀྱི། ། མཁྱེན་བརྩེ་ནུས་པའི་ཆུ་གཏེར་ལས། ། ལེགས་འཁྲུངས་ཆོས་ཀྱི་སྣང་བྱེད་དག ། བསྐལ་བརྒྱར་བརྟན་བྱེད་སེང་གེའི་ཁྲིར། ། དད་གསུམ་ཡིད་ཀྱི་རྫིང་བུའི་ནང༌། ། ཐལ་སྦྱར་ཨུཏྤལ་དམར་པོའི་ཕྲེང༌། ། མཛའ་བས་སྦྲེལ་སྙམ་གཙུག་བཀོད་པའི། ། ས་སྐྱོང་ཕལ་གྱིས་འདི་སྐད་གསོལ། །
སྐྱོན་བྲལ་ངུར་སྨྲིག་འཆང་མཆོག་གི ། གཟུགས་སྐུ་གང་འཚམ་སྤྲུལ་པའི་གར། ། ཕུན་ཚོགས་མཚན་བཟང་བསྐྲུན་བྱེད་པའི། ། བསོད་ནམས་བྱེད་པོ་དེ་རེ་མཁས། ། བརྒྱད་ཁྲི་བཞི་སྟོང་ཆོས་ཀྱི་ཚུལ། ། མཐའ་དག་རྒྱན་གསུམ་ལམ་ཡངས་ནས། ། འཛད་མེད་འདྲེན་པའི་ངོ་མཚར་གཏམ། ། གླེང་ལ་ཕུར་བུའི་བློ་ཡང་ངལ། ། ཐོས་བསམ་བསྒོམ་པས་ལེགས་སྦྱངས་བློ། ། བཞིན་སྣོད་གཅིག་ཏུ་ཤེས་བྱའི་ཡུལ། །
རྫོགས་པར་ཆུད་པའི་ཐུབ་ཆོད་འདིས། ། མཐའ་བྲལ་ཆོས་ཀྱི་གྲགས་པ་བསྡུད། ། སེམས་ཅན་རེ་སྐོང་ཟུང་དག་གི ། ཡོན་ཏན་འཛད་པ་མེད་དཔལ་ལ། ། འགྲན་པར་མ་ནུས་ཀོསྟུ་བྷ། ། ལེགས་བྲིས་བགོ་སྐལ་བརྫུས་ཏེ་སོང༌། ། རྣམ་དཀར་ཕྲིན་ལས་ཟླ་གཞོན་གྱི། ། སྣང་བ་དམ་པས་ཕྱོགས་ཀྱི་བཞིན། ། ཡངས་པར་སོང་པའི་འཕྲིན་སྙན་ཡང༌། ། གྱི་ནར་བགྱིད་པ་ཟུང་དག་གི །
ཞལ་བཟང་མཐོང་དོན་ཆེ་བའི་ཟླ། ། ལྟ་བྱེད་བདུད་རྩིའི་དགའ་སྟོན་དུ། ། འཐུང་ཞིང་ལེགས་གསུངས་ཐར་པའི་གསོས། ། བླང་ཕྱིར་ལྷགས་པའི་ས་སྐྱོང་བདག ། ལྟོས་བཅས་རྣམས་ཀྱི་ཟང་ཟིང་དངོས། ། སྙིང་པོར་བྱེད་པའི་མཎྜལ་གྱི། ། བརྡ་མཚོན་ཉུང་ཟད་དབུལ་བྱའི་གྲངས། ། ཐོ་ཆུང་བྲིས་པ་འདི་ལྟར་ལགས། ། ལྷ་དར་དཀར་པོ་སོགས་བྲི། ཅེས་དཔལ་སྤུངས་ཀརྨ་ཞྭ་དམར་བ་དང་སི་ཏུ་སྤྲུལ་པའི་སྐུ་རྣམ་པ་གཉིས་ཀྱི་ཞལ་མཇལ་འབུལ་ཚན་གྱི་གོང་བརྗོད་བུང་བའི་དབྱངས་ཆུང་ཞེས་པ་འདིའང་ཧོར་ཕུར་ཐོག་དཔོན་གྱི་གསུང་གིས་བསྐུལ་བའི་ངོར།
བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་བཀྲ་ཤིས།། །། ༄༅། །ཨོཾ་སྭསྟི་བི་ཛ་ཡནྟུ། པདྨ་རཱ་གའི་ལྷུན་པོར་འོད་བརྒྱ་པས། ། ལན་མང་འཁྱུད་པས་མཚོན་མིན་གཟི་བྱིན་གཏེར། ། ཚེ་མཐའ་ཡས་པའི་རྒྱལ་བས་ས་སྐྱོང་མཆོག ། སྐུ་སྲོག་བསྐལ་པར་འཚོ་བའི་དངོས་གྲུབ་སྩོལ། ། ལྷས་བསྐོས་ས་བོན་རྨ་མེད་ཀྱིས་བསྐྲུན་པའི། ། བསམ་ཀུན་རྫོགས་བྱེད་ངུར་སྨྲིག་འཆང་གི་སྐུ། ། ཆབ་སྲིད་འཆི་མེད་དགའ་ཚལ་ཤིས་པའི་རྒྱན། ། སྡེ་བཞིའི་སྙེ་མས་དུད་བཞིན་ཆེས་བརླིང་ཤོག །
ཚངས་དབྱངས་འབུམ་སྡེའི་སྙན་འགྱུར་སྲིད་དོ་ཅོག ། ལས་བཟང་བྱེད་པོས་གཅིག་ཏུ་སྤུངས་པ་ལྟའི། ། སྙན་འཇེབས་གདངས་ལས་འཁོར་འདས་ཆོས་རྣམས་ཀུན། ། སྙན་དངགས་གླུ་རུ་རྟག་འཇོའི་ཤིས་པ་སྒྲུབས། ། ཤེས་བྱའི་གཞུང་གི་མགྲིན་བཅུ་བློ་གྲོས་ཀྱི། ། ཧ་ནུ་མནྠས་རྣམ་དཔྱད་དཀའ་བའི་གནད། ། འབིགས་བྱེད་མཁས་པའི་འཕོང་རྐྱེན་ར་མ་ཎཿ། ། མི་མཐུན་ཕྱོགས་ལས་རྣམ་པར་རྒྱལ་གྱུར་ཅིག ། ཟླ་བྲལ་ལས་དབང་འཁོར་ལོ་སྔོན་འགྲོ་བས། ། དཔག་ཡས་དབྱིག་འཛིན་དཀྱིལ་འཁོར་མངའ་སྒྱུར་ལ། །
བསྔོ་བས་རྣམ་དབེན་བསོད་ནམས་ཁྲི་འཕང་དུ། ། བརྟན་བྱེད་ཆོ་ག་རྒྱལ་ཀུན་སྒྲུབས་ཤིག་གུ། ། འགྲོ་འདིས་ལེགས་བྱས་རྐང་མགྱོགས་གྲུབ་པའི་མཐུས། ། བླང་དོར་དཔྱོད་པའི་འདྲེན་བྱེད་སྟོང་ལྡན་ལྷ། ། འཇིག་རྟེན་དགེ་ལེགས་མགྲོན་དུ་གཉེར་བྱས་པའི། ། ཆོས་མཐུན་སྤྱོད་པའི་ས་སྐྱོང་བླ་མ་ཆེའི། ། ཞབས་ཟུང་བནྡུ་ཛཱི་ཝ་ཀའི་སྤུན་ཟླ། ། བརྟན་པར་བཀོད་པའི་རྐང་སྟེགས་རིན་ཆེན་གྱི། ། མེ་ལོང་དྭངས་པའི་ངོས་སུ་ཆེ་དགུ་ཡི། ། བཞིན་གྱི་གཟུགས་བརྒྱ་སྣང་བ་ག་ལ་བར། །
རྣམ་དཀར་ཕྲ་མོའི་མཛའ་ནའི་གཡབ་མོ་ཡིས། ། དལ་བརྒྱད་འབྱོར་བཅུའི་མགྲོན་དུ་གཉེར་བྱས་པའི། ། དགེ་སྦྱོང་གཟུགས་བརྙན་ལ་ཞུགས་གྱི་ན་བས། ། སྐབས་སུ་བབ་པའི་མཆིད་བུ་འདི་སྐད་འབུལ། ། དེང་དུས་ཞམ་རིང་རྒན་བུ་གནས་སྐབས་ཀྱི། ། དགོས་པ་ཆེ་མིན་འགབ་ཕྱིར་རང་ཡུལ་དུ། ། ཉེར་སོན་འཕྲལ་ལ་ལྗོངས་ཀྱི་ཐིག་ལེ་འདིར། ། བདེ་བར་འབྱོར་པའི་སྙན་གསན་འབེབས་མཚོན་ཙམ། ། སྔོན་ཆད་སྦྱིན་པའི་ཆུ་རྫིང་འཁྱིལ་བའི་ནང༌། ། དངོས་རྫས་ཕྲ་མོའི་མེ་ཏོག་བཞད་པ་ལས། །
ཉུང་ཟད་བཏུས་པའི་མདུན་འཇོག་རྣམ་པའི་གྲངས། ། ཡི་གེའི་ལམ་ནས་འདྲེན་པ་འདི་ལྟར་ལགས། ། དེ་སྐད་ས་སྐྱོང་བླ་མ་ཆེའི། ། སྐུ་མདུན་ལེགས་བྲིས་ཆུ་སྐྱེས་ཚལ། ། ཕུལ་བའི་ཞུ་རིས་རྐང་དྲུག་དབྱངས། ། ཚུལ་ཁྲིམས་རིན་ཆེན་ཞེས་བྱས་ཕུལ། ། ཞེས་ས་སྐྱོང་བླ་མ་ཆེན་པོ་བློ་གྲོས་རྒྱ་མཚོ་པའི་སྐུ་ཞབས་སུ། བདེ་བར་འབྱོར་བའི་སྙན་གསན་དང་མཇལ་དར་ཆབས་ཅིག་སྟོབ་པའི་ཤིས་བརྗོད་དགེ་ལེགས་འདོད་འཇོ་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ་བྷ་ཝ་ཏུ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
