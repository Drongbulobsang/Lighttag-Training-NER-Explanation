གསུང་འབུམ། ཚུལ་ཁྲིམས་རིན་ཆེན།
པོད ༣༩
མགོན་པོ་དཀར་པོ་ཡིད་བཞིན་ནོར་བུའི་སྒྲུབ་ཐབས་རྗེས་གནང་དང་བཅས་པའི་ཡི་གེ་ཁམས་གསུམ་འགུགས་པའི་ལྕགས་ཀྱུ།
༼ང་༽ ༄༅། །ཏྲིདྷྭཏྭཱཀརྵཥསྱཱངྐུཤཾནཱམཤྭེཏནཱཐཤྩཱིནྟཱམཎེསྶཱདྷནཱནུཛྙཱཤྩསཧཽཝརྞཎོབིཛཧརཾ།།
༄༅། །མགོན་པོ་དཀར་པོ་ཡིད་བཞིན་ནོར་བུའི་སྒྲུབ་ཐབས་རྗེས་གནང་དང་བཅས་པའི་ཡི་གེ་ཁམས་གསུམ་འགུགས་པའི་ལྕགས་ཀྱུ་ཞེས་བྱ་བ་བཞུགས་སོ།། སྟོབས་བཅུའི་དབང་ཕྱུག་དཔལ་སྟུག་སྲས་དང་བཅས། ། ཇི་སྙེད་མ་ཚང་མེད་པར་ཡོངས་འདུས་ཞལ། ། དྲན་པས་སྲིད་ཞིའི་དཔལ་འཇོ་བླ་མ་དང༌། ། ཟུང་མིན་མགོན་པོ་ཡིད་བཞིན་ནོར་བུས་སྐྱོངས། ། གང་གི་ཐུགས་རྗེའི་འདབ་སྟོང་དགོད་པ་ལས། ། ཐུན་མོང་མཆོག་དངོས་འཛད་མེད་རོ་བདའི་དཔལ། ། ཉེར་འདྲེན་སྒྲུབ་ཐབས་རྗེས་གནང་བུང་བའི་གླུ། །
སྐལ་བཟང་ལེགས་བྲིས་གཞོན་ནུའི་སྒྲ་འཛིན་དཔྱིད། ། འཕགས་ཡུལ་གྲུབ་དབང་མཁྱེན་རབ་མཐའ་མེད་ཀྱི། ། རལ་པ་ལས་བརྒྱུད་མཁས་གྲུབ་ཁྱུང་པོ་ཡི། ། དཀའ་སྤྱད་བྷ་གི་ར་ཐས་ཉེར་ཕབ་ཀླུང༌། ། དངོས་གྲུབ་རིན་ཆེན་རྡུལ་ཕྲེང་འདྲེན་པ་བརྩམ། ། དེའང་ཐོག་མར་འདིའི་རྗེས་སུ་གནང་བ་ལེགས་པར་ཐོབ་པའི་རྣལ་འབྱོར་པས། སྟན་བདེ་བ་ལ་འདུག་སྟེ། སྐྱབས་འགྲོ་སྤྱི་ལྟར་ཅི་ནུས་དང༌། སེམས་ཅན་ཐམས་ཅད་དབུལ་ཕོངས་ཀྱི་སྡུག་བསྔལ་བསལ་ནས་སངས་རྒྱས་ཀྱི་ས་ལ་དགོད་པར་བྱ། དེའི་ཆེད་དུ་མགོན་དཀར་ཡིད་བཞིན་ནོར་བུའི་བསྒོམ་བཟླས་ཉམས་སུ་བླང་བར་བགྱིའོ། །
ཞེས་ལན་གསུམ་གྱིས་སེམས་བསྐྱེད། སེམས་ཅན་ཐམས་ཅད་བདེ་བ་དང་སོགས་ཀྱིས་ཚད་མེད་བཞི་བསྒོམ། རང་གི་སྙིང་གི་དཀྱིལ་དུ་ཐིག་ལེ་དམར་པོ་རྒྱ་སྲན་ཙམ་པ། དེའི་དཀྱིལ་དུ་ཧཱུྃ་དཀར་པོ་དངུལ་ཆུ་དྭངས་པའི་མདོག་ལྟ་བུ་ཅིག་བསྒོམ། དེ་གཉིས་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་དེ་གཉིས་ལ་ཐིམ། སྙིང་གའི་ཧཱུྃ་དང་ཐིག་ལེ་རོ་གཅིག་ཏུ་འདྲེས་པ་ལས་པདྨ་དང་ཉི་མའི་གདན་གྱི་སྟེང་དུ། རང་ཉིད་བཅོམ་ལྡན་འདས་མགོན་པོ་ཡིད་བཞིན་ནོར་བུ་སྐུ་མདོག་དཀར་ལ་དམར་བའི་མདངས་ཆགས་པ།
ཞལ་གཅིག་འཛུམ་ཞིང་ཁྲོ་བའི་ཉམས་དང་ལྡན་པ། སྤྱན་གསུམ་པ། ཕྱག་དྲུག་པ། གཡས་ཀྱི་དང་པོས་གྲི་གུག་འཕྱར་བ། གཉིས་པས་ཡིད་བཞིན་གྱི་ནོར་བུ། གསུམ་པས་ཌཱ་མ་རུ་འཁྲོལ་བ། གཡོན་གྱི་དང་པོས་ཐོད་པའི་ནང་བུམ་པ་རིན་པོ་ཆེ་སྣ་ཚོགས་ཀྱིས་གང་བ་བརླ་གཡོན་ལ་བརྟེན་ཏེ་འཛིན་པ། བར་པས་རྩེ་གསུམ། ཐ་མས་ལྕགས་ཀྱུ་བསྣམས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ།
སྐུ་སྨད་ལ་དར་སྣ་ཚོགས་ཀྱི་ཤམ་ཐབས་དང་རིན་པོ་ཆེའི་ཆུན་འཕྱང་སྣ་ཚོགས་ཀྱིས་མཛེས་པར་བྱས་པ། ཞབས་གཉིས་དུར་ཁྲོད་ཆེན་པོ་བསིལ་བའི་ཚལ་ནས་ད་ལྟ་རང་བྱོན་པ་འདྲ་བ། འབྱོན་འཕྲོ་ལ་བཞུགས་པ་འདྲ་བའི་ཞབས་འོག་ན་ཚོགས་བདག་ལ་ཕུག་དང་ནེའུ་ལེ་བཟུང་བ་རེ་རེ་མནན་པའི་ཁ་དང་བཤང་ལམ་ཐམས་ཅད་ནས་རིན་པོ་ཆེ་ལྷུག་ལྷུག་འོང་བ། མགོན་པོའི་སྤྱི་བོར་བླ་མ་རྡོ་རྗེ་འཆང་དགོས་འདོད་ཐམས་ཅད་འབྱུང་བ་ཞལ་འཛུམ་བག་དང་ལྡན་པ། གཡས་རིན་པོ་ཆེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། མགོན་པོའི་ཐུགས་ཀར་དབང་སྡུད་ཀྱི་མཁའ་འགྲོ་མ་དམར་མོ་ཞལ་གཅིག་ཕྱག་གཉིས་མ་རྒྱན་སྣ་ཚོགས་ཀྱིས་བརྒྱན་པ། ཕྱག་གཡས་ལྕགས་ཀྱུ་གཡོན་ཐོད་པ་བསྣམས་པ། ཞབས་གཉིས་གར་སྟབས་ལིང་ངེ་བ། སྤྱན་གསུམ་ནམ་མཁའ་ལ་ཧྲིག་ཧྲིག་གཟིགས་པ།
ཁམས་གསུམ་དབང་དུ་སྡུད་པ་ཅིག་ཏུ་གྱུར། དེའི་སྙིང་གར་ཆོས་ཉིད་ཀྱི་ཐིག་ལེ་དམར་པོ་འོད་འཕྲོ་བ། དེ་ལས་འོད་ཟེར་འཕྲོས་པས། དུར་ཁྲོད་ཆེན་པོ་བསིལ་བའི་ཚལ་ནས་མགོན་པོ་མཁའ་འགྲོའི་ཚོགས་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་ཐིམ། ཨོཾ་གུ་རུ་མ་ཧཱ་ཀཱ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ་པྲ་ཏཱིཙྪ་ནས་ཤབྡ་པྲ་ཏཱིཙྪ་སྭཱ་ཧཱའི་བར་དང༌། ཨོཾ་རཱུ་པ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། དེ་བཞིན་དུ་ཤབྡ། གནྡྷེ།
ར་ས། སྤརྵེ་རྣམས་ཀྱིས་མཆོད། ནང་མཆོད་འབྲུ་གསུམ་གྱིས་བྱིན་གྱིས་བརླབས་ཏེ། མཐེབ་སྲིན་གྱིས་འཐོར་བའི་ཚུལ་དང༌། རྩ་བརྒྱུད་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྩ་སྔགས་ཀྱི་མཇུག་ཏུ་བླ་མ་མགོན་པོ་དབྱེར་མེད་ཀྱི་ཞལ་དུ་ཨོཾ་ཨཱཿཧཱུྃ་ཞེས་དང་རང་གིས་མྱང༌། འཁོར་གྱི་མཁའ་འགྲོ་ནོར་སྦྱིན་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པས་མཆོད་ལ། དེ་ནས་བཟླས་པ་བྱ་བ་ནི། སྙིང་གའི་ཆོས་ཉིད་ཀྱི་ཐིག་ལེ་དམར་པོའི་མཐར་རྩ་སྔགས་བྱེ་རུའི་ཕྲེང་བ་ལྟ་བུས་བསྐོར་བ་ལས་འོད་ཟེར་དམར་པོ་ལྕགས་ཀྱུའི་དབྱིབས་ཅན་གྲངས་མེད་པ་འཕྲོས་པས།
སྲིད་ཞིའི་དགེ་ལེགས་དཔལ་འབྱོར་ཕུན་སུམ་ཚོགས་པ་ཐམས་ཅད་རང་དབང་མེད་པར་བསྡུས་ནས་ཐིག་ལེ་ལ་ཐིམ་པར་བསམས་ལ། གུ་རུ་མ་ཧཱ་ཀཱ་ལ་ཧ་རི་ནི་ས་སིདྡྷི་ཛཿ ཞེས་པ་ཅི་ནུས་བཟླ། ཡང་འོད་ཟེར་སྔར་བཞིན་འཕྲོས། འཁོར་གྱི་མཁའ་འགྲོ་གནོད་སྦྱིན་རྣམས་ཀྱི་ཐུགས་ཀར་ཕོག་པས་རྒྱུད་བསྐུལ། སྲིད་པ་གསུམ་གྱི་དངོས་གྲུབ་ཐམས་ཅད་རིལ་གྱིས་བསྡུས་ནས་རང་གི་མདུན་དུ་ཟས་ནོར་ལོངས་སྤྱོད་རི་རབ་ཙམ་སྤུངས་པར་བསམ། ཁྱད་པར་སྟོབས་འབྱོར་ཆེ་དགུ་ཐམས་ཅད་ཀྱི་སྙིང་དུ་འོད་ཟེར་མཁའ་འགྲོ་གནོད་སྦྱིན་རྣམས་ཀྱི་རིམ་པ་དང་བཅས་པས་ཞུགས། དེ་དག་གི་རྒྱུད་རང་དབང་མེད་པར་བསྐུལ་ནས་བདག་གི་དབང་དུ་འདུས་པར་བསམ། ཁྱད་པར་དམིགས་ཡུལ་གྱི་སྙིང་དཀྱིལ་རྣམ་ཤེས་ནྲྀ་ལྗང་གུ་ཉ་མིག་ཙམ་ཡོད་པ། མཁའ་འགྲོ་གནོད་སྦྱིན་རྣམས་ཀྱི་སྙིང་གའི་འོད་ཟེར་གྱི་ལྕགས་ཀྱུས་ཙིར་གྱིས་བཟུང་ནས་བདག་གི་དབང་དུ་བྱས་པར་བསམ་པ་ནི་མཁའ་འགྲོ་གནོད་སྦྱིན་ལ་བརྟེན་པའི་ཟབ་ཁྱད་དོ། །
བཟླས་པའི་མཇུག་ཏུ་གང་འདོད་པའི་དོན་ལ་གསོལ་བ་གདབ། དེ་དག་ནི་བསྐྱེད་རིམ་མོ། ། དེ་ནས་ཉེ་བར་བསྡུ་བ་ནི། རང་གི་སྙིང་ག་ནས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་རང་ལ་ཐིམ། རང་ཉིད་གདན་དང་བཅས་པ་སྙིང་གའི་མཁའ་འགྲོ་མ་ལ། དེ་སྔགས་ཕྲེང་ལ། དེ་ཐིག་ལེ་ལ། དེ་ཧཱུྃ་ཡིག་ལ། དེ་ཡང་ནཱ་དའི་བར་དུ་ཐིམ། དེ་ཡང་འོད་དུ་ཡལ་བའི་ངང་ལ་ཅི་ཙམ་གནས་ཀྱི་བར་དུ་མཉམ་པར་འཇོག
བཞག་པའི་ངང་ལ་རིག་པ་དེ་རིག་སྟོང༌། འགྱུ་བ་དེ་འགྱུ་སྟོང༌། མ་སྒྲིབ་པར་གསལ་བ་དེ་གསལ་སྟོང༌། ཡིན་མིན་གྱི་མཐའ་དང་བྲལ་བས་རྨི་ལམ་གྱི་སྣང་བ། སྒྱུ་མའི་རང་བཞིན་ཞེས་ངོ་སྤྲོད་པ་ནི་རྫོགས་པའི་རིམ་པའོ། ། ཞེས་ཤངས་པ་དུ་གུ་པ་བཞེད་དོ། ། སླར་ཡང་དེའི་ངང་ནས་ལྷ་ཡི་སྐུར་ལྡངས་ལ་གཏོར་མའི་རྣལ་འབྱོར་རམ། གནས་གསུམ་བསྲུང་ཞིང་དགེ་བ་འདི་ཡིས་མྱུར་དུ་བདག ཡིད་བཞིན་ནོར་བུ་འགྲུབ་གྱུར་ནས་སོགས་ཀྱིས་བསྔོ་བ་སྨོན་ལམ་བྱ། ཐུན་མཚམས་ས་གཏོར་མ་འབུལ་ན།
གཏོར་མ་ལ་དཔལ་བཤོས་སམ་ཡང་ན་ཟླུམ་གཏོར་དཀར་པོ་མཐེབ་ཀྱུས་བསྐོར་བ་ལ། རྩེ་མོར་མགོན་པོའི་ཙ་ཀ་ལི་དང༌། མར་གྱི་ནོར་བུའི་གཟུགས་སོགས་རྒྱན་ལྡན། མཐེབ་ཀྱུ་བརྒྱ་རྩ་བརྒྱད་ཀྱིས་བསྐོར་བ། བུ་རམ་སོགས་ཟས་སྣས་བཀང་བ། གཡས་སུ་མཁའ་འགྲོ་སྤྱི་གཏོར་དང༌། གཡོན་དུ་གཞི་བདག་གཏོར་མ། རྒྱབ་ཏུ་གནོད་སྦྱིན་གྱི་གཏོར་མ། མདུན་དུ་ཉེར་སྤྱོད་བཅས་བཤམས་ལ། གཏོར་མ་ནང་མཆོད་ཆུ་གཙང་གིས་བྲན་ལ།
ཨོཾ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེ་དང༌། མི་མགོའི་སྒྱེད་པུ་གསུམ་གྱི་སྟེང་དུ། ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་གོ་ཀུ་ད་ཧ་ན་ལས་ཤ་ལྔ། བི་ར་ཤུ་མ་མུ་ལས་བདུད་རྩི་ལྔ། བྷྲཱུྃ་ཨཱྃ་ཛྲཱྀཾ་ཁྃ་ཧཱུྃ་ལས་ཡེ་ཤེས་ལྔ་རྣམས་མེས་གདུངས་ཏེ་བསྐོལ་ཞིང་ཞུ་བས་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོཿཧྲཱིཿ ལན་གསུམ་བརྗོད།
བསྡུ་ན་སྔགས་འདི་ཁོ་ནས་བྱིན་རླབས་བྱས་ཀྱང་རུང་ངོ༌། ། མདུན་བསྐྱེད་རྒྱས་པ་ནི། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་དངུལ་ཆུ་དྭངས་པའི་མདོག་ལྟ་བུ། དེ་ཡོངས་སུ་གྱུར་པ་ལས་པདྨ་དང་ཉི་མའི་གདན་གྱི་སྟེང་དུ་མགོན་པོ་ཡིད་བཞིན་གྱི་ནོར་བུ་སོགས་ནས་གཉིས་སུ་མེད་པར་ཐིམ་པའི་བར་འདྲ་བར་བྱས། བསྡུ་ན་སྐད་ཅིག་གིས་སྤྱན་དྲངས། གཏོར་སྔགས་རྩ་སྔགས་འབྲུ་བཅུ་གསུམ་པ་ལ་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི་བཏགས་པ་གསུམ་མམ་ལྔས་ཕུལ། མཚན་སྔགས་སྔོན་འགྲོའི་ཕྱི་མཆོད། ནང་མཆོད། དུས་གསུམ་རྒྱལ་བ་ཀུན་དངོས་པད་དཀར་འཆང༌། །
འགྲོ་འདིའི་ཕུན་ཚོགས་རེ་བ་སྐོང་བའི་ཕྱིར། ། རབ་བརྗིད་ཁྲོ་བོའི་དབང་པོར་སྤྲུལ་པ་ལ། ། ཡིད་བཞིན་ནོར་བུ་མཚན་གསོལ་ཁྱོད་ཕྱག་འཚལ། ། དཔལ་ལྡན་མགོན་པོ་འཁོར་དང་བཅས། ། མཆོད་སྦྱིན་གཏོར་མ་འདི་བསྣམས་ལ། ། བསྟན་པ་བསྲུང་ཞིང་རྣལ་འབྱོར་པའི། ། ཚེ་བསྲིང་ལོངས་སྤྱོད་རྒྱས་པ་དང༌། ། སྐྱེ་འགྲོ་དབང་དུ་འདུ་བར་མཛོད། ། ཅེས་དང་སྤྲོ་ན། བཅོམ་ལྡན་འདས་ཡིད་བཞིན་གཟི་ལྡན་ཐུགས་རྗེ་ཅན་ཁྱོད་ལ་གསོལ་བ་འདེབས་སོ། །
སངས་རྒྱས་ཀྱི་བསྟན་པ་སྲུངས་ཤིག དཀོན་མཆོག་གི་དབུ་འཕང་སྟོད་ཅིག དགེ་འདུན་གྱི་སྡེ་སྐྱོངས་ཤིག བླ་མའི་སྐུ་ཚེ་སྲིངས་ཤིག རྣལ་འབྱོར་བདག་ལ་སྙན་པའི་གྲགས་པས་ས་སྟེངས་མ་ལུས་པར་ཁྱབ་པ་དང༌། དགོས་འདོད་ཐམས་ཅད་ཆར་བཞིན་དུ་བབས་ནས་ལོངས་སྤྱོད་ཟད་མི་ཤེས་པ་དང༌། མི་ནོར་ཟས་གསུམ་འདུ་ཞིང༌། ཐོས་བསམ་བསྒོམ་གསུམ་འཕེལ་བ་དང༌། ཕྲིན་ལས་འབད་མེད་དུ་འགྲུབ་པར་མཛད་དུ་གསོལ། ཞེས་པ་འདི་ནི་བདག་མདུན་གང་ཡིན་གྱི་སྐབས་སུ་ཡང་འདིས་གསོལ་བ་གདབ་པ་ནི་གནད་དོ་གསུང་ངོ༌། །
དེ་ནས་རྟེན་ལ་བརྟན་བཞུགས་བྱས་ནས་གནས་བསྲུང་དགེ་བ་བསྔོ་བ་བཀྲ་ཤིས་གང་ཤེས་བྱའོ། ། གོང་གི་ཉེར་བསྡུ་ཞེས་པའི་རྫོགས་རིམ་སྐབས་འདིར་བསྒོམ་ཀྱང་རུང་བས་གང་མོས་བྱའོ། ། སྤྱོད་ལམ་གྱི་གནས་སྐབས་ཀུན་དུ་སྣང་གྲག་རིག་གསུམ་ཐམས་ཅད་ལྷ་སྔགས་ཡེ་ཤེས་ཀྱི་རྣམ་རོལ་དུ་ཤེས་པའི་དྲན་པ་མ་བརྗེད་པར་བྱ་བ་གལ་ཆེ། འགྲུབ་པའི་རྟགས་དང་ཡོན་ཏན་ཐམས་ཅད་མི་བསླུ་བ་འབྱུང་བ་ནི་ངེས་པ་ཉིད་དོ། ། མགོན་དཀར་ཡིད་བཞིན་ནོར་བུའི་རྗེས་གནང་ཇི་ལྟར་བྱ་བའི་ཚུལ་ལ་སྦྱོར་དངོས་རྗེས་གསུམ་ལས། དང་པོ་ནི། སྟེགས་བུ་རྟེན་ཁེབས་ལ་སོགས་པས་བཀབ་པར་མེ་ཏོག་གི་སིལ་མ་བཀྲམ་པའི་སྟེང་དུ། འདིའི་གཏོར་མ་ཟན་དྲས་ཟླུམ་པོའི་སྟེང་དུ་ནོར་བུ་མིག་གསུམ་པའི་སྟེང་འཛམ་བཤོས་ཀྱི་དབྱིབས་ཅན་ལ་མར་གྱི་རྩེ་རྒྱན་ཉི་ཟླ་ནོར་བུ་ལ་སོགས་པས་བརྒྱན་པ་དར་དཀར་གྱི་གུར་དང་ལྡན་པ་གཞག དེའི་མདུན་དུ་འབུལ་གཏོར་ཟླུམ་པོ་གཉིས་དང་ཆུ་གཉིས་སྔོན་འགྲོའི་ཉེར་སྤྱོད་རྣམས་བཤམ། རང་གི་མདུན་དུ་རྡོ་རྗེ་དྲིལ་བུ་ནང་མཆོད་སོགས་འོག་ཏུ་མཁོ་བའི་ཡོ་བྱད་རྣམས་མ་ཚང་བ་མེད་པར་བྱའོ། །
གཉིས་པ་ནི་མཆོད་པ་རྣམས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཅེས་པས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ་སོགས་ནས་ཨོཾ་བཛྲ་ཤབྡ་ཨཱཿཧཱུྃ་གི་བར་དང༌། དྷརྨྨ་ར་ཎི་རོལ་མོ་དང་བཅས་པས་བྱིན་གྱིས་བརླབས། དེ་ནས་སྐྱབས་འགྲོ་སེམས་བསྐྱེད་ནས་བཟུང་སྟེ་བདག་བསྐྱེད་བཟླས་པའི་མཇུག་ཏུ་གང་འདོད་པའི་དོན་ལ་གསོལ་བ་གདབ་པའི་བར་གོང་ལྟར་ཉམས་སུ་བླང་ངོ༌། ། དེ་ནས་མདུན་གྱི་གཏོར་མ་བསང་སྦྱངས། སྟོང་པའི་ངང་ལས་ཧཱུྃ་དཀར་པོ་དངུལ་ཆུ་དྭངས་པའི་མདོག་ལྟ་བུ།
དེ་ཡོངས་སུ་གྱུར་པ་ལས་པདྨ་དང་ཉི་མའི་གདན་གྱི་སྟེང་དུ་མགོན་པོ་ཡིད་བཞིན་གྱི་ནོར་བུ་སོགས་ནས་གཉིས་སུ་མེད་པར་ཐིམ་པའི་བར་གྱིས་གཏོར་མ་མགོན་དཀར་དུ་བསྐྱེད། མཆོད་པ་བྱིན་རླབས་སྔར་བཞིན་བྱས་ལ། ཨོཾ་གུ་རུ་མ་ཧཱ་ཀཱ་ལ་ས་པ་རི་ཝཱ་ར་རེ་རེ་སྔོན་འགྲོའི་ཨརྒྷཾ་སོགས་ཀྱིས་ཕྱི་མཆོད་དང༌། རྩ་སྔགས་ལ་འབྲུ་གསུམ་བཏགས་པས་ནང་མཆོད་དབུལ། དུས་གསུམ་རྒྱལ་བ་ཀུན་དངོས་སོགས་ཀྱིས་བསྟོད། འབུལ་གཏོར་སྔར་ལྟར་བྱིན་གྱིས་བརླབས་པའམ་བསྡུ་ན་འབྲུ་གསུམ་ལན་གསུམ་གྱིས་བྱིན་གྱིས་བརླབས་ལ་ཐལ་མོ་སྦྱར་བ་ཁ་ཕྱེ་བའི་ཕྱག་རྒྱ་དང་བཅས་ཏེ་གོང་ལྟར་ཕུལ་ལ་མཆོད་བསྟོད་དང་གསོལ་གདབ་ཇི་ལྟར་རིགས་པ་བྱས། གཏོར་མ་གཉིས་པ་མཁའ་འགྲོ་སྤྱི་གཏོར་ལྟར་འབུལ་ལོ། ། དེ་ནས་སློབ་མ་རྣམས་ཁྲུས་བྱས་གྲལ་ལ་འཁོད་པ་ལ། མེ་ཏོག་བཀྱེ་བསྡུ་བྱས་ནས། སློབ་དཔོན་གྱིས་སེམས་བསྐྱེད་གསལ་འདེབས་ཇི་ལྟར་རིགས་པ་བྱས།
འདིར་གང་གསན་པར་བྱ་བའི་རྗེས་སུ་གནང་བ་ནི། དཔལ་ལྡན་ཤངས་པ་བཀའ་བརྒྱུད་པའི་ཟབ་ཆོས་རྗེ་བཙུན་སྤྱན་རས་གཟིགས་ཀྱི་ཐུགས་རྗེའི་ཟློས་གར། མྱུར་མཛད་མགོན་པོ་ཡིད་བཞིན་གྱི་ནོར་བུ་ཕྱག་དྲུག་པ་སྟེ། དེ་ལ་ཞི་བ་ནོར་དུ་སྒྲུབ་པ་དང་དྲག་པོ་མཐུ་རུ་སྒྲུབ་པ་སྟེ་གཉིས་ལས། འདི་ཉིད་སྔ་མ་སྟེ་དེའང་གནས་སྐབས་སུ་ཆོས་སྒྲུབ་པའི་མཐུན་རྐྱེན་ཕུན་སུམ་ཚོགས་པ་སྩོལ་ཞིང་དབུལ་ཕོངས་ཀྱི་སྡུག་བསྔལ་ལས་སྐྱོབ་པ་དང༌། མཐར་ཐུག་བླ་ན་མེད་པའི་གོ་འཕང་བདེ་བླག་ཏུ་སྟེར་བའི་གདམས་པ་ཁྱད་པར་ཅན་གྲུབ་ཆེན་རཱ་ཧུ་ལས་མཁས་གྲུབ་ཁྱུང་པོ་རྣལ་འབྱོར་ལ་མན་ངག་སྒོ་སྐྱེལ་གྱི་ཚུལ་དུ་གནང་བའི་མགོན་དཀར་ཡིད་བཞིན་གྱི་ནོར་བུའི་རྗེས་སུ་གནང་བ་སྟེ། དེའང་སྔོན་གྱི་ལོ་རྒྱུས་ཀྱི་དབང་དུ་བྱས་ན། བླ་མ་མཻ་ཏྲི་པ་ཀོ་ས་བིཀྵའི་དུར་ཁྲོད་ན་བཞུགས་པའི་དུས་སུ། གྲུབ་ཆེན་རཱ་ཧུ་ལས་གསེར་སྲང་བདུན་ཕུལ་ནས། བོད་འདི་ལོངས་སྤྱོད་ཆུང་བས།
ནོར་སྒྲུབ་མྱུར་ལ་རྟགས་མཚན་ཆེ་བའི་གདམས་པ་ཅིག་ཞུ་ཞུས་པས། མཻ་ཏྲི་པའི་ཞལ་ནས། ཡིད་བཞིན་གྱི་ནོར་བུའི་མགོན་པོ་ཞེས་ཀྱང་བྱ། ཤིང་ཕུང་ཅན་ཞེས་ཀྱང་བྱ། ཙནྡན་གྱི་མགོན་པོ་ཞེས་ཀྱང་བྱ། ཐུགས་རྗེ་ཆེན་པོ་ནག་པོ་ཞེས་ཀྱང་བྱ། ཡེ་ཤེས་ཀྱི་མགོན་པོ་ཕྱག་དྲུག་པ་ཞེས་ཀྱང་བྱ་བ་འདི་ཕྱི་བར་དོའི་འཇིགས་པ་ལས་སྐྱོབ་པ། ལྷ་འདྲེ་མི་གསུམ་དབང་དུ་སྡུད། མི་ནོར་ཟས་གསུམ་ཤུགས་ལས་འབྱུང༌། དགྲ་བགེགས་ཐམས་ཅད་རྡུལ་དུ་བརླག་པར་བྱེད་པ་ལ་བཟློག་པས་མི་ཚུགས་པ།
མཆོག་དང་ཐུན་མོང་གི་དངོས་གྲུབ་ལོ་ཟླས་འགྲུབ་པ། མཆོག་སྒྲུབ་པས་ཐུན་མོང་ཞར་ལས་འབྱུང་བ། ཐུན་མོང་སྒྲུབ་པས་མཆོག་ཞར་ལས་འབྱུང་བ་ཅིག་ཡོད་པ་དེ་ཁྱོད་ལ་སྦྱིན་གསུང་ངོ༌། ། དེ་བླ་མ་ལ་ཞུ་བྱས་པས། བླ་མའི་ཞལ་ནས་མགོན་པོ་འདིས་ཐུགས་བསྐྱེད་པའི་ཚུལ་གསུངས་པ། སྔོན་གྱི་དུས་སུ་སངས་རྒྱས་སྣང་བ་མཐའ་ཡས་ཀྱི་སྤྱན་སྔར་ཐུགས་རྗེ་ཆེན་པོས་སེམས་བསྐྱེད་དེ། འཁོར་བའི་རྒྱ་མཚོ་ཆེན་པོ་འདི་སྟོངས་པར་མ་གྱུར་བར་དུ་བདག་མྱ་ངན་ལས་མི་འདའ་བར་སེམས་ཅན་གྱི་དོན་བྱེད་པར་གྱུར་ཅིག གལ་ཏེ་བདག་སེམས་བསྐྱེད་འདི་ཉམས་པར་གྱུར་ན་མགོ་བོ་ཚལ་པ་སྟོང་དུ་འགས་པར་གྱུར་ཅིག ཅེས་བརྗོད་ནས་དམ་བཅས་ཏེ། རི་བོ་པོ་ཏཱ་ལར་ཉིན་མཚན་དུས་དྲུག་ཏུ་སེམས་ཅན་རྣམས་ལ་ཡེ་ཤེས་ཀྱི་གཟིགས་པ་འཇུག་ཅིང༌།
གང་ལ་གང་འདུལ་གྱིས་ལོ་གྲངས་དཔག་ཏུ་མེད་པར་སེམས་ཅན་གྱི་དོན་བྱས་ཏེ་མཐར་སེམས་ཅན་གྱི་ཁམས་ཕལ་ཆེར་གྲོལ་བ་བྱུང་ལས་ཆེ་སྙམ་ནས་གཟིགས་པས། སེམས་ཅན་གྱི་ཁམས་ལ་འགྲིབ་པ་མེད་པའི་སྟེང་དུ། སྙིགས་མར་སོང་བས་ཉོན་མོངས་པ་རགས་པ་གདུག་པ་ཆེར་སོང་བ་གཟིགས་པ་དང༌། ད་ནི་བདག་གིས་སེམས་ཅན་རེ་འགའ་ཙམ་ཡང་བསྒྲལ་བར་མི་ནུས་པར་འདུག་སྙམ་ནས། སེམས་བསྐྱེད་བཏང་བ་དང་དབུ་ཚལ་པ་སྟོང་དུ་གས་པར་གྱུར་ཏོ། ། དེའི་ཚེ་སངས་རྒྱས་སྣང་བ་མཐའ་ཡས་བྱོན་ནས། རིགས་ཀྱི་བུ་དེ་ལྟ་བུའི་སེམས་བསྐྱེད་ལས་གཞོལ་བ་ནི་ཤིན་ཏུ་མ་ལེགས་པས་དེའི་བཤགས་པ་ལ་སྔར་ལས་རྒྱ་ཆེ་བ་ཞིག་གི་སེམས་བསྐྱེད་ཅིག་གསུངས་ནས། དབུ་ཚལ་པ་སྟོང་དུ་གས་པ་དབུ་བཅུ་དང་དེའི་གོང་དུ་སངས་རྒྱས་འོད་དཔག་ཏུ་མེད་པའི་དབུ་ཡོད་པ་དང་བཅས་པའི་ཞལ་བཅུ་གཅིག་ཏུ་བྱིན་གྱིས་བརླབ་བོ། ། དེའི་ཚེ་ཐུགས་རྗེ་ཆེན་པོ་འདི་སྙམ་དུ་སེམས་ཏེ། ད་སྔར་གྱི་སེམས་བསྐྱེད་དེའི་ཆ་གཅིག་ཀྱང་ངས་མ་ནུས།
དེ་བས་རྒྱ་ཆེ་བ་ཞིག་ཀྱང་མེད་ན་ཇི་ལྟར་བགྱི་སྙམ་ནས་ཞག་བདུན་བརྒྱལ་བར་གྱུར་ཏོ། ། དེ་ནས་བརྒྱལ་བ་དེ་སངས་པ་དང༌། ད་ནི་སྙིགས་མའི་སེམས་ཅན་ཚེ་ཐུང་ལ་བར་ཆད་མང་བ། རྐྱེན་དབང་འབའ་ཞིག་ཏུ་འགྲོ་བ། ལོངས་སྤྱོད་ཆུང་ཞིང་འཚོ་བ་དམན་པ། སྒྲུབ་ལོང་མེད་པར་བར་ཆད་ཀྱི་དབང་དུ་འགྲོ་བ། དམ་ཚིག་མི་བསྲུང་ཞིང་བཟློག་པ་དང་ནང་དམེ་བྱེད་པ། ཆོས་བྱེད་ཕལ་ཆེར་ཡང་བར་དོའི་འཇིགས་པ་ལས་མི་ཐར་བ་གཟིགས་ནས། ཡུན་རིང་པོར་བསྒྲུབ་མི་དགོས་པར་ཞལ་མཐོང་བ། གསོལ་བ་བཏབ་པ་ཙམ་གྱིས་འདི་ཕྱི་བར་དོའི་འཇིགས་པ་ཐམས་ཅད་ལས་སྐྱོབ་པ།
མི་ནོར་ཟས་གསུམ་ཤུགས་ལས་འབྱུང་བ། བར་དུ་གཅོད་པའི་དགྲ་བགེགས་ཐམས་ཅད་སྐད་ཅིག་གིས་བརླག་པར་བྱེད་པ། མཆོག་དང་ཐུན་མོང་ལོ་ཟླས་འགྲུབ་པའི་དབང་གི་རྒྱལ་པོ་ལྟ་བུའི་ཁྲོ་བོར་གྱུར་ནས་སེམས་ཅན་གྱི་དོན་བྱའོ་སྙམ་དུ་དགོངས་ཏེ། ཐུགས་ཀ་ནས་ཧཱུྃ་མཐིང་ནག་ཅིག་ཕྱུང་དེ་ལས་ཡེ་ཤེས་ཀྱི་མགོན་པོ་ཕྱག་དྲུག་པ། སྐྱེ་འགྲོའི་རེ་བ་ཚུལ་བཞིན་དུ་སྐོང་བའི་ཡིད་བཞིན་གྱི་ནོར་བུ་ལྟ་བུར་གྱུར་པ་དང་ས་རྣམ་པ་དྲུག་ཏུ་གཡོས་སོ། ། དེའི་ཚེ་སངས་རྒྱས་སྣང་བ་མཐའ་ཡས་ལ་སོགས་པའི་སངས་རྒྱས་དཔག་ཏུ་མེད་པ་མགྲིན་གཅིག་ཏུ་བསྡེབས་ཏེ། རིགས་ཀྱི་བུ་སེམས་ཅན་རེ་བ་ཚུལ་བཞིན་དུ་སྐོང་བའི་སྤྱོད་པ་འདི་ཤིན་ཏུ་ལེགས་སོ། ། སངས་རྒྱས་ཐམས་ཅད་ཀྱི་ཐུགས་ཀྱི་གསང་བ་ལས་བྱུང་བའི་བཅོམ་ལྡན་འདས་གཤིན་རྗེ་གཤེད་པོས་ཕྲིན་ལས་འདི་ཉིད་མཐུ་དང་ལྡན་པར་བྱའོ། ། གསང་བའི་མཁའ་འགྲོ་མ་དབང་གི་རང་བཞིན་གྱིས་དབང་དང་ལྡན་པར་བྱའོ། ། དེ་ཉིད་ཀྱིས་ཞི་བ་དང་རྒྱས་པར་ཡང་འགྱུར་རོ། །
སངས་རྒྱས་ཀྱི་ཕྲིན་ལས་སུ་སྤྲུལ་པ་ལས་བྱུང་བའི་གནོད་སྦྱིན་དང་གཤིན་རྗེ་དང་སྲིན་པོ་དང༌། མ་མོ་དང་བཅས་པ་རྣམས་ཀྱིས་ཀྱང་ལས་སྣ་ཚོགས་བསྒྲུབ་པར་འགྱུར་རོ། ། དེ་ཉིད་ཚུལ་བཞིན་དུ་སྒྲུབ་པ་དང༌། མཆོད་པ་དང༌། དྲན་པས་དངོས་གྲུབ་མ་ལུས་པ་སྟེར་བར་འགྱུར་རོ། ། བསྒྲུབ་པ་ཉིད་ནས་བྱིན་གྱིས་རློབ་པ་དང༌། དེ་ཉིད་ཀྱིས་དངོས་སུ་ཞལ་སྟོན་པར་འགྱུར་རོ། ། ཞེས་ལུང་བསྟན་བྱིན་གྱིས་བརླབས་ཤིང་བཀའ་བསྒོ་བར་མཛད་དོ། ། དེས་ན་ཡེ་ཤེས་ཀྱི་མགོན་པོ་འདི་ཉིད་བསྒྲུབས་པས་མཆོག་དང་ཐུན་མོང་གི་དངོས་གྲུབ་ཅིག་ཅར་དུ་སྩོལ་བས་ཁྱད་པར་འཕགས་ཤིང་བྱིན་རླབས་དངོས་གྲུབ་ཤིན་ཏུ་མྱུར་བ་ཡིན་པས་ཡིད་ཆེས་པའི་གནས་སུ་མཛད་འཚལ། ལོ་རྒྱུས་འདི་དག་མི་སྤྲོ་ན་མ་བརྗོད་ཀྱང་ཆོག
དེ་ལ་སློབ་དཔོན་གྱིས་བགྱི་བར་འོས་པ་རྣམས་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་ལ་བྱ་བའི་རིམ་པ། སློབ་དཔོན་ལ་མགོན་དཀར་ཡིད་བཞིན་ནོར་བུ་དངོས་ཡིན་སྙམ་པས་རྗེས་གནང་ཞུ་བའི་ཡོན་དུ་མཎྜལ་དང༌། དུས་གསུམ་སངས་རྒྱས་ཐམས་ཅད་དང༌། ། ཞེས་སོགས་ལན་གསུམ་གྱིས་གསོལ་བ་གདབ། རྒྱུད་དག་པའི་སླད་དུ། མདུན་གྱི་ནམ་མཁར་བླ་མ་དང་གཉིས་སུ་མེད་པའི་མགོན་པོ་ཡིད་བཞིན་ནོར་བུ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བའི་སྤྱན་སྔར་ཡན་ལག་བདུན་པ་བགྱི་སྙམ་པས། དཀོན་མཆོག་གསུམ་ལ་སོགས་ཀྱི་རྗེས་ཟློས་ལན་གསུམ་བྱ་བ་རྣམས་སྔོན་འགྲོ་ཡིན། རྗེས་གནང་གི་གཞི་དགོད་པའི་དོན་དུ་དམིགས་པ་འདི་བཞིན་མཛོད། སློབ་དཔོན་ལ་མོས་གུས་བྱས་པས་སློབ་དཔོན་མགོན་དཀར་དུ་གསལ་བའི་སྐུ་ལས་འོད་ཟེར་འཕྲོས་པས།
ཁྱེད་རྣམས་ཀྱི་ལུས་ལ་ཕོག་པས། སྡིག་སྒྲིབ་དང་རྣམ་སྨིན་གདོས་བཅས་ཀྱི་ཕུང་པོ་ཁམས་དང་སྐྱེ་མཆེད་ཐམས་ཅད་སྦྱངས། ལུས་འོད་ཀྱི་གོང་བུར་གྱུར། དེ་ཉིད་ལ་དམིགས་ཏེ་སློབ་དཔོན་གྱིས། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་སེམས་ཉིད་ཀྱི་ངོ་བོ་ཧཱུྃ་དཀར་པོ་དངུལ་ཆུ་དྭངས་པའི་མདོག་ལྟ་བུ། དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་པདྨ་དང་ཉི་མའི་གདན་གྱི་སྟེང་དུ་ཁྱེད་རྣམས་བཅོམ་ལྡན་འདས་མགོན་པོ་ཡིད་བཞིན་ནོར་བུ་ཞེས་པ་ནས་ཐིག་ལེ་དམར་པོ་འོད་འཕྲོ་བ་ཞེས་པའི་བར་སྒྲུབ་ཐབས་བཞིན་གསལ་གདབ། དེ་ནས་དངོས་གཞི་སྐུའི་རྗེས་གནང་གི་དོན་དུ་དམིགས་པ་འདི་བཞིན་མཛོད།
སློབ་དཔོན་དང་མདུན་བསྐྱེད་ཀྱི་གཏོར་མ་གཉིས་ཀ་མགོན་དཀར་དུ་གསལ་བའི་ཐུགས་ཀ་ནས་འོད་ཟེར་འཕྲོས། དུར་ཁྲོད་ཆེན་པོ་བསིལ་བའི་ཚལ་ན་བཞུགས་པའི་ཐུགས་ཀར་ཕོག་པས། བླ་མ་གོང་མ་རྣམས་ཀྱི་བཀའ་དང་དམ་ཚིག་རྗེས་སུ་དྲན་པའི་དབང་གིས་མགོན་པོ་ཡིད་བཞིན་ནོར་བུ་ནོར་ལྷའི་ཚོགས་དང་བཅས་པ། སྐད་ཅིག་ཐང་ཅིག་ཡུད་ཙམ་ལ་མདུན་གྱི་ནམ་མཁའི་གནས་འདིར་བྱོན། དེ་རྣམས་ལས་དེ་འདྲ་བའི་སྐུ་དཔག་ཏུ་མེད་པ་ཆད། ཁྱེད་རང་རྣམས་མགོན་དཀར་དུ་གསལ་བའི་སྐུ་ལུས་ལ་སིབ་ཀྱིས་ཐིམ་པས་རྒྱུད་བྱིན་གྱིས་བརླབས་པའི་མོས་པ་མཛོད་ཅེས་དང་གུ་རུ་མ་ཧཱ་ཀཱ་ལ་ཧ་རི་ནི་ས་སིདྡྷི་ཛཿཨཱ་ཝེ་ཤ་ཡ་ཨཿཞེས་ལན་གསུམ་མམ་ལྔ་བརྗོད་ཅིང་རོལ་ཆེན་བྱ་ཞིང་གུ་གུལ་གྱིས་བདུག དེ་ནི་སྐུའི་རྗེས་སུ་གནང་བ་ཡིན། གསུང་གི་རྗེས་གནང་གི་སླད་དུ་དམིགས་པ་འདི་བཞིན་མཛོད། སློབ་དཔོན་ལ་མོས་གུས་བྱས་པས་སློབ་དཔོན་མདུན་བསྐྱེད་གཉིས་ཀ་མགོན་དཀར་དུ་གསལ་བའི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་གསུང་གི་བྱིན་རླབས་ཐམས་ཅད་ཡི་གེ་ཨ་ཨཱ་ཨི་ཨཱི་ནས་ཨཾ་ཨཿཞེས་པའི་ཨཱ་ལི་དང༌།
ཀ་ཁ་ག་གྷ་ང༌། ཙ་ཚ་ཞེས་པ་ནས་ཧ་ཀྵ་ཞེས་པའི་ཀཱ་ལི་དང༌། ཁྱད་པར་ཡེ་ཤེས་མགོན་པོའི་གསུང་གི་བྱིན་རླབས་ཐམས་ཅད་ཆོས་སྐྱོང་སྤྱིའི་སྔགས་ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་སོགས་ནས་ཧཱུྃ་ཕཊ་ཅེས་དང༌། མགོན་དཀར་འདི་ཉིད་ཀྱི་སྔགས་གུ་རུ་མ་ཧཱ་ཀཱ་ལ་ཧ་རི་ནི་ས་སིདྡྷི་ཛཿཞེས་པའི་སྔགས་ཕྲེང་ཁ་དོག་དཀར་པོ་རང་སྒྲ་སྒྲོགས་བཞིན་པ་བསམ་གྱིས་མི་ཁྱབ་པ་ནམ་མཁའ་ས་གཞི་བར་སྣང་གང་བ་འུར་འུར་ཐིབ་ཐིབ་བྱུང་ནས་ཁྱེད་རང་རྣམས་མགོན་དཀར་དུ་གསལ་བའི་མགྲིན་པ་ནས་སིབ་ཀྱིས་ཐིམ། གསུང་གི་བྱིན་རླབས་མ་ལུས་པ་ཞུགས་པའི་མོས་པ་མཛོད་བྱས་ལ་གུ་རུ་མ་ཧཱ་ཀཱ་ལ་སོགས་སྔར་བཞིན་བརྗོད་ཅིང་རོལ་ཆེན་དང་སྤོས་དུད་བྱ། དེ་ནི་གསུང་གི་རྗེས་སུ་གནང་བ་ཡིན། ཐུགས་ཀྱི་རྗེས་སུ་གནང་བའི་སླད་དུ་དམིགས་པ་འདི་བཞིན་མཛོད། སློབ་དཔོན་ལ་མོས་གུས་བྱས་པས་སློབ་དཔོན་དང་མདུན་བསྐྱེད་གཉིས་ཀ་མགོན་དཀར་དུ་གསལ་བའི་ཐུགས་ཀ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀྱི་བྱིན་རླབས་དང༌།
ཁྱད་པར་ཡེ་ཤེས་མགོན་པོའི་ཐུགས་ཀྱི་བྱིན་རླབས་དང་ནུས་པ་ཐམས་ཅད་རྣམ་པ་གྲི་གུག་དང་ཡིད་བཞིན་ནོར་བུ་དང༌། ཌཱ་མ་རུ་དང༌། ཐོད་པའི་ཕྲེང་བ་ལ་སོགས་པའི་ཕྱག་མཚན་བསམ་གྱིས་མི་ཁྱབ་པ་ནམ་མཁའ་ས་གཞི་བར་སྣང་གང་བ་འུར་འུར་ཐིབ་ཐིབ་བྱུང་ནས་མདུན་གྱི་ནམ་མཁར་གནས་པ་ལ་སེམས་ཆེར་ཅིག་གཏད་པས། དེ་རྣམས་འོད་དང་འོད་ཟེར་གྱི་རྣམ་པར་ཞུ་ནས། ཁྱེད་རང་རྣམས་མགོན་དཀར་དུ་གསལ་བའི་སྙིང་ག་ནས་སིབ་ཀྱིས་ཐིམ་པས་ཐུགས་ཀྱི་བྱིན་རླབས་མ་ལུས་པ་ཞུགས་པའི་མོས་པ་མཛོད་ཅེས་དང་སྔགས་སྔར་བཞིན་བརྗོད་ཅིང་རོལ་ཆེན་དང་སྤོས་དུད་བྱ། དེ་ནི་ཐུགས་ཀྱི་རྗེས་སུ་གནང་བ་ཡིན། ཡང་དམིགས་པ་འདི་བཞིན་མཛོད། སློབ་དཔོན་མགོན་དཀར་དུ་གསལ་བ་དང་མདུན་བསྐྱེད་ཀྱི་མགོན་དཀར་གཉིས་ཀའི་སྤྱི་བོ། མགྲིན་པ། སྙིང་ག
ལྟེ་བ། གསང་གནས་རྣམས་སུ་དབང་སྡུད་ཀྱི་མཁའ་འགྲོ་མ་དམར་མོ་ཞལ་གཅིག་ཕྱག་གཉིས་མ་རྒྱན་སྣ་ཚོགས་ཀྱིས་བརྒྱན་པ། གཡས་ལྕགས་ཀྱུ་གཡོན་ཐོད་པ་བསྣམས་པ། ཞབས་གཉིས་གར་སྟབས་ལིང་ངེ་བ་སྤྱན་གསུམ་ནམ་མཁའ་ལ་ཧྲིག་ཧྲིག་གཟིགས་པ་རེ་ལམ་གྱིས་གསལ་བཏབ་པའི་མཁའ་འགྲོ་མ་རྣམས་ཀྱི་སྐུ་ལས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པས་འཇིག་རྟེན་གྱི་ཁམས་ཀྱི་ཟས་ནོར་བཅུད་གཡང་ལ་སོགས་པའི་དངོས་གྲུབ་ཐམས་ཅད་འུབ་ཀྱིས་བསྡུས་ནས་ཁྱེད་རང་རྣམས་ལ་སིབ་ཀྱིས་ཐིམ་པའི་མོས་པ་མཛོད་ཅེས་དང་སྔགས་སྔར་བཞིན་བརྗོད་ཅིང་རོལ་ཆེན་དང་སྤོས་དུད་བྱ། དེ་ནས་བཟླས་ལུང་གི་སླད་དུ་སློབ་དཔོན་གྱི་ཐུགས་ཀའི་སྔགས་ཕྲེང་ལས། སྔགས་ཕྲེང་དང་པོ་གཉིས་པ་གསུམ་པ་རྣམས་ཆད། ཁྱེད་རང་རྣམས་ཀྱི་ཞལ་དུ་ཞུགས། སྙིང་གའི་ཧཱུྃ་ལ་ཐིམ་པས་ཐུགས་རྒྱུད་བྱིན་གྱིས་བརླབས་པར་མོས་ལ་སྔགས་འདིའི་རྗེས་ཟློས་ལན་གསུམ་མཛོད་ཅེས་དང་སྔགས་ཀྱི་རྗེས་ཟློས་བྱར་གཞུག དེ་ལྟར་རྗེས་ཟློས་བྱས་ནས་སློབ་དཔོན་ལ་དྲིན་ལན་གྱི་ཚུལ་དུ་མེ་ཏོག་འཐོར་བ་བཅས་ཏེ་འདིའི་རྗེས་ཟློས་མཛོད། བཅོམ་ལྡན་བདག་ལ་སྩལ་ལགས་ཀྱི། །
བཅོམ་ལྡན་བདག་ལ་བྱིན་གྱིས་རློབས། ། ལན་གསུམ། དེ་ལྟར་ཕུལ་བའི་མེ་ཏོག་དེ་སྔགས་ཀྱི་ཕྲེང་བར་བྱིན་གྱིས་བརླབས་ཏེ། ཁྱེད་རང་རྣམས་ཀྱི་དབུ་གཙུག་ཏུ་བཞག་པས། སྔགས་ཀྱི་དངོས་གྲུབ་མྱུར་དུ་ཐོབ་པའི་སྐལ་བ་ཅན་དུ་བྱས་སྙམ་དུ་མོས་པ་མཛོད་ཅེས་དང༌། སློབ་མའི་མགོ་བོར་མེ་ཏོག་འཐོར་ཞིང༌། བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། །
མགོན་དཀར་ཡིད་བཞིན་ནོར་བུའི་སྐུ་གསུང་ཐུགས། གསང་སྔགས་རིག་སྔགས་ཀྱི་ནུས་མཐུ་དང་བྱིན་རླབས་ཐམས་ཅད་རིག་པ་འཛིན་པ་འདི་རྣམས་ཀྱི་རྒྱུད་ལ་འཇུག་ཅིང་བརྟན་པར་གྱུར་ཅིག་ཅེས་བརྗོད། དེ་ནས་གཏོར་མ་མགོན་དཀར་དུ་གསལ་བ་སློབ་མའི་མགོ་ཐོག་ཏུ་སྤྱན་དྲངས་ཏེ་བཀའ་བསྒོ་བ་ནི། གུ་རུ་མ་ཧཱ་ཀཱ་ལ་ནས་ཛཿས་མ་ཡ་སྨ་ར། ས་མ་ཡ་མ་ཏི་ཀྲ་མ་ཐ། ས་མ་ཡ་རཀྵནྟུ། ཡང་དག་པར་རྫོགས་པའི་སངས་རྒྱས། དཔལ་ལྡན་ཤ་ཝ་རི། མངའ་བདག་མཻ་ཏྲི་པ། གྲུབ་ཐོབ་རཱ་ཧུ་ལ་གུཔྟ་བཛྲ།
གྲུབ་ཐོབ་ཁྱུང་པོ་རྣལ་འབྱོར། རྨོག་ཅོག་པ་རིན་ཆེན་བརྩོན་འགྲུས། དབོན་སྟོན་སྐྱེར་སྒང་པ། གཉན་སྟོན་སྦས་པའི་རྣལ་འབྱོར། འགྲོ་མགོན་སངས་རྒྱས་སྟོན་པ། མཁས་གྲུབ་གཙང་མ་ཤངས་སྟོན། མུས་ཆེན་རྒྱལ་མཚན་དཔལ་བཟང༌། བླ་མ་རྡོ་རྗེ་གཞོན་ནུ། མུས་ཆེན་ནམ་མཁའི་རྣལ་འབྱོར། བྱང་སེམས་སྦྱིན་པ་བཟང་པོ།
གྲུབ་ཐོབ་ཐང་སྟོང་རྒྱལ་པོ། མང་མཁར་བ་བློ་གྲོས་རྒྱལ་མཚན། པུ་རང་དཔལ་ལྡན་དར་པོ། ཞི་དགོན་པ་རྗེ་བསོད་ནམས་རྩེ་མོ། ལོ་ཆེན་དམ་པ་འགྱུར་མེད་བདེ་ཆེན། མཁས་གྲུབ་ངག་དབང་ཆོས་གྲགས། ངག་དབང་བསོད་ནམས་རྒྱལ་མཚན། མཁས་མཆོག་བཀྲ་ཤིས་དཔལ་ལྡན། ཁམས་སྟོན་སངས་རྒྱས་དཔལ་བཟང༌། མཁས་གྲུབ་སངས་རྒྱས་ཕུན་ཚོགས།
རྡོ་རྗེ་འཛིན་པ་ཀུན་དགའ་བསྟན་འཛིན། ཡང་ན་སངས་རྒྱས་ཕུན་ཚོགས་ནས་བསྟན་འཛིན་ལྷུན་གྲུབ། མཁན་ཆེན་དཔལ་ལྡན་ཆོས་སྐྱོང༌། བཀའ་དྲིན་མཉམ་མེད་རྩ་བའི་བླ་མ་རྣམས་ཀྱི་བཀའ་དང་དམ་ལས་མ་འདའ་བར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་སྟོད། རྡོ་རྗེ་སློབ་མ་རིག་པ་འཛིན་པ་འདི་རྣམས་ལ་འགོ་ཞིང་འཆེས་པ་དང༌། བསྲུང་བ་དང༌། བསྐྱབ་པ་དང༌། སྦ་བར་མཛད་དུ་གསོལ། འདི་རྣམས་ཀྱིས་དམ་པའི་ཆོས་སྒྲུབ་པར་བྱེད་པའི་དུས་སུ་འཚོ་བའི་ཡོ་བྱད་ཐམས་ཅད་ཡིད་བཞིན་དུ་འགྲུབ་པ་དང༌།
ཚེ་དང་བསོད་ནམས་དང་དཔལ་འབྱོར་དང་སྙན་གྲགས་དང་མངོན་པར་རྟོགས་པའི་ཡོན་ཏན་རྣམས་གོང་ནས་གོང་དུ་འཕེལ་ཞིང་རྒྱས་པར་མཛད་དུ་གསོལ། དེ་ལྟར་བསྒོམ་པས་ཁྱེད་རང་གི་སྤྱི་བོ་ན་བཞུགས་པའི་མགོན་དཀར་འོད་དུ་ལྟེམ་གྱིས་ཞུ་བ་ལ། ཛཿཧཱུྃ་བཾ་ཧོཿཞེས་བརྗོད་པས་གཉིས་སུ་མེད་པར་ཐིམ་ནས་མགོན་པོ་ལུས་དང་གྲིབ་མ་བཞིན་དུ་འགྲོགས་ཏེ། རྟག་ཏུ་སྲུང་སྐྱོབ་མཛད་པ་ཡིན་སྙམ་དུ་མོས་པ་མཛོད། རྗེས་གཙོ་བོས་སོགས་དང་མཎྜལ། དེང་ནས་སོགས་སྤྱི་དང་འདྲ། འབུལ་གཏོར་སྟེང་དུ་འབུལ། ཡིག་བརྒྱ་ལན་གསུམ་བརྗོད་ཅིང་མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། མདུན་བསྐྱེད་རང་ལ་བསྟིམས་ནས་དགེ་རྩ་སངས་རྒྱས་ཀྱི་སར་བསྔོའོ། ། སྨྲས་པ།
འཕགས་ཡུལ་རིན་ཆེན་གླིང་ནས་རཱ་ཧུ་ལས། ། གདམས་ངག་འདོད་འབྱུང་ནོར་བུ་ལེགས་བླངས་ནས། ། གངས་ཅན་བསྟན་འགྲོའི་དབུལ་བ་དབྲོག་སླད་དུ། ། གྲུབ་དབང་ཁྱུང་པོའི་ཐུགས་གསང་དཔལ་བེར་སྦས། ། ཡིད་བཞིན་ནོར་མཆོག་གྲུབ་པའི་དབང་ཕྱུག་གི ། ཞལ་ལུང་གཙོར་བརྟེན་སྒྲུབ་ཐབས་རྗེས་གནང་བཅས། ། ཡི་གེ་ཡིད་ཆེས་སུམ་ལྡན་ཁམས་གསུམ་དཔལ། ། ཡོངས་འགུགས་པདྨ་རཱ་གའི་ལྕགས་ཀྱུ་འདི། ། འབད་པར་ལྷུར་བླངས་དགེ་བས་སྟོབས་བཅུ་པའི། ། དགོངས་པ་འཆད་མཁས་བསྟན་པ་འཛམ་བུའི་གླིང༌། །
བྱམས་བསྟན་མ་ཤར་དེ་སྲིད་ཆེས་བདོ་བས། ། རིས་བྲལ་སེམས་ཅན་ཕན་པར་བྱེད་གྱུར་ཅིག ། ཅེས་མགོན་དཀར་ཡིད་བཞིན་ནོར་བུའི་སྒྲུབ་ཐབས་རྗེས་གནང་བཅས་པའི་ཡི་གེ་ཁམས་གསུམ་འགུགས་པའི་ལྕགས་ཀྱུ་ཞེས་བྱ་བ་འདི་ནི་ཆོས་རྗེ་བཀྲ་ཤིས་དཔལ་བཟང་པོ་སོགས་དོན་གཉེར་དག་གིས་བསྐུལ་ངོར། འདི་སྐོར་ལ་བླ་མ་སོ་སོས་མཛད་པའི་ལྷ་བསྐྱེད་དུར་ཁྲོད་རྒྱན་ཆས་སོགས་ཕྱག་དྲུག་ནག་པོའི་པར་བཀབ་ཀྱི་སྤྲོས་པ་མང་དུ་མཆིས་མོད། མཁས་གྲུབ་ཁྱུང་པོས་མཛད་པའི་གཞུང་དྲི་མ་མེད་པ་ཉིད་གཙོར་བཟུང༌། དེ་དང་མཐུན་ཤས་ཆེ་བ་མཁན་ཆེན་ངག་ཆོས་པ་དང་བསྟན་འཛིན་ཕྲིན་ལས་པ་སོགས་མཁས་གྲུབ་མང་པོའི་གསུང་རབ་དང་རྗེས་གནང་གི་ཕྱག་ལེན་གང་ལས་མནོས་པའི་རྗེས་སུ་འབྲངས་ནས་ཉམས་སུ་བསྟར་བདེ་བར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་སྦྱར་བ་འགྲོ་བ་ཐམས་ཅད་ལ་ཕན་པར་གྱུར་ཅིག ། སརྦ་མངྒ་ལཾ།། །། ༄༅། །མགོན་དཀར་ཡིད་བཞིན་ནོར་བུའི་གཏེར་བུམ་སྒྲུབ་པའི་མན་ངག་རྣམ་གསལ་མེ་ལོང་ཞེས་བྱ་བ་བཞུགས།། ༄༅། །དཔག་བསམ་ནོར་བུ་བུམ་པ་བཟང་ཇི་བཞིན། ། བསམ་ཀུན་རྫོགས་པའི་དངོས་གྲུབ་ཆར་ཆེ་བ། །
མགོན་པོ་འཆར་ཀའི་ཟླ་བ་གཙུག་བརྟེན་ནས། ། གཏེར་བུམ་མན་ངག་འགྲེལ་ལ་གནང་བ་སྩོལ། ། དེ་ལ་འདིར་དཔལ་ལྡན་ཤངས་པ་བཀའ་བརྒྱུད་ནས་བརྒྱུད་པའི་མགོན་དཀར་གྱི་བསྙེན་པ་སྔོན་དུ་སོང་བའི་རྣལ་འབྱོར་པས། བསྟན་པ་དང་སེམས་ཅན་ལ་ཕན་པའི་སེམས་ཀྱིས་ཀུན་ནས་བསླངས་ཏེ། འདིའི་གཏེར་བུམ་སྒྲུབ་པའི་ཚུལ་ལ། སྦྱོར་བ་དང༌། དངོས་གཞི་དང༌། རྗེས་ཏེ་གསུམ་ལས། དང་པོ་བུམ་པ་གསར་པ། མ་སྤྱད་པ།
གས་ཆག་མེད་པ། ཡུལ་གྱི་བྲེ་ཚད་ལས་མི་ཆུང་བ་དཀར་རྩིས་བྱུགས་པ། མདུན་རྟགས་མཆུའམ་བཀྲ་ཤིས་རྟགས་ཀྱི་རི་མོས་མཛེས་པ། དེའི་ནང་དུ་ནས་དཀར་མོ་སད་སེར་འབུ་སྲིན་གྱིས་ཟོས་པའི་སྐྱོན་མེད་པ་དང༌། བྲ་སྲན་ས་རྡོ་མ་འདྲེས་པའི་འབྲས་གྲོ་རྣམས་ཕྱུག་པོའི་བང་མཛོད་ནས་བྱུང་བའམ། མ་འབྱོར་ན་གཞན་ཡང་རུང་ཞིང༌། གཞན་ཡང་བུམ་རྫས་རིན་པོ་ཆེ་སྣ་ཚོགས། ཨ་རུ་ར་གསེར་མདོག་དང་བཟང་དྲུག་དང་བུམ་རྫས་ཉེར་ལྔ་སོགས་སྨན་སྣ་ཚོགས། གོས་དར་དང་རས་སྣ་ཚོགས་ཀྱི་རས་མ། རྒྱ་ཇའི་རིགས།
ཤ་མར། མངར་གསུམ། ཤིང་ཐོག་གི་རིགས། བཀྲ་ཤིས་པའི་ས་སྣ་ཆུ་སྣ་རྟ་ཕྱུགས་ཀྱི་སྤུ་ལ་སོགས་པ་འབྱོར་ཚད་ཀྱིས་ཁེངས་པར་བཀང༌། དེའི་ནང་ལྟོ་བའི་སྟོད་ཙམ་དུ་མགོན་དཀར་གྱི་སྐུ་གཟུགས་རབ་གནས་ཅན་ཞལ་མདུན་དུ་བསྟན་པ་དང༌། རྩ་སྔགས་འབྲུ་བཅུ་གསུམ་པའི་མཇུག་ཏུ། མགོན་པོ་ཡིད་བཞིན་ནོར་བུ་འཁོར་དང་བཅས་པ་ཁྱེད་རྣམས་རྟེན་འདི་ལ་བརྟན་པར་བཞུགས་སོགས་འོག་གི་བརྟན་བཞུགས་ཀྱི་ཚིག་རྣམས་ཤོག་བུ་ལ་གསེར་དངུལ་མཚལ་གང་འབྱོར་གྱིས་དབུ་ཅན་དུ་བྲིས་པར་ག་པུར། གུར་གུམ། ཙནྡན་དམར་པོ། རང་བྱུང༌།
གི་ཝང་སོགས་ཀྱིས་བྱུགས་པ་དབུ་ནས་བསྒྲིལ་བ། མགོ་མཇུག་མི་ལོག་པར་བྱས་ཏེ། སྐུ་གཟུགས་ཀྱི་ཕྱོགས་བཞིའམ་གང་བདེར་བཞུགས་སུ་གསོལ། སྔར་གྱི་འབྲུ་སྣ་ལ་སོགས་པས་མི་འཁྲུལ་བར་འཐས་པར་བརྫོངས་ལ། ལུག་དར་མའི་སོག་པ་གཡས་པའི་བལ་རྩི་མེད་པས་ཁ་ནས་བཀབ། དེའི་སྟེང་རྡོ་རྗེ་རྒྱ་གྲམ་བྲིས་པའི་ཁ་འགེབས་ཀྱིས་ཁ་བཀབ། ཚོན་སྣ་ལྔའི་སྐུད་པས་མགྲིན་པ་བཅིངས་པའི་ལྷག་མས་ཁ་འགེབས་ཀྱི་སྟེང་ནས་རྒྱ་གྲམ་དུ་བསྡམ། དེ་དང་མཉམ་དུ་དབང་གི་འཁོར་ལོ་སྒྲུབ་ན། འཁོར་ལོ་མན་ངག་ལྟར་བྲིས་པ་ལ་ཐུན་མོང་མ་ཡིན་པའི་རབ་གནས་བྱས་ནས་བལྟབས་ཏེ་སྐུད་པ་དམར་པོས་དཀྲིས་པ། སྒྲུབ་པའི་ཚེ་བུམ་པའི་མགུལ་བར་བཏགས་ལ་བཞག་གོ །
དེ་ལྟ་བུའི་བུམ་པ་མང་པོ་ཡོད་ན་ལྷན་ཅིག་ཏུ་སྒྲུབ་སྟེ། བུམ་པ་རྣམས་མེ་ཏོག་གིས་བཀྲམ་པའི་སྟེགས་ཀྱི་ཁར་བཞག་ལ་གཟུངས་ཐག་གིས་སྦྲེལ། དེའི་མདུན་དུ་སྣོད་ཡངས་ཤིང་གས་ཆག་མེད་པར་མགོན་པོའི་འབུལ་གཏོར་ཅོག་ཟླུམ་ཆེ་བ་མཐེབ་ཀྱུས་བསྐོར་བ་ལ་མར་རྒྱན་ཉི་ཟླ་ནོར་བུས་མཚན་པ། དེའི་གཡས་སུ་མཁའ་འགྲོ་སྤྱི་གཏོར། རྒྱབ་ཏུ་གནོད་སྦྱིན། གཡོན་དུ་གཞི་བདག་གཏོར་མ་རྣམས་བུ་རམ་སོགས་ཟས་སྣས་བརྒྱན་པ་དང༌། མཐར་ཆུ་གཉིས་ཉེར་སྤྱོད་བཤམ། སྒྲུབ་པོའི་མདུན་དུ་ནང་མཆོད་རྡོ་རྗེ་དྲིལ་བུ་མེ་ཏོག་རྣམས་ཉེར་བསྡོགས་བྱའོ། ། གཉིས་པ་ནི། མཆོད་པ་རྣམས་བླ་མེད་སྤྱི་ལྟར་བྱིན་རླབས་བྱས་ནས།
བདག་གི་རྣལ་འབྱོར་མགོན་དཀར་དུ་བསྒོམ། མདུན་བསྐྱེད་ལ་རྡོ་རྗེའི་རྩེས་ནང་མཆོད་ནས་གཏོར་ཞིང༌། ཨོཾ་བཛྲ་ཨ་མྲྀ་ཏ་དང་སྭ་བྷཱ་ཝའི་སྔགས་གཉིས་ཀྱིས་བསང་སྦྱངས། སྟོང་པའི་ངང་ལས་བུམ་པའི་གྲངས་དང་མཉམ་པའི་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བའི་ནང་དུ་རིན་པོ་ཆེ་དང་འབྲུ་བཅུད་དང༌། ཟས་ནོར་ལོངས་སྤྱོད་ལྷ་མིའི་དཔལ་འབྱོར་ཕུན་སུམ་ཚོགས་པས་ཡོངས་སུ་གང་བར་གྱུར་པར་བསམས་ལ། ཚིག་ལྷུག་རྣམས་མེད་པའི་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབ་ཅིང་རྒྱས་པར་སྤེལ། དེ་ལྟ་བུའི་བུམ་པའི་ནང་སྟོད་ཀྱི་ཆ་ལ་ཧཱུྃ་དཀར་པོ་དངུལ་ཆུ་དྭངས་པའི་སོགས་ནས། ཆོས་ཉིད་ཀྱི་ཐིག་ལེ་དམར་པོ་འོད་འཕྲོ་བ། འཁོར་དུ་མཁའ་འགྲོ་གནོད་སྦྱིན་ནོར་བདག་གི་ཚོགས་དཔག་ཏུ་མེད་པས་བསྐོར་བ་དང་བཅས་པར་གྱུར། ཡང་འཁོར་ལོ་རྣམས་བསང་སྦྱངས།
འཁོར་ལོ་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་འཁོར་ལོའི་གྲངས་དང་མཉམ་པའི་ཧཱུྃ་དཀར་པོ་དྭངས་པའི་སོགས་ནས་དཔག་ཏུ་མེད་པས་བསྐོར་བ་དང་བཅས་པར་གྱུར་ཅེས་པའི་བར་གྱིས་འཁོར་ལོ་བསྐྱེད་ལ། རང་གི་སྙིང་ག་ནས་འོད་ཟེར་འཕྲོས་པས་དུར་ཁྲོད་བསིལ་བའི་ཚལ་ནས་མགོན་པོ་ཡིད་བཞིན་ནོར་བུ་ལ་མཁའ་འགྲོ་གནོད་སྦྱིན་ནོར་བདག་གི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་འཁོར་ལོ་དང་བུམ་པའི་ལྷ་རྣམས་ལ་གཉིས་སུ་མེད་པར་བསྟིམ། མཆོད་པ་བྱིན་རླབས་བླ་མེད་སྤྱི་ལྟར་བྱས། སོ་སོའི་ཕྱག་རྒྱ་དང་བཅས་ཏེ། ཨོཾ་གུ་རུ་མ་ཧཱ་ཀཱ་ལ་ས་པ་རི་ཝཱ་ར་རེ་རེའི་མགོར་སྦྱར་བའི་ཨརྒྷཾ་ནས། སྤརྵེ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། ཞེས་པའི་བར་དང༌།
རྩ་སྔགས་ལ་འབྲུ་གསུམ་བཏགས་པས་ནང་མཆོད་དང༌། བསྟོད་པ་གང་རུང་གིས་བསྟོད། གཏོར་མ་བསང་བ་ནས། ཧ་ཧོཿཧྲཱིཿལན་གསུམ་པར་གྱིས་བྱིན་གྱིས་བརླབས། རྩ་སྔགས་འབྲུ་བཅུ་གསུམ་པ་ལ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི་བཏགས་པ་གསུམ་མམ་ལྔས་ཕུལ། མཚན་སྔགས་སྔོན་འགྲོའི་ཕྱི་མཆོད་ནང་མཆོད་བསྟོད་པ་རྣམས་སྒྲུབ་ཐབས་ལྟར་བྱའོ། ། གཏོར་མ་གཞན་ཐམས་ཅད་མཁའ་འགྲོ་སྤྱི་གཏོར་གྱི་ཆོ་གས་འབུལ་ལོ། ། དེ་ནས་མེ་ཏོག་ཐོགས་ལ། མགོན་པོ་ཡིད་བཞིན་ནོར་བུ་འཁོར་དང་བཅས་པ་ཁྱེད་རྣམས་རྟེན་འདི་དག་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས་གནས་འདིར་མཁྱེན་ལྡན་དང་སྟོབས་ལྡན་འབྱོར་ལྡན་གྱིས་མཚོན་པའི་སྐྱེ་འགྲོ་ཐམས་ཅད་འདུ་ཞིང༌།
སྲིད་ཞིའི་དཔལ་འབྱོར་ལོངས་སྤྱོད་ཕུན་སུམ་ཚོགས་པ་ཐམས་ཅད་རྒྱ་མཚོ་ཆེན་པོ་ལ་ཆུ་བོའི་རྒྱུན་བཞིན་དུ་འདུ་བར་མཛད་དུ་གསོལ། ཞེས་དང༌། སུ་པྲ་ཏིཥྛ་སོགས་ཀྱིས་མེ་ཏོག་འཐོར། དེ་ལྟ་བུའི་བརྟན་བཞུགས་འདི་ཉེར་གཅིག་གམ་ལྔ་བཅུའམ་བརྒྱ་རྩ་བརྒྱད་ཀྱི་བར་ཅི་ནུས་སུ་བྱ་བར་བཤད་དོ། ། དེ་ནས་གཟུངས་ཐག་བཟུང་ལ་རང་གི་སྙིང་ག་ནས་འོད་ཟེར་སྔགས་ཕྲེང་གི་རྣམ་པ་ཅན་སྤྲོས་པས་བསྐུལ། མདུན་བསྐྱེད་ཀྱི་མགོན་པོ་རྣམས་ཀྱི་ཐུགས་ཀའི་མཁའ་འགྲོ་མ་རྣམས་ལས། དེ་འདྲ་བའི་དབང་སྡུད་ཀྱི་མཁའ་འགྲོ་མ་དཔག་ཏུ་མེད་པ་འཕྲོས། འཇིག་རྟེན་གྱི་ཁམས་ཐམས་ཅད་ཁྱབ། ལྷ་མི་ཀླུ་དང་བཅས་པའི་ཚེ་དང་བསོད་ནམས་དང༌། སྟོབས་དང་དཔལ་འབྱོར།
ལོངས་སྤྱོད་དབང་ཕྱུག སྙན་གྲགས། རིགས་བཟང༌། རིན་པོ་ཆེ་དང༌། འབྲུ་རིགས་དང༌། རྟ་ཕྱུགས་འཕེལ་བ་ལ་སོགས་པ་འབྱོར་པའི་ཁྱད་པར་ཡིད་ལ་ཇི་ལྟར་འདོད་པ་ཐམས་ཅད་བཀུག་སྟེ། བུམ་པའི་ནང་རྫས་རྣམས་ལ་གཉིས་སུ་མེད་པར་བསྟིམས་པས་འདོད་དགུའི་དཔལ་འབྱོར་ཟད་མི་ཤེས་པའི་གཏེར་གྱི་བུམ་པ་བཟང་པོར་གྱུར། བུམ་པའི་ནང་གི་དཔལ་འབྱོར་ཕུན་སུམ་ཚོགས་པ་རྣམས་རབ་ཏུ་རྒྱས་ཤིང་ཁ་ནས་ལུད། མགོན་པོའི་ཕྱག་གི་བུམ་པ་དང་ཐོད་པ་ནས་ཀྱང་ལུད། ཚོགས་བདག་གི་ཁ་དང་བཤང་ལམ་དང་ནེའུ་ལེ་རྣམས་ལས་ཀྱང་རིན་པོ་ཆེ་སྣ་ཚོགས་པ་ལྷུག་ལྷུག་བབས་པས་གནས་ཁང་དང༌།
གཙུག་ལག་ཁང་དང༌། ཕོ་བྲང་དང་བང་མཛོད་ལ་སོགས་པའི་ནང་ཐམས་ཅད་ཕྱུར་བུར་ཁེངས་པས། བདག་ཅག་དཔོན་སློབ་ཡོན་མཆོད་འཁོར་དང་བཅས་པས་མཚོན་པའི་སེམས་ཅན་ཐམས་ཅད་འདོད་དགུའི་དཔལ་འབྱོར་འཛད་པ་མེད་པའི་གཏེར་ལ་ལོངས་སྤྱོད་པའི་དབང་དང་ལྡན་པར་གྱུར་པར་བསམས་ལ། རྩ་སྔགས་འབྲུ་བཅུ་གསུམ་པ་ཅི་ནུས་སུ་བཟླའོ། ། ཐུན་བསྡུ་བ་ན། ཕྱི་མཆོད་ནང་མཆོད་སྔར་བཞིན་དང༌། ། བསྟོད་ཅིང་འདོད་དོན་གསོལ་བ་ནི། ། གངས་ཅན་རི་བའི་ལྷ་གཅིག་པད་དཀར་འཆང༌། ། ཐུགས་བསྐྱེད་གཞན་དབང་གྱུར་པའི་སྒྱུ་འཕྲུལ་གྱུར། ། སྐལ་དམན་སེམས་ཅན་རེ་བ་ཡོངས་སྐོང་བ། །
མགོན་པོ་ཟླ་བའི་སྤུན་ཟླ་ལ་ཕྱག་འཚལ། ། དེ་བཞིན་གཤེགས་པ་ཀུན་གྱིས་དགོངས་གཅིག་ཏུ། ། དབང་རྒྱས་ཕྲིན་ལས་ལྷུན་གྲུབ་འཁོར་ལོས་སྒྱུར། ། སྤྱི་བོར་དབང་བསྐུར་བླ་མ་རྡོ་རྗེ་འཆང༌། ། མཛེས་ཀྱི་པདྨ་རཱ་གའི་ཅོད་པཎ་མིན། ། སྨིན་ལེགས་སྤྱན་གྱི་ཟུར་མདའ་འཕངས་ཙམ་གྱིས། ། སྐྱེ་འཕགས་ཡིད་ཀྱི་བརྟན་པ་རང་དབང་དུ། ། འགུགས་བྱེད་དགའ་མ་ཐུགས་ཀར་སྦས་པ་ལ། ། ནོར་སྦྱིན་གྲངས་མེད་ཀྱིས་བཏུད་བལྟ་བ་སྙམ། ། འདི་ན་དཀོན་མཆོག་མཆོད་པ་རྒྱས་ཕྱིར་དང༌། །
ཆོས་ཀྱི་བཤད་སྒྲུབ་དྲི་མེད་རིང་གནས་ཕྱིར། ། ངུར་སྨྲིག་འཆང་བ་གྲངས་མེད་བསྡུ་ཕྱིར་དང༌། ། ཆོས་ལྡན་སྦྱིན་བདག་མངའ་ཐང་རྒྱས་ཕྱིར་དང༌། ། སྦྱིན་པའི་ཕ་རོལ་ཕྱིན་པ་རྫོགས་བྱའི་ཕྱིར། ། མགོན་པོ་ཡིད་བཞིན་ནོར་བུ་ཐུགས་རྗེ་ཅན། ། མཁའ་འགྲོ་ནོར་སྦྱིན་ལྷ་ཡི་ཚོགས་དང་བཅས། ། བདག་ཅག་གུས་པས་བསྒྲུབས་ཀྱིན་མཆོད་བྱས་པས། ། སྒྲུབ་པོ་ཡོན་མཆོད་འཁོར་དང་བཅས་རྣམས་ཀྱི། ། ཚེ་དང་བསོད་ནམས་རིགས་བཟང་ཡོན་ཏན་དང༌། ། སྟོབས་འབྱོར་མངའ་ཐང་སྙན་པར་གྲགས་པའི་དབྱངས། །
རིན་ཆེན་འབྲུ་ནོར་ལྷ་མིའི་ལོངས་སྤྱོད་དཔལ། ། ཕུན་ཚོགས་སྡེ་བཞིའི་དཔལ་འབྱོར་མ་ལུས་པ། ། དབྱར་གྱི་དཔལ་མོ་དང་འགྲོགས་ཆུ་གཏེར་གྱི། ། ངོ་མཚར་ཇི་བཞིན་གོང་ནས་གོང་འཕེལ་དུ། ། རྣམ་པར་རྒྱས་པའི་དངོས་གྲུབ་སྩལ་དུ་གསོལ། ། རིགས་དང་སྟོབས་དང་འབྱོར་པས་མངོན་རྒྱགས་པའི། ། སྐྱེ་འགྲོའི་སྙིང་གི་བརྟན་པ་རབ་ཕྲོགས་ནས། ། ཁབ་ལེན་མཐོང་བའི་ལྕགས་ཕྱེ་ཇི་བཞིན་དུ། ། འདི་ན་འདུན་པ་དབང་གི་དངོས་གྲུབ་སྩལ། ། ཞེས་འདོད་དོན་གསོལ་ལོ། །
འཁོར་ལོའི་ལྷ་རྣམས་འོད་དུ་ཞུ་བ་ལས་སྐྱེ་འགྲོ་ཐམས་ཅད་དབང་དུ་སྡུད་པར་བྱེད་པའི་འཁོར་ལོའི་རྣམ་པར་གྱུར་ཅེས་དང༌། བུམ་ནང་གི་འདོད་གསོལ་དང་འཁོར་ལོའི་སྔགས་རྣམས་ཀློག་པར་མོས་ལ་སྔགས་རྣམས་ཀྱི་མཐར། རྟེན་འདི་གང་དུ་བཞུགས་པ་དེར་དགེ་སློང་གི་དགེ་འདུན་མང་པོ་འདུ་བ་དང་སྟོབས་འབྱོར་ལྡན་པའི་སྐྱེ་འགྲོ་ཐམ་ཅད་ཝ་ཤཾ་ཀུ་རུ་ཧོཿ། ཞེས་བརྗོད་ལ་མེ་ཏོག་གཏོར་བ་མང་དུ་བྱའོ། ། གསུམ་པ་ནི། ཡི་གེ་བརྒྱ་པ་ལན་གསུམ་གྱིས་ཁ་བསྐང་བ་དང༌། མ་འབྱོར་པ་དང་སོགས་ཀྱིས་ནོངས་པ་བཤགས། མགོན་པོ་ཡིད་བཞིན་ནོར་བུ་འཁོར་དང་བཅས་པ་རྟེན་འདི་རྣམས་ལ་བརྟན་པར་བཞུགས་སོགས་ཀྱིས་བརྟན་བཞུགས་གོང་ལྟར་བརྗོད། དགེ་བ་འདི་ཡིས་མྱུར་དུ་བདག ། མྱུར་མཛད་མགོན་པོ་འགྲུབ་སོགས་ཀྱིས་དགེ་བ་བསྔོ།
འདི་ཉིད་ཀྱིས་བཀྲ་ཤིས་བཀའ་རྒྱ་མའམ་མི་ཤེས་ན་རྒྱལ་མཚན་རྩེ་མོ་སོགས་གང་རིགས་ཀྱི་བཀྲ་ཤིས་དང༌། ཐམས་ཅད་ནམ་མཁའི་མཛོད་བཞིན་ལ་སོགས་པའི་སྨོན་ལམ་གྱི་རྒྱས་གདབ། དེ་ལྟ་བུའི་རིམ་པས་རབ་གྲུབ་པའི་མཚན་མ་མཐོང་བ་ནས་ཅི་ནུས་བར་གྱི་སྒྲུབ་པ་བྱའོ། ། སྒྲུབ་པ་ཟིན་ནས་འཁོར་ལོ་དགེ་འདུན་གྱི་གཙུག་ལག་ཁང་ངམ་རྟེན་བཞེང་གི་ནང་ངམ། བུམ་པ་དང་མཉམ་དུ་འཇོག་པའམ། རང་གི་ལུས་ལ་བཅང་བ་གང་རུང་བྱ་བ་དང༌། བུམ་པ་ནི་གང་དུ་འཇོག་པའི་ས་དེར་བསྒྲུབས་པ་ཡིན་ན་དེར་གཞན་གྱིས་མི་མཐོང་བར་བྱས་ནས་སྦས་པས་ཆོག གཞན་རྟེན་གྱི་ནང་ངམ་གཙུག་ལག་ཁང་དང་རང་གི་གནས་ཁང་གི་མཛོད་ཀྱི་ཕུག་སོགས་ལ་གདན་དྲངས་དགོས་ན་གྱང་ལོགས་ལྟ་བུ་ལ་གྲུ་བཞིར་བརྐོས་པའམ་སྒམ་ནང་ལྟ་བུའི་ལོགས་བཞིར་སིནྡྷཱུ་རའི་གཡུང་དྲུང་རིས་བྲིས་པའི་བཞུགས་གནས་སུ། བུམ་པ་སྤོས་དུད་རོལ་མོ་དང་བཅས་པས་སྤྱན་དྲངས་ལ། འོག་ཏུ་རས་ལ་པདྨ་བྲིས་པའི་སྟེང༌།
བུམ་པའི་མདུན་མཛོད་སྒྲོ་དང་མི་འཕྲོད་པར་བཞག སྟེང་དུ་དར་གྱི་གུར་དང་མདུན་དུ་མར་ཁུས་སྦྲུས་པའི་གཏོར་མ་ནོར་བུས་བརྒྱན་པ་སྔར་བཞིན་བཤམས། མཆོད་བསྟོད་འདོད་དོན་གསོལ་བ་དང་བརྟན་བཞུགས་ཙམ་དང་བཀྲ་ཤིས་རྒྱས་པར་བརྗོད་ལ་གཞག་གོ ། གལ་ཏེ་བུམ་པ་སྔར་བསྒྲུབས་པ་ཞིག་ཡིན་ན། བུམ་པ་བཞག་ནས་མཆོད་གཏོར་བཤམ་པ་ནས་བཟུང་སྟེ། བདག་མདུན་བསྐྱེད་བཟླས་བཀྲ་ཤིས་ཀྱི་བར་ཆོ་ག་ཐམས་ཅད་སྔར་བཤད་པ་བཞིན་ཚར་གཅིག་བྱས་ན་ཤིན་ཏུ་ལེགས་པར་འགྱུར་རོ། ། དེ་ལྟར་བྱས་པས་སྐྱེ་འགྲོ་མང་པོས་རང་ལ་དགའ་ཞིང་འདུད་པ་དང༌། གཡང་ཉམས་པ་གསོས་ཤིང་གནས་དེར་ཆོས་དང་སྲིད་པའི་འབྱོར་པ་ཟད་མི་ཤེས་པར་འཕེལ་བར་འགྱུར་བའི་ཕན་ཡོན་དཔག་ཏུ་མེད་པ་འབྱུང་བར་འགྱུར་བ་ནི་མི་བསླུ་བ་ཉིད་དོ། ། སྨྲས་པ། ཡིད་ལ་མངོན་འདོད་གླེང་མོ་ཅི་དང་ཅི། །
ཐ་དད་དངོས་པོ་དེ་དང་དེས་འགེངས་ལ། ། ཀུན་རྟོག་རྣམ་དབེན་ཡིད་བཞིན་ནོར་བུ་ཞིག ། ཐོབ་པ་སྐལ་བའི་ཕུལ་དུ་མ་གྱུར་གྲང༌། ། དགེ་བས་ཆོས་དང་ཆོས་ལྡན་སྦྱིན་བདག་གིས། ། ཉེར་མཚོན་འགྲོ་བ་ཀུན་གྱི་བདེ་ལེགས་དཔལ། ། འཛད་མེད་རིན་ཆེན་འབྱུང་གནས་ཆེན་པོ་ཡི། ། ངོ་མཚར་གཟུགས་ཀྱི་ཟླ་བོར་བྱེད་གྱུར་ཅིག ། ཅེས་མགོན་དཀར་ཡིད་བཞིན་ནོར་བུའི་གཏེར་བུམ་སྒྲུབ་པའི་མན་ངག་རྣམ་གསལ་མེ་ལོང་ཞེས་བྱ་བ་འདི་ནི་དགེ་སློང་ཉི་མ་འོད་ཟེར་དང་ཉེ་བར་གནས་པ་ཀུན་དགའ་བསམ་གཏན་གྱི་ངོར། དཔལ་ལྡན་ཤངས་པའི་མན་ངག་ཡིག་རྙིང་རྣམས་ཀྱི་བཅུད་བསྡུས་ཏེ། ཉམས་སུ་བསྟར་བདེ་བར་བནྡེ་ཚུལ་ཁྲིམས་རིན་ཆེན་གྱིས་ཆོས་སྡེའི་གཙུག་ལག་ཁང་གཞན་འཕྲུལ་མངོན་པར་དགའ་བའི་རྟེན་བཞེང་སྐབས་སུ་བྲིས་པ་དགེ་ལེགས་འཕེལ་བར་གྱུར་ཅིག །
མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
