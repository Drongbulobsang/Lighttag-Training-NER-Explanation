གསུང་འབུམ། ཚུལ་ཁྲིམས་རིན་ཆེན།
པོད ༨
ཀུན་བཟང་བླ་མའི་རྣལ་འབྱོར་བྱིན་རླབས་བདུད་རྩི་འབྱུང་བའི་ཟླ་བ།
༼ག༽ ༄༅། །ཨདྷིཥྛནཱམྲྀཏོདྦྷཝསྱེནྡུརྣཱམཱནནྡབྷདྲགུརོརྻོགོབིཧརཏིསྨ།།
༄༅། །ཀུན་བཟང་བླ་མའི་རྣལ་འབྱོར་བྱིན་རླབས་བདུད་རྩི་འབྱུང་བའི་ཟླ་བ་ཞེས་བྱ་བ་བཞུགས།། རྒྱལ་བའི་རྒྱལ་ཚབ་ཆེན་པོ་རྗེ་བཙུན་ཀུན་དགའ་བཟང་པོའི་ཞབས་ལ་གུས་པས་ཕྱག་འཚལ་ལོ། ། འདིར་གང་ཟག་དད་པ་དང་ལྡན་ཞིང་རང་གཞན་ཐམས་ཅད་ལེགས་པའི་ལམ་དུ་འགོད་པར་འདོད་པ་དག་གིས། རྒྱལ་བས་ལུང་བསྟན་པའི་རྒྱལ་ཚབ་ཆེན་པོ་རྗེ་བཙུན་ཀུན་དགའ་བཟང་པོའི་བླ་མའི་རྣལ་འབྱོར་ཐུན་མོང་གི་འགྲོ་བའི་སྣང་ཚུལ་དང་མཐུན་པར་ཉམས་སུ་ལེན་པའི་ཚུལ་ནི། སྔོན་འགྲོ་དངོས་གཞི་རྗེས་གསུམ་ལས། དང་པོ་སྔོན་འགྲོ་ནི་གནས་དབེན་པར་བསམ་གཏན་གྱི་སྤྱོད་ལམ་དང་ལྡན་པས། ངག་ཏུ། མཁྱེན་བརྩེ་དང་ནུས་ལྡན། །
རྫོགས་པ་ཡི་སངས་རྒྱས། ། ལུང་རྟོགས་ཀྱི་དམ་ཆོས། ། དགེ་འདུན་དང་བཅས་པ། ། ཀུན་འདུས་ཀྱི་བདག་ཉིད། ། དགའ་བདེ་ཡི་དཔལ་སྟེར། ། མཁས་བཙུན་དང་བཟང་པོ་ཡི། ། རྩེ་མོ་ལ་སྐྱབས་འགྲོ ། ཞེས་པ་ལན་གསུམ་གྱིས་སྐྱབས་འགྲོ་དང༌། དེ་ནས། གཞན་དོན་དུ་དམ་པའི། །
བྱིན་རླབས་དག་གཞུག་ཕྱིར། ། ཐུན་མོང་དུ་སྣང་བའི། ། སྤྲུལ་སྐུ་ཡི་གཞའ་རིས། ། ཀ་ཕྲེང་དང་ཨ་ཕྲེང༌། ། པིར་རྩེ་དག་བསྒྱུར་ནས། ། དད་གསུམ་གྱི་རིན་ཆེན། ། རྩིག་ངོས་སུ་འདྲིའོ། ། ཞེས་ལན་གསུམ་གྱིས་སེམས་བསྐྱེད་ནས། གཉིས་པ་དངོས་གཞི་ལ་ཡུལ་གསལ་གདབ་པ། བསྟོད་ཅིང་གསོལ་བ་འདེབས་པ།
ཟུང་འཇུག་ཏུ་མཉམ་པར་གཞག་པ་སྟེ་གསུམ་ལས། དང་པོ་ནི། ཀ་བ་ལ་མ་བརྟེན། ། མོས་གུས་ཀྱི་ཁང་པར། ། ཁ་ལྔ་པས་བཏེག་པའི། ། རིན་ཆེན་གྱི་བཞུགས་ཁྲི། ། ག་ལ་བ་དེ་ན། ། པད་ཟླ་ཡི་གདན་ལ། ། ང་ཅག་གི་འདྲེན་མཆོག ། ཨེ་ཝཾ་པ་བཞུགས་སོ། །
ཅ་ཅོ་ཡིས་མ་ཕྲོགས། ། ཏིང་འཛིན་གྱི་སྐུ་ནི། ། ཆ་ལུགས་སུ་པཎ་ཞྭ། ། ཟླུམ་པོ་ཡི་ཅོད་པཎ། ། ཇ་ཧོང་གི་མདངས་ལྡན། ། ཆོས་གོས་ནི་གསུམ་མཛེས། ། ཉ་གང་གི་ཟླ་བའི། ། ཞལ་འཛུམ་ནི་མེ་རེ། ། ཏ་ཐཱ་ག་ཏ་དང༌། ། རྗེས་མཐུན་གྱི་དམ་ཆོས། །
ཐ་དད་ཀྱི་སྐད་དུ། ། འཆད་པ་ཡི་ཕྱག་རྒྱ། ། ད་ལྟ་ཡང་གནས་གསུམ། ། འབྲུ་གསུམ་གྱི་རྡོ་རྗེས། ། ན་རྒ་སོགས་མེད་པའི། ། གོ་འཕང་ལ་བཞུགས་སོ། ། པ་ཏྲ་ལྟར་འཁྱུག་པའི། ། འོད་ཟེར་སྟོང་འཕྲོ་བའི། ། ཕ་གཅིག་གི་བླ་མ། ། རྩེ་གཅིག་ཏུ་བསམས་ནས། །
བ་མོ་ལྟར་འདོད་འཇོར། ། རུང་བ་ཡི་ཡིད་སྤྲུལ། ། མ་ཚང་བར་མེད་པའི། ། མཆོད་སྤྲིན་གྱིས་མཆོད་དོ། ། ཞེས་པས་གསལ་བཏབ་བོ། ། གཉིས་པ་ནི་སྐབས་འདིར་མདོ་རྒྱུད་ཀུན་གྱི་རྒྱ་མཚོ་སོགས་ཤླཽ་ཀ་གཅིག་པོ་དེ་ཚར་གང་མང་དུ་བརྗོད་པས་བསྟོད་པའི་མཐར། ཙཀྲ་ཡིས་མཚན་པའི། ། ཞབས་བསྙེན་པ་བདག་ལ། ། ཚ་གྲང་སོགས་ངན་འགྲོའི། ། སྐྱེ་སྒོ་རྣམས་བཅད་དེ། །
ཛ་ཡ་ཀུན་འདུས་པའི། ། གསང་གསུམ་གྱི་བྱིན་རླབས། ། ཝ་ཡུར་གྱི་ནང་གི ། ཆུ་རྒྱུན་ལྟར་སྩོལ་ཅིག ། ཞྭ་གོས་ཙམ་མ་ཟད། ། ཐམས་ཅད་ནས་ཁྱོད་འདྲར། ། ཟ་ཆོག་པ་བདག་ཀྱང༌། ། དེ་འདྲ་ཉིད་བྱིན་རློབས། ། འ་ཅག་གི་སེམས་དང༌། ། དབྱེར་མེད་དུ་སིམ་ནས། །
ཡ་མཚན་གྱི་ལྟད་མོ། ། བལྟར་མེད་དེ་མཐོང་མཛོད། ། ཅེས་གསོལ་བ་གདབ་བོ། ། གསུམ་པ་ནི་དེ་ལྟར་གསོལ་བ་བཏབ་པའི་རྐྱེན་གྱིས། བླ་མ་དེ་ཐུགས་དགྱེས་བཞིན་པས་འོད་ཟེར་འཇའ་ཚོན་ལྟ་བུའི་རྣམ་པར་ཞུ་སྟེ་རང་གི་སྤྱི་བོ་ནས་ཐིམ་པས། བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་དང༌། རང་གི་ལུས་ངག་ཡིད་ཡོན་ཏན་བྱ་བྱེད་དང་བཅས་པ་དབྱེར་མེད་རོ་གཅིག་ཏུ་གྱུར་པར་བསམས་ལ། སེམས་ཁོང་ལྷོད་གློད་ནས་དུས་གསུམ་གྱི་རྟོག་པའི་རྒྱུ་འགྲུལ་ཐམས་ཅད་བཅད་དེ། སེམས་ཀྱི་གཤིས་ཅི་ཡང་མ་ཡིན་པ། གདངས་གང་དུ་ཡང་མ་འགགས་པ།
རྩལ་མོས་གུས་སུ་དུང་ངེ་བར་བསྒོམ་བྱ་སྒོམ་བྱེད་དང་བྲལ་བའི་གསལ་སྟོང་འཛིན་མེད་ཀྱི་ངང་དུ་སིང་ངེ་བཞག སེམས་འཕྲོ་ན་སླར་ཡང་ཆུ་ལས་ཆུ་བུར་རྡོལ་བ་བཞིན་དུ་རང་གི་སྙིང་གར་པདྨ་དང་ཟླ་བའི་གདན་ལ་སྔར་བཞིན་དུ་གསལ་བར་བཞུགས་པར་བསམས་ལ་མོས་གུས་རྩེ་གཅིག་པས། ཉི་མ་་་་་་ ར་བི་ལྟར་ལྷམ་མེར། ། སྙིང་གི་དཀྱིལ་བཞུགས་ནས། ། ལ་ཀླུང་སོགས་གར་ཕྱིན། ། དེ་དེ་ཡི་འགྲོ་བ། ། ཤ་ཟ་དང་སྲིན་པོའི། ། སེམས་འདྲ་ཡང་ཞི་ཞིང༌། ། ས་བོན་དུ་དགེ་བའི། ། རྩ་བའི་ཉིད་ཐེབས་མཛོད། །
ཧ་ནུ་མནྠ་ཡི། ། རྣམ་དཔྱོད་ཀྱང་རྡུགས་པའི། ། ཨ་དོན་ཉིད་ལེགས་རྟོགས། ། ཤེས་རབ་ཀྱི་གཞུ་བདུངས། ། ཐབས་མཁས་ཀྱི་མདའ་ནི། ། དྲང་པོ་དག་བསྐྱོད་ནས། ། སྒྲིབ་གཉིས་ཀྱི་དགྲ་ལས། ། རྒྱལ་བ་ཉིད་བྱིན་རློབས། ། ཞེས་པས་གསོལ་བ་གདབ་བོ། ། གསུམ་པ་རྗེས་ནི།
ཞེས་པའམ་དེ་སྐད།་་་་་ ཨི་ཏི་དག་གང་གིས། ། བསྒྲུབ་པ་ཡི་དགེ་བ། ། རྒྱ་མཚོ།་་་་་ ཨུ་ད་དྷི་འཕེལ་བའི། ། རྩ་ལག་ལྟར་དཀར་བས། ། ཨེ་ཝཾ་པའི་ཡེ་ཤེས། ། གཟིགས་པ་ཡི་བྱིན་རླབས། ། སྨན་ནམ་བདུད་རྩི།་་་་་ ཨོ་ཥ་དྷིའི་རྒྱུན་འདྲ། །
བདག་བློ་ལ་འཇུག་གྱུར། ། ཞེས་པའི་བསྔོ་བ་དང་གཞན་ཡང་བསྔོ་བ་སྨོན་ལམ་གང་ཤེས་བརྗོད་དོ། ། དེ་ལྟར་གངས་ཅན་གྱི་བརྡ་དང་མཐུན་པའི་ཀ་ཕྲེང་དང་ཨ་ཕྲེང་གི་སྒྲས་དྲངས་པའི་ཀུན་བཟང་བླ་མའི་རྣལ་འབྱོར་བྱིན་རླབས་བདུད་རྩི་འབྱུང་བའི་ཟླ་བ་ཞེས་བྱ་བ་འདི་ནི། རྗེ་དེ་ཉིད་ཀྱི་སྐུ་བསྟོད་མདོ་རྒྱུད་མ་རྒྱུན་དུ་ཁ་ཏོན་བགྱིད་པའི་ཡན་ལག་ཏུ་འདི་ལྟར་དོན་དུ་གཉེར་བའི་དགེ་སློང་བསོད་ནམས་ལེགས་གྲུབ་ཀྱི་ཆེད་དུ། དཔལ་ཨེ་ཝཾ་པ་ཆེན་པོའི་རྗེས་སུ་སློབ་པའི་འདུན་པ་མ་བོར་ཙམ་གྱི་སྙན་དངགས་མཁན་ཚུལ་ཁྲིམས་རིན་ཆེན་གྱིས་སྔོན་བྱོན་འཕགས་བོད་ཀྱི་བླ་མ་བཀའ་དྲིན་ཆེ་བ་མང་པོ་དག་ལ་ཐུན་མོང་གི་སྣང་ཚུལ་དང་མཐུན་པའི་རྣལ་འབྱོར་ཟུར་པ་ས་དགེ་ལ་སོགས་པའི་མཁས་པ་མང་པོས་མཛད་པ་ཤེས་བྱེད་དུ་བྱས་ནས། དེ་དག་གི་བཞེད་པ་དང་མི་འགལ་བའི་ཚུལ་གྱིས་རྔ་ཆེན་དུ་གྲགས་པའི་གསར་ཚེས་ཀྱི་ལོའི་ཟླ་ཚེས་དགེ་བར་རང་གི་བསམ་གཏན་གྱི་ཁང་བུར་བྲིས་པ་ཕན་བདེ་རྒྱ་ཆེན་པོ་འབྱུང་བར་གྱུར་ཅིག། །། ༄༅། །ནཱ་རོ་མཁའ་སྤྱོད་མའི་བླ་མའི་རྣལ་འབྱོར་གྱི་ངག་འདོན་རིན་ཆེན་མགུལ་རྒྱན་ཞེས་བྱ་བ་བཞུགས།། ༄༅། །བླ་མ་མཆོག་དང་དབྱེར་མེད་པའི། ། མཁའ་སྤྱོད་དབང་མོ་ལ་བཏུད་དེ། ། ཆེས་ཟབ་བླ་མའི་རྣལ་འབྱོར་གྱི། །
ངག་འདོན་རིན་ཆེན་མགུལ་རྒྱན་འདྲི། ། དེའང་ཚོགས་བསགས་ཀྱི་ཡུལ་ཐུན་མོང་བ་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་བསྐྱེད་པ་ནི་སྒྲུབ་ཐབས་ཉིད་དུ་གསལ་ལ། འདིར་ཐུན་མོང་མ་ཡིན་པ་ཁྲིད་ཡིག་ནས་བསྟན་པ་ལྟར་ཉམས་སུ་བླང་བའི་ཚུལ་གྱི་ངག་འདོན་ནི། མདུན་གྱི་ནམ་མཁར་སེང་གེས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་གྱི་སྟེང་དུ་རྩ་བའི་བླ་མ་དམ་པ་སངས་རྒྱས་རྡོ་རྗེ་ཆོས་ཀྱི་རྣམ་པ་ཅན། སྐུ་མདོག་དམར་པོ་ཞལ་གཅིག་ཕྱག་གཉིས། གཡས་རྡོ་རྗེ་གཡོན་དྲིལ་བུ་ཐུགས་ཀར་བསྣོལ་ནས་འཛིན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ལོ་བཅུ་དྲུག་ལོན་པའི་ན་ཚོད་དང་ལྡན་པ། དབུ་སྐྲ་རལ་པའི་ཅོད་པཎ་ཅན། དར་གྱི་ན་བཟའ་དང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ།
འོད་ཟེར་དཔག་ཏུ་མེད་པ་འཕྲོ་བ། བདག་ལ་དགེས་བཞིན་དུ་བཞུགས་པ། དེའི་མདུན་ནས་བརྩམས་ཏེ་གཡོན་སྐོར་དུ། སངས་རྒྱས་རྡོ་རྗེ་འཆང་ནས་བཟུང་སྟེ་དྲིན་ཆེན་རྩ་བའི་བླ་མ་ཡན་གྱི་བརྒྱུད་པའི་བླ་མ་ཐམས་ཅད་དཔའ་བོ་རྡོ་རྗེ་ཆོས་ཀྱི་རྣམ་པ་ཅན་དུ་བཞུགས་པ། དེ་དག་གི་མཐའ་སྐོར་དུ་ཡང་ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྐྱོང་ཐམས་ཅད་ཚུར་འདུས། བླ་མ་ཐམས་ཅད་ལ་ཆ་ཚང་བར་ཐིམ་པས་ཐམས་ཅད་སྐྱབས་གནས་ཀུན་འདུས་ཀྱི་ངོ་བོར་གྱུར་ཅེས་པའམ་ཡང་ན་དེ་ཉིད་ཚིགས་བཅད་དུ་བསྡེབས་ན།
མདུན་གྱི་མཁའ་དབྱིངས་སེང་གེས་བཏེག་པའི་ཁྲིར། ། པདྨ་ཟླ་སྟེང་སངས་རྒྱས་ཀུན་གྱི་དངོས། ། རྩ་བའི་བླ་མ་སངས་རྒྱས་རྡོ་རྗེ་ཆོས། ། སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས། ། རྡོ་རྗེ་དྲིལ་བུ་ཐུགས་ཀར་བསྣོལ་ནས་བསྣམས། ། ཞབས་གཉིས་མི་ཕྱེད་རྡོ་རྗེ་སྐྱིལ་ཀྲུང་བཞུགས། ། གཞོན་དུ་བཅུ་དྲུག་ལོར་གནས་ན་ཚོད་ཅན། ། མཐོན་མཐིང་རལ་པའི་ཅོད་པཎ་སྤྱི་བོར་མཚན། ། དར་གྱི་ན་བཟའ་རིན་ཆེན་རུས་པས་བརྒྱན། ། འོད་དང་འོད་ཟེར་དཀྲིགས་པའི་སྐུ་ཅན་ཞིག །
བདག་ལ་དགྱེས་པའི་ཉམས་ཀྱིས་བཞུགས་པར་གྱུར། ། དེ་མཐར་བརྒྱུད་པའི་བླ་མ་ཐམས་ཅད་ཀྱང༌། ། དཔའ་བོ་རྡོ་རྗེ་ཆོས་ཀྱི་རྣམ་པས་བཞུགས། ། གཞན་ཡང་ཡི་དམ་སངས་རྒྱས་བྱང་སེམས་དང༌། ། ཉན་ཐོས་རང་རྒྱལ་ཆོས་སྐྱོང་སྲུང་མ་དང༌། ། ནོར་ལྷའི་ཚོགས་ཀྱིས་བསྐོར་ཏེ་བཞུགས་པར་གྱུར། ། ཀུན་གྱི་གནས་གསུམ་ཨོཾ་དང་ཨཱཿཧཱུྃ་མཚན། ། ཐུགས་ཀའི་ས་བོན་འོད་ཟེར་ཕྱོགས་བཅུར་སོང༌། ། རྩ་བརྒྱུད་བླ་མ་ཡི་དམ་རྒྱལ་བ་སྲས། ། ཆོས་སྐྱོང་ནོར་ལྷ་ཐམས་ཅད་སྤྱན་དྲངས་ཐིམ། །
སྐྱབས་གནས་ཐམས་ཅད་འདུས་པའི་བདག་ཉིད་གྱུར། ། ཅེས་གསལ་བཏབ་ནས། གང་གི་དྲིན་གྱི་བདེ་ཆེན་ཉིད་སོགས། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ་སོགས་སམ། ཡང་ན། རྒྱལ་བ་རྒྱ་མཚོའི་སོགས་ཀྱིས་གསོལ་འདེབས་གང་ཤེས་བྱ། བཤམས་པའི་མཆོད་པ་ཡོད་ན་བྱིན་གྱིས་བརླབ། མེད་ན་མི་དགོས། ཨོཾ་གུ་རུ་བུདྡྷ་བོ་དྷི་སཱ་ཏྭ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སོགས་ནས་སྤརྵེ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ་གི་བར་གྱིས་མཆོད་དེ། གང་ལ་ཆགས་ན་ཉེས་ཀུན་འབྱུང་བའི་གཞི་སོགས་ནས།
རྨོངས་དང་ཕྲག་དོག་ཞི་བར་བྱིན་གྱིས་རློབས་ཞེས་པའི་བར་ལམ་ཟབ་ལྟར་དང༌། རང་སེམས་བཾ་ཡིག་རྡོ་རྗེ་རྣལ་འབྱོར་མ། ། དབུ་མའི་ལམ་བརྒྱུད་ཚངས་བུག་ནས་འཐོན་ཏེ། ། རྩ་བའི་བླ་མར་ཞལ་སྦྱོར་བཞུགས་པ་ཡིས། ། ཕན་ཚུན་བདེ་བ་ཆེན་པོས་མཉེས་པར་གྱུར། ། རང་སེམས་ངོ་བོ་རྡོ་རྗེ་རྣལ་འབྱོར་མས། ། རང་གི་ཐ་མལ་ཕུང་པོ་ལ་གཟིགས་པས། ། ཆེ་ཞིང་སྣུམ་ལ་ཚོ་བར་འདུག་པ་དེ། ། སྔར་ནས་འདི་འདྲའི་ལུས་ཀུན་དོན་མེད་སོང༌། ། ད་ལན་དོན་ཅན་བྱའོ་སྙམ་དགོངས་ནས། །
ཕུང་པོའི་རྩར་བྱོན་གྲི་གུག་རྣོན་པོ་ཡིས། ། ཐ་མལ་ལུས་སུ་སྣང་བའི་མགོ་བོ་ཡི། ། ཡ་ཐོད་བཅད་ནས་མདུན་དུ་བཀན་ཏེ་བཞག ། གང་དེ་ཆེས་དཀར་ཡངས་པའི་སྣོད་གྱུར་པ། ། རྐང་གཡོན་གཡས་དང་ཁོག་སྨད་ནང་ཁྲོལ་དང༌། ། ཁོག་སྟོད་ལག་གཉིས་མགོ་བོའི་ལྷག་མ་བཅས། དེ་ནང་བསྐྱུར་བས་ཤ་ཁྲག་རྒྱ་མཚོར་གྱུར། ། ཨོཾ་ལས་ཆོས་དབྱིངས་སོགས་ནས། སྐྱབས་གནས་ཀུན་འདུས་ཞལ་དུ་ཨོཾ་ཨཱཿཧཱུྃ། ཐར་པའི་ལམ་སྟོན་ཞལ་དུ་ཨོཾ་ཨཱཿཧཱུྃ།
བརྒྱུད་པའི་བླ་མའི༴ ཡི་དམ་ལྷ་ཚོགས༴ སངས་རྒྱས་བྱང་སེམས༴ ཉན་ཐོས་རང་རྒྱལ༴ ཆོས་སྲུང་ནོར་ལྷའི༴ ཡེ་ཤེས་བདུད་རྩིའི་རྒྱ་མཚོ་ཆེན་པོ་འདི། ། བཞེས་ནས་བདག་དང་སེམས་ཅན་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། མཆོད་པའི་ལྷ་རྣམས་རྩ་བའི་བླ་མ་ཡི། ། ཐུགས་ཀར་ཐིམ་པས་ཐུགས་རྒྱུད་ཟག་མེད་ཀྱི། །
བདེ་བ་ཆེན་པོས་ཡོངས་སུ་མཉེས་གྱུར་ཏེ། ། མཆོག་ཏུ་དགོས་པའི་ཉམས་དང་ལྡན་པར་གྱུར། ། བདུད་རྩིའི་ལྷག་མ་རིགས་དྲུག་སེམས་ཅན་རྣམས། ། ལྷ་རུ་གསལ་བའི་ཞལ་དུ༴ ། ཆགས་སྡང་རྨོངས་གསུམ་རྣམ་རྟོག་ཞི་བ་དང༌། ། བྱང་ཆུབ་སེམས་འབྱངས་སངས་རྒྱས་ཐོབ་པར་ཤོག ། སྐབས་འདིར་མཎྜལ་ཚོམ་བུ་བདུན་མ་ཅི་ནུས་དང་སྐབས་སྐབས་སུ་སོ་བདུན་མ་ཡང་འབུལ། མཐར་ཤེས་ཤིང་ནུས་ན་གང་གི་མཆོད་རྫས་སོགས་དང༌། དེང་ནས་བྱང་ཆུབ་སོགས་ཀྱང་བརྗོད། དེ་ནས།
རྗེ་བཙུན་མཆོག་གི་མཐའ་སྐོར་བཞུགས་པ་ཡི་སོགས་ནས། དབྱིངས་ཀྱི་རོལ་པས་བླ་མའི་ཐུགས་ཀར་ཐིམ། ། དུས་གསུམ་སངས་རྒྱས་ཀུན་འདུས་བླ་མ་ལ། ། གསོལ་བ་འདེབས་སོ་བདག་ལ་དབང་བསྐུར་སྩོལ། ། བླ་མའི་དཔྲལ་བའི་ཨོཾ་ལས་འོད་དཀར་པོ། ། ཨོཾ་གྱི་གཟུགས་བྱུང་རང་གི་དཔྲལ་བར་ཐིམ། ། བུམ་པའི་དབང་ཐོབ་ལུས་ཀྱི་དྲི་མ་དག ། སྐུ་ཡིས་བྱིན་བརླབས་སྤྲུལ་སྐུའི་ས་བོན་བཞག ། བླ་མའི་མགྲིན་པའི་ཨཱཿལས་འོད་དམར་པོ། ། ཨཱཿཡི་གཟུགས་བྱུང་རང་གི་མགྲིན་པར་ཐིམ། །
གསང་བའི་དབང་ཐོབ་ངག་གི་དྲི་མ་དག ། གསུང་གིས་བྱིན་བརླབས་ལོངས་སྐུའི་ས་བོན་བཞག ། བླ་མའི་ཐུགས་ཀའི་ཧཱུྃ་ལས་འོད་སྔོན་པོ། ། ཧཱུྃ་གི་གཟུགས་བྱུང་རང་གི་སྙིང་གར་ཐིམ། ། གསུམ་པའི་དབང་ཐོབ་སེམས་ཀྱི་དྲི་མ་དག ། ཐུགས་ཀྱིས་བྱིན་བརླབས་ཆོས་སྐུའི་ས་བོན་བཞག ། བླ་མའི་ཡི་གེ་གསུམ་ལས་འོད་སྣ་ཚོགས། ། འབྲུ་གསུམ་གཟུགས་བྱུང་རང་གི་གནས་གསུམ་ཐིམ། ། བཞི་པའི་དབང་ཐོབ་སྒྲིབ་པའི་བག་ཆགས་དག ། ཀུན་གྱིས་བྱིན་བརླབས་ངོ་བོ་ཉིད་སྐུར་གྱུར། །
བླ་མ་མཆོག་ལ་ཕྱག་འཚལ་སྐྱབས་སུ་མཆི། ། ཁྱེད་ཀྱིས་བདག་རྒྱུད་བྱིན་གྱིས་བརླབ་ཏུ་གསོལ། ། ཞེས་གསོལ་བ་བཏབ་པས་བླ་མ་དེ་འོད་ཟེར་དམར་པོ་བདེ་བ་ཆེན་པོའི་རང་བཞིན་དུ་གྱུར་ནས་རང་ལ་ཐིམ་པར་བསམ་མོ། ། རང་གི་སྙིང་གར་ཨེ་ཡིག་ཉིས་བརྩེགས་སོགས་དཀྱུས་ལ་འཇུག་གོ ། ཞེས་ནཱ་རོ་མཁའ་སྤྱོད་མའི་བླ་མའི་རྣལ་འབྱོར་གྱི་ངག་འདོན་རིན་ཆེན་མགུལ་རྒྱན་ཞེས་བྱ་བ་འདི་ནི་བསྟན་འཛིན་རྣམ་རྒྱལ་སོགས་དོན་གཉེར་གྱིས་བསྐུལ་ངོར། མཁན་ཆེན་ཐམས་ཅད་མཁྱེན་པ་བུདྡྷ་ལཀྵྨཱིས་མཛད་པའི་ཀུ་ས་ལིའི་ཚོགས་བསགས་ཚིགས་བཅད་མ་གཞིར་བཞག ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་དུ་བྲིས་པ་དགེའོ།། །། ༄༅། །ནཱ་རོ་མཁའ་སྤྱོད་སྐབས་ཀྱི་ཚོགས་བསགས་བླ་མའི་རྣལ་འབྱོར་གྱི་ངག་འདོན་ནོར་བུའི་ཕྲེང་བ་ཞེས་བྱ་བ་བཞུགས་སོ།། ༄༅། །གང་ལ་བརྟེན་ནས་མཐོང་ཆོས་ས་བོན་ནས། ། སྐུ་བཞིའི་སྙེ་མ་གཡུར་དུ་ཟ་བའི་བར། །
ཅི་འདོད་ལག་རྩེར་སྦྱིན་མཆོག་རྡོ་རྗེ་ཡི། ། སློབ་དཔོན་རྟག་ཏུ་བསྙེན་པའི་རྣལ་འབྱོར་འདྲི། ། འདིར་ནཱ་རོ་མཁའ་སྤྱོད་སྐབས་ཀྱི་ཚོགས་བསགས་བླ་མའི་རྣལ་འབྱོར་གྱི་ངག་འདོན་ཚིགས་སུ་བཅད་པར་བསྡེབས་པ་ལ། ཟུར་དུ་ཉམས་སུ་ལེན་ན་སྐྱབས་འགྲོ་སེམས་བསྐྱེད་སྔོན་དུ་བཏང༌། སྒྲུབ་ཐབས་དང་འབྲེལ་བའི་ཚེ་རྡོ་རྗེ་སེམས་དཔའི་བསྒོམ་བཟླས་ཀྱི་རྗེས་ཐོགས་སུ། མདུན་གྱི་ནམ་མཁར་རིན་ཆེན་སེང་གེའི་ཁྲི། ། སྣ་ཚོགས་པདྨ་ཟླ་བའི་གདན་སྟེང་དུ། ། སྐྱབས་གནས་ཀུན་འདུས་དྲིན་ཆེན་ཆོས་ཀྱི་རྗེ། ། རྩ་བའི་བླ་མ་སངས་རྒྱས་རྡོ་རྗེ་ཆོས། ། སྐུ་མདོག་དམར་པོ་རྡོ་རྗེ་དྲིལ་བུ་བསྣོལ། །
བགྲང་བྱ་བཅུ་དྲུག་སོན་པའི་ལང་ཚོ་ཅན། ། སྣ་ཚོགས་དར་དང་རིན་ཆེན་རུས་པས་བརྒྱན། ། ཞབས་གཉིས་མི་ཕྱེད་རྡོ་རྗེ་སྐྱིལ་ཀྲུང་བཞུགས། ། དེ་མཐར་བརྒྱུད་པའི་བླ་མ་ཐམས་ཅད་ནི། ། དཔའ་བོ་རྡོ་རྗེ་ཆོས་ཀྱི་རྣམ་པས་བསྐོར། ། གཞན་ཡང་ཡི་དམ་སངས་རྒྱས་བྱང་ཆུབ་སེམས། ། ཉན་ཐོས་རང་རྒྱལ་ཆོས་སྐྱོང་སྲུང་མ་དང༌། ། ནོར་ལྷའི་ཚོགས་ཀྱིས་སྐོར་ཏེ་བཞུགས་པར་གྱུར། ། ཀུན་གྱི་གནས་གསུམ་འབྲུ་གསུམ་ཡི་གེས་མཚན། ། ཧཱུྃ་ལས་འོད་འཕྲོས་བླ་མ་ཡི་དམ་སོགས། །
སྐྱབས་ཡུལ་མ་ལུས་སྤྱན་དྲངས་དབྱེར་མེད་ཐིམ། ། ཞེས་པས་གསལ་བཏབ་ནས། གང་གི་དྲིན་གྱིས་ལྷན་སྐྱེས་བདེ་བ་ཆེ། ། སྐད་ཅིག་ཉིད་ལ་འཆར་བའི་ཡོན་ཏན་གཏེར། ། འདྲེན་མཆོག་བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པདྨར་སྤྱི་བོས་འདུད། ། ཅེས་དང་བརྒྱུད་པའི་གསོལ་འདེབས་གང་རུང་འདོན། དེ་ལྟར་མི་ནུས་པའམ་བསྡུ་ན། སྨིན་བྱེད་དབང་དང་བྱིན་རླབས་རྗེས་སུ་གནང༌། ། ཆེས་ཟབ་ཁྲིད་དང་རྒྱབ་བརྟེན་ལུང་གི་ཚོགས། །
དངོས་དང་བརྒྱུད་པས་ལེགས་འདོམས་བླ་མའི་ཚོགས། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཞེས་གསོལ་བ་བཏབ། ཟུར་དུ་ཉམས་སུ་ལེན་ན་བཤམས་པའི་མཆོད་པ་རྣམས་བྱིན་རླབས་སྤྱི་ལྟར་བྱས་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་གུ་རུ་བུདྡྷ་བོ་དྷི་ས་ཏྭ་ས་པ་རི་ཝཱ་ར་ཨརྒྷཾ་ནས་ཤཔྡཔྲ་ཏཱིཙྪ་སྭཱ་ཧཱའི་བར་རེ་རེའི་འགོར་སྦྱར་གྱིས་མཆོད་ལ། གང་ལ་ཆགས་ན་ཉེས་ཀུན་འབྱུང་བའི་གཞི། ། ལོངས་སྤྱོད་གཉེན་དང་མཛའ་བཤེས་ཇི་སྙེད་པ། ། རྗེ་བཙུན་བླ་མ་མཆོག་ལ་དབུལ་བར་བགྱི། ། འདོད་ཆགས་རྣམ་རྟོག་ཞི་བར་བྱིན་གྱིས་རློབས། །
མཐོང་ཐོས་རེག་པས་ཞེ་སྡང་འཕེལ་བའི་གཞི། ། གནོད་བྱེད་དགྲ་འདྲེར་སྣང་བ་ཇི་སྙེད་པ། ། དེ་ཀུན་བླ་མ་མཆོག་ལ་དབུལ་བར་བགྱི། ། ཞེ་སྡང་དབྱིངས་སུ་ཞི་བར་བྱིན་གྱིས་རློབས། ། ཚེ་རབས་དུ་མ་གྲངས་མེད་མར་བྱས་ཀྱང༌། ། ལས་ཉོན་དབང་གིས་གཉེན་འབྲེལ་མ་ཤེས་པ། ། བར་མའི་འགྲོ་རྣམས་ཁྱེད་ལ་དབུལ་བར་བགྱི། ། གཏི་མུག་ཕྲག་དོག་ཞི་བར་བྱིན་གྱིས་རློབས། ། ཞེས་ཞེན་པ་སྤང་ངོ༌། ། རང་སེམས་ངོ་བོ་སྙིང་གའི་རྣལ་འབྱོར་མ། །
དབུ་མའི་ལམ་བརྒྱུད་ཚངས་པའི་སྒོ་ནས་ཐོན། ། རྩ་བའི་བླ་མར་ཞལ་སྦྱོར་བཞུགས་པ་ཡིས། ། ཕན་ཚུན་བདེ་བ་ཆེན་པོས་མཉེས་པར་གྱུར། ། སླར་ཡང་རང་སེམས་མཁའ་སྤྱོད་དབང་མོ་ཡིས། ། རང་གི་ཐ་མལ་ཕུང་པོ་ལ་གཟིགས་པས། ། ཆེ་ཞིང་སྣུམ་ལ་ཚོ་བར་འདུག་པ་མཐོང༌། ། སྔར་ཡང་འདི་འདྲའི་ལུས་ཀུན་དོན་མེད་སོང༌། ། ད་ལན་དོན་ཅན་བྱའོ་དགོངས་ནས་ནི། ། ཕུང་པོའི་རྩར་བྱོན་གྲི་གུག་རྣོན་པོ་ཡིས། ། ཐ་མལ་ལུས་སུ་སྣང་བའི་མགོ་བོ་ཡི། །
ཡ་ཐོད་བཅད་དེ་ཐོད་པའི་སྒྱེད་པུར་བཙུགས། ། གང་དེ་ཆེས་དཀར་ཡངས་པའི་སྣོད་གྱུར་པར། ། རྐང་གཡོན་གཡས་དང་ཁོག་སྨད་ནང་ཁྲོལ་དང༌། ། ཁོག་སྟོད་ལག་གཉིས་མགོ་བོའི་ལྷག་མར་བཅས། ། དེ་ནང་བསྐྱུར་བས་ཤ་ཁྲག་རུས་པའི་གཏེར། ། འོག་ནས་མེ་འབར་ཐོད་པའི་ནང་རྫས་རྣམས། ། བསྐོལ་ཞིང་ཞུ་བ་ཁ་དོག་དྲི་རོ་བཅུད། ། ཕུན་ཚོགས་བདུད་རྩིའི་རྒྱ་མཚོར་ཨོཾ་ཨཱཿཧཱུྃ། སྙིང་གའི་བཾ་ལས་ཡིད་འཕྲོག་ལྷ་མོའི་གཟུགས། ། གྲངས་མེད་སྤྲོས་པས་ཐོད་པའི་བདུད་རྩི་ལས། །
བཅུས་ནས་བླངས་ཏེ་འབུལ་བའི་མཆོད་པ་འདི། ། བདག་ལ་བརྩེ་བའི་ཐུགས་ཀྱིས་ཉེར་དགོངས་ནས། ། དགྱེས་པ་ཆེན་པོས་བཞེས་པར་མཛད་དུ་གསོལ། ། དྲིན་ཆེན་རྩ་བའི་བླ་མ་བཀའ་དྲིན་ཅན། ། འཁོར་ལོའི་མགོན་པོའི་ཞལ་དུ་ཨོཾ་ཨཱཿཧཱུྃ། ། སྐྱབས་གནས་ཀུན་འདུས་ཞལ་དུ་ཨོཾ་ཨཱཿཧཱུྃ། ། དགོས་འདོད་ཀུན་འབྱུང་ཞལ་དུ་ཨོཾ་ཨཱཿཧཱུྃ། ། དངོས་སུ་བཤམས་པའི་ནང་མཆོད་ཡོད་པའི་ཚེ་མཐེབ་སྲིན་གྱིས་འཐོར། ། བརྒྱུད་པའི་བླ་མའི་ཞལ་དུ་ཨོཾ་ཨཱཿཧཱུྃ། ། ཡི་དམ་ལྷ་ཚོགས་ཞལ་དུ༴
སངས་རྒྱས་བྱང་སེམས་ཞལ་དུ༴ ཉན་ཐོས་རང་རྒྱལ་ཞལ་དུ༴ ཆོས་སྲུང་ནོར་ལྷའི་ཞལ་དུ་ཨོཾ་ཨཱཿཧཱུྃ། ། དགྱེས་པར་རོལ་ནས་ཐུགས་རྒྱུད་ཟག་མེད་ཀྱི། ། བདེ་བ་ཆེན་པོས་ཡོངས་སུ་མཉེས་གྱུར་ནས། ། བདག་དང་མཁའ་མཉམ་སེམས་ཅན་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། གཞི་བདག་གནས་བདག་རིགས་དྲུག་སེམས་ཅན་རྣམས། ། ཡི་དམ་ལྷར་གསལ་ཞལ་དུ་ཨོཾ་ཨཱཿཧཱུྃ། ། ཆགས་སྡང་གཏི་མུག་རྣམ་རྟོག་ཞི་བ་དང༌། །
བྱང་ཆུབ་སེམས་འབྱངས་སངས་རྒྱས་ཐོབ་གྱུར་ཅིག ། དེ་ནས་མཎྜལ་འབུལ་བ་ནི། བདག་གཞན་ལུས་དང་ལོངས་སྤྱོད་དགེ་བར་བཅས། ། ཁོར་ཡུག་ལྕགས་རིས་ཡོངས་བསྐོར་དབྱིག་འཛིན་མར། ། ལྷ་གནས་གྲངས་མེད་བཀོད་ལེགས་ལྷུན་པོ་དང༌། ། གསེར་གྱི་རི་བདུན་རོལ་པའི་ཆུ་གཏེར་དང༌། ། དགེ་བཅུ་ཚང་བའི་གླིང་དང་གླིང་ཕྲན་བརྒྱད། ། དཔག་བསམ་འདོད་འཇོའི་བ་མོ་མ་རྨོས་འབྲས། ། ཉི་ཟླ་ལྷ་མིའི་དཔལ་འབྱོར་མཎྜལ་ལ། ། འཁོར་ལོའི་མགོན་པོ་འཁོར་དང་བཅས་ལ་འབུལ། །
བཞེས་ནས་ཚོགས་གཉིས་རྫོགས་པའི་དཔའ་བོ་ཡིས། ། བསྐྱེད་རྫོགས་ཟུང་འཇུག་མདའ་གཞུ་ལེགས་སྦྱར་ནས། ། སྒྲིབ་གཉིས་དགྲ་བོ་ལྷག་མ་མེད་བཅོམ་ནས། ། ཟུང་འཇུག་སྐུ་བཞིའི་རྒྱལ་སྲིད་ཐོབ་པར་མཛོད། ། ཅེས་དང༌། མཎྜལ་ཚོམ་བུ་བདུན་པ་དང༌། ས་གཞི་སྤོས་བྱུག་དང༌། སོ་བདུན་ཅན་སོགས་ཅི་ནུས་འབུལ་བས་བསོད་ནམས་ཀྱི་ཚོགས་བསགས། མཐའ་སྐོར་བཞུགས་པའི་མཆོད་ཡུལ་ཐམས་ཅད་ནི། ། དབྱིངས་ཀྱི་རོལ་པས་རྩ་བའི་བླ་མར་ཐིམ། །
སངས་རྒྱས་ཀུན་འདུས་བླ་མ་རིན་པོ་ཆེ། ། བདག་ལ་དབང་དང་དངོས་གྲུབ་སྩལ་དུ་གསོལ། ། བླ་མའི་དཔྲལ་བའི་ཨོཾ་ལས་འོད་དཀར་པོ། ། ཨོཾ་གྱི་གཟུགས་བྱུང་རང་གི་དཔྲལ་བར་ཐིམ། ། བུམ་པའི་དབང་ཐོབ་ལུས་ཀྱི་དྲི་མ་དག ། སྐུ་ཡིས་བྱིན་བརླབས་སྤྲུལ་སྐུའི་ས་བོན་གཞག ། བླ་མའི་མགྲིན་པའི་ཨཱཿལས་འོད་དམར་པོ། ། ཨཱཿཡི་གཟུགས་བྱུང་རང་གི་མགྲིན་པར་ཐིམ། ། གསང་བའི་དབང་ཐོབ་ངག་གི་དྲི་མ་དག ། གསུང་གིས་བྱིན་བརླབས་ལོངས་སྐུའི་ས་བོན་གཞག །
བླ་མའི་ཐུགས་ཀའི་ཧཱུྃ་ལས་འོད་སྔོན་པོ། ། ཧཱུྃ་གི་གཟུགས་བྱུང་རང་གི་སྙིང་གར་ཐིམ། ། གསུམ་པའི་དབང་ཐོབ་ཡིད་ཀྱི་དྲི་མ་དག ། ཐུགས་ཀྱིས་བྱིན་བརླབས་ཆོས་སྐུའི་ས་བོན་གཞག ། བླ་མའི་ཡི་གེ་གསུམ་ལས་འོད་སྣ་ཚོགས། ། འབྲུ་གསུམ་གཟུགས་བྱུང་རང་གི་གནས་གསུམ་ཐིམ། ། བཞི་པའི་དབང་ཐོབ་སྒྲིབ་པ་བག་ཆགས་དག ། ཀུན་གྱིས་བྱིན་བརླབས་ངོ་བོ་ཉིད་སྐུར་གྱུར། ། ཅེས་པས་དབང་བཞི་བླངས། སླར་ཡང་འཁོར་ལོའི་མགོན་པོ་མཉེས་བཞིན་དུ། །
བདེ་བ་ཆེན་པོར་ཞུ་ནས་བདག་ལ་ཐིམ། ། བདག་གི་སྒོ་གསུམ་དབྱེར་མེད་འདྲེས་པའི་ངང༌། ། བླ་མ་སྐུ་བཞི་ལྷུན་གྲུབ་རང་ཞལ་སྐྱོང༌། ། ཞེས་བླ་མ་རང་ལ་བསྟིམས་ནས་དེ་ཁོ་ན་ཉིད་ཀྱི་ངང་དུ་ཅི་གནས་སུ་མཉམ་པར་གཞག་གོ ། དེ་ལས་ལྡང་བ་ན། སྒྲུབ་ཐབས་དང་འབྲེལ་པའི་ཚེ། རང་གི་སྙིང་གར་ཨེ་ཡིག་ཉིས་བརྩེགས་སོགས་ལ་འཇུག ཟུར་དུ་ཉམས་སུ་ལེན་པའི་ཚེ། སངས་རྒྱས་ཀུན་འདུ་ཕྱི་ཡི་བླ་མ་དང༌། ། སེམས་ཉིད་འོད་གསལ་ནང་གི་བླ་མ་དང༌། །
རང་བཞིན་སྟོང་གསལ་དོན་གྱི་བླ་མ་སོགས། ། དབྱེར་མེད་སྙིང་པོའི་བླ་མར་རྟོགས་པར་ཤོག ། དགེ་བ་འདི་ཡིས་བདག་སོགས་སེམས་ཅན་རྣམས། ། དངོས་གྲུབ་འབྱུང་གནས་དཔལ་ལྡན་བླ་མ་ལ། ། ལྷག་པའི་ལྷ་རུ་ཤེས་པའི་མོས་གུས་ཀྱིས། ། དབང་དང་དངོས་གྲུབ་རྟག་ཏུ་ལེན་པར་ཤོག ། སྐྱེ་བ་ཀུན་ཏུ་ཡང་དག་བླ་མ་སོགས། ། བསྔོ་བ་སྨོན་ལམ་གང་ཤེས་བརྗོད་དོ། ། དཔལ་ལྡན་ནཱ་རོ་ཏ་པའི་ཐུགས་ཀྱི་བཅུད། ། ཟབ་ལམ་བསྒོམ་པའི་རིམ་པ་ངག་འདོན་དུ། །
བསྟར་བའི་དགེ་བས་དོན་ཡོད་རྣམ་པ་བཞིས། ། རྟག་ཏུ་དཔལ་ལྡན་བླ་མ་མཉེས་བྱེད་ཤོག ། ཅེས་ནཱ་རོ་མཁའ་སྤྱོད་སྐབས་ཀྱི་ཚོགས་བསགས་བླ་མའི་རྣལ་འབྱོར་གྱི་ངག་འདོན་ནོར་བུའི་ཕྲེང་བ་ཞེས་བྱ་བ་འདི་ནི། ལྡན་ཡུལ་ཤོད་ཀྱི་ཆོས་ལྡན་ས་འཛིན་དབང་པོ་མགོན་པོ་རྣམ་རྒྱལ་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་སུག་བྲིས་བགྱིས་པ་དགེ་བར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
