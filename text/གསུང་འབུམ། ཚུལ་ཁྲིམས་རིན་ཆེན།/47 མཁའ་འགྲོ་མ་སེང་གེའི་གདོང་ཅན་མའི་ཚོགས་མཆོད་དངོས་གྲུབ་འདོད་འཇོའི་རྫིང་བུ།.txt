གསུང་འབུམ། ཚུལ་ཁྲིམས་རིན་ཆེན།
པོད ༤༧
མཁའ་འགྲོ་མ་སེང་གེའི་གདོང་ཅན་མའི་ཚོགས་མཆོད་དངོས་གྲུབ་འདོད་འཇོའི་རྫིང་བུ།
༼ང་༽ ༄༅། །མཁའ་འགྲོ་མ་སེང་གེའི་གདོང་ཅན་མའི་ཚོགས་མཆོད་དངོས་གྲུབ་འདོད་འཇོའི་རྫིང་བུ་ཞེས་བྱ་བ་བཞུགས།། དགེ་ལེགས་འབྱུང་གནས་བླ་མ་ལྷ་སྲུང་ཚོགས། ། དམ་རྫས་མཆོག་གི་དགའ་སྟོན་མགྲོན་གཉེར་བས། ། མཆོག་དང་ཐུན་མོང་དངོས་གྲུབ་འདོད་འཇོའི་རྫིང༌། ། ལོངས་སྤྱོད་ཚོགས་ཀྱི་འཁོར་ལོའི་ཆོ་ག་བརྩམ། ། འདིར་ཡེ་ཤེས་མཁའ་འགྲོ་སེང་གེའི་གདོང་ཅན་མའི་ཚོགས་ཀྱི་འཁོར་ལོ་བྱ་བས། ཅི་འབྱོར་བའི་ཚོགས་རྫས་འདུས་བྱས་པ་ནང་མཆོད་དང་ཆབ་ཀྱིས་བྲན་ལ། རྫས་བྱིན་གྱིས་བརླབ་པ་ནི། ཧཱུྃ་བདག་ཉིད་ཡི་དམ་ལྷར་གསལ་ཐུགས་ཀ་ནས། །
རཾ་ཡཾ་ཁཾ་གི་ཡི་གེ་རིམ་གྱིས་སྤྲོས། ། དེ་ལས་བྱུང་བའི་མེ་རླུང་ཆུ་གསུམ་གྱིས། ། ཚོགས་རྫས་མ་དག་ཉེས་སྐྱོན་བསྲེག་གཏོར་སྦྱངས། ། སླར་ཡང་ཨོཾ་གྱིས་མི་དམིགས་སྟོང་པར་གྱུར། ། ཨཱཿལས་མཚན་ལྡན་ཐོད་པ་ཆེས་ཡངས་པར། ། ཧཱུྃ་ལས་ཤ་ལྔ་བདུད་རྩི་ཡེ་ཤེས་ལྔ། ། ཧོཿཡིས་དབྱེར་མེད་བདུད་རྩིའི་རྒྱ་མཚོར་གྱུར། ། ཨོཾ་ཨཱཿཧཱུྃ་ཧོཿ། སྤྱན་འདྲེན་པ་ནི། ཧཱུྃ་སྐྱེ་མེད་དག་པ་ཆོས་ཀྱི་དབྱིངས་ཉིད་ལས། །
སྐྱེ་བའི་ཆོ་འཕྲུལ་ཅིར་ཡང་ལེགས་སྟོན་པ། ། བླ་མ་ཡི་དམ་མཁའ་འགྲོ་སེང་གེའི་གདོང༌། ། གྲངས་མེད་མཁའ་འགྲོའི་འཁོར་བཅས་འདིར་གཤེགས་ཤིག ། ཨོཾ་གུ་རུ་དེ་ཝ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་ས་མཱ་ཛཿ བཞུགས་སུ་གསོལ་བ་ནི། ཧཱུྃ་དུར་ཁྲོད་རོལ་པའི་གཞལ་མེད་ཁང་པ་འདིར། ། ཆུ་སྐྱེས་ཉི་ཟླ་བརྩེགས་པའི་གདན་སྟེང་དུ། ། མཆོད་ཡུལ་མགྲོན་དུ་གང་དག་བྱོན་པ་རྣམས། ། འགྲོ་ལ་ཕན་གདགས་སླད་དུ་བརྟན་པར་བཞུགས། ། ཨོཾ་གུ་རུ་དེ་ཝ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་ས་མ་ཡ་ཨཱ་ས་ན་ཏིཥྛནྟུ།
ཕྱག་འཚལ་བ་ནི། ཧཱུྃ་འཁོར་བར་དོན་མཛད་ཉེས་པས་མ་གོས་ཤིང༌། ། འཇིག་རྟེན་འདས་ཀྱང་འགྲོ་དོན་རྒྱུན་མི་ཆད། ། ཡོན་ཏན་བསམ་མི་ཁྱབ་བདག་ཐམས་ཅད་ལ། ། གྲངས་མེད་ལུས་བཏུད་པ་ཡིས་ཕྱག་འཚལ་ལོ། ། ཨོཾ་གུ་རུ་དེ་ཝ་ཌཱ་ཀི་ནཱི་ས་པ་རི་ཝཱ་ར་པཱ་ད་བནྡ་ནཾ་ཀ་རོ་མི། བདུད་རྩི་སྨན་མཆོད་འབུལ་བ་ནི། ཧཱུྃ་དུང་ཆེན་ཐོད་པར་ཤ་ལྔ་བདུད་རྩི་ལྔ། ། ཡེ་ཤེས་ལྔ་ལྡན་བྱིན་བརླབས་ཨ་མྲྀ་ཏ། ། བླ་མ་ཡི་དམ་སེང་གདོང་མཁའ་འགྲོ་མར། །
མཆོད་པ་འབུལ་ལོ་དངོས་གྲུབ་ཐམས་ཅད་སྩོལ། ། ཨོཾ་གུ་རུ་དེ་ཝ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་པཉྩ་ཨ་མྲྀ་ཏ་པཱུ་ཛ་ཁཱ་ཧི། ཚོགས་ཕུད་རིམ་པ་གསུམ་ལས། དང་པོ་ཚོགས་ཕུད་འབུལ་བ་ནི། ཧཱུྃ་ཕུན་ཚོགས་འདོད་ཡོན་ལྔ་རྫོགས་ཞལ་ཟས་ཀྱི། ། ཚོགས་ཆེན་རི་རབ་སྤུངས་པས་བླ་མ་དང༌། ། ཡི་དམ་མཁའ་འགྲོ་སེང་གདོང་འཁོར་བཅས་ལ། ། འབུལ་ལོ་བཞེས་སོ་དངོས་གྲུབ་རྣམ་གཉིས་སྩོལ། ། ཨོཾ་གུ་རུ་དེ་ཝ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁ་ཁ་ཁཱ་ཧི་ཁཱ་ཧི། བར་པ་བཤགས་པ་ནི།
ཐུགས་རྗེ་ཆེ་དགོངས་ཚེ་རབས་ཐོག་མེད་ནས། ། ད་ལྟའི་བར་དུ་ཆགས་སྡང་རྨོངས་གསུམ་གྱིས། ། ཀུན་ནས་བསླངས་པའི་སྡིག་ལྟུང་ཅི་བསགས་པ། ། ལོངས་སྤྱོད་ཚོགས་ཀྱི་མཆོད་པས་མཐོལ་ཞིང་བཤགས། ། བཛྲ་ས་མ་ཡ་ཤུདྡྷེ་ཨ། ཚོགས་ཐ་མ་བསྒྲལ་ཏེ་བསྟབ་པ་ནི། དགྲ་བགེགས་ཀྱི་ལིངྒ་ཡོད་པའམ་མེད་ན་ཚོགས་ཐ་མ་དེ་ལ་དམིགས་ཏེ། རྗེ་བཙུན་རྩ་བ་སོགས་ནས། མཁའ་འགྲོ་མ་སེང་གེའི་གདོང་པ་ཅན་མཁའ་འགྲོ་མ་བྱེ་བ་འབུམ་སྡེའི་ཚོགས་དང་བཅས་པའི་བདེན་པ་དང་བདེན་པ་ཆེན་པོའི་བྱིན་གྱིས་བརླབས་ཀྱིས། སངས་རྒྱས་ཀྱི་བསྟན་པ་བཤིག་པ།
དཀོན་མཆོག་གི་དབུ་འཕང་དམོད་པ། བླ་མ་དམ་པའི་སྐུ་དགྲ། དགེ་འདུན་གྱི་སྤྱི་དགྲ། སེམས་ཅན་ཡོངས་ལ་འཚེ་བ། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ། སྡང་བའི་སེམས་དང་ལྡན་པ། གདུག་པའི་སེམས་དང་ལྡན་པ། བསམ་སྦྱོར་ངན་པ་བརྩམས་པའི་དགྲ་བགེགས་བྱད་མ་ཐམས་ཅད་མཚན་མ་འདི་ལ་སྐད་ཅིག་ཐང་ཅིག་ཡུད་ཙམ་ལ་མཆིས་པར་གྱུར་ཅིག ཨོཾ་ཊཱ་ཀི་ཧཱུྃ་ཛཿཛཿཧཱུྃ་བཾ་ཧོཿ། ཞེས་པས་དགུག་བསྟིམ་བྱས་ནས་དགྲ་བགེགས་དངོས་སུ་བསམས་ལ།
ལག་ཏུ་ཕུར་པ་ཐོགས་ནས། ཧཱུྃ་ང་ནི་དུས་གསུམ་བདེ་གཤེགས་ཐམས་ཅད་ཀྱི། ། སྤྲུལ་པའི་ལས་བྱེད་སེང་གེའི་གདོང་ཅན་མ། ། ཡེ་ཤེས་འཇིག་རྟེན་མཁའ་འགྲོ་ཡོངས་ཀྱི་གཙོ། ། དམ་ཉམས་བྱད་མའི་སྲོག་གི་གཤེད་མ་སྟེ། ། ལག་ན་གདུག་ཅན་གསོད་པའི་ཕུར་པ་ཐོགས། ། སྐུ་སྟོད་ཁྲོ་ཆེན་འབར་བ་རྔམས་ཤིང་བརྗིད། ། སྐུ་སྨད་གནམ་ལྕགས་ཕུར་བུ་ཟུར་གསུམ་དབལ། ། རེག་པས་གཅོད་པའི་ཡེ་ཤེས་མཚོན་རྣོན་འདི། ། དགྲ་བགེགས་སྙིང་གི་དཀྱིལ་དུ་བཏབ་ཙམ་གྱིས། །
ལས་ངན་རྒྱུན་བཅད་ལུས་ངན་རྡུལ་དུ་བརླག ། རྣམ་པར་ཤེས་པ་ཆོས་ཀྱི་དབྱིངས་སུ་བསྒྲལ། ། ཨོཾ་ཌཱ་ཀི་ནི་སིངྷ་མུ་ཁ་མ་ཧཱ་ཀྲོ་དྷ་བཛྲ་ཀཱི་ལི་ཀཱི་ལ་ཡ་ཆེ་གེ་མོ་ནྲྀ་ཏྲི་ཤ་ཏྲཱུཾ་མཱ་ར་ཡ་ཧཱུྃ་ཕཊ། ཅེས་པས་བསྒྲལ་ནས་ཤ་ཁྲག་ཚོགས་སུ་བསྟབ་པ་ནི། ཧཱུྃ་དུག་གསུམ་དགྲ་བགེགས་བསྒྲལ་བའི་ཤ་ཁྲག་རུས། ། དྲག་མོ་སེང་གདོང་འཁོར་བཅས་ཞལ་དུ་བསྟབ། ། རོལ་ཅིག་བཞེས་ཤིག་རྣམ་ཤེས་ཆོས་ཀྱི་དབྱིངས། ། སྐྱེ་བ་མེད་པའི་ཀློང་དུ་དྲོངས་ཤིག་གུ། ། དེ་ནས་རྣལ་འབྱོར་པ་ཚོགས་ལ་རོལ་ཏེ། ཕུད་ལྷག་རྣམས་སྣོད་གཅིག་ཏུ་བསྡུས་པ་ཆང་གིས་བྲན་ལ།
ཧཱུྃ་མཁའ་འགྲོའི་དབང་ཕྱུག་སེང་གེའི་ཞལ་ཅན་མའི། ། བཀའ་ཡི་ལས་མཁན་ཕོ་ཉ་བྲན་ཡང་བྲན། ། ལེགས་ཉེས་སྟངས་གཅོད་དམ་ཚིག་རྗེས་སུ་སྐྱོང༌། ། རྫུ་འཕྲུལ་ཐོགས་མེད་འཇིག་རྟེན་ཀུན་དུ་ཉུལ། ། ལྷག་མའི་གཏོར་མ་ལ་དབང་དམ་ཅན་རྣམས། ། འདིར་གཤེགས་དམ་ཚིག་དབང་གིས་ལྷག་གཏོར་བཞེས། ། སྒྲུབ་པོའི་རྐྱེན་ངན་བར་ཆད་བཟློག་པ་དང༌། ། རྟག་ཏུ་བཅོལ་པའི་ཕྲིན་ལས་མ་གཡེལ་ཅིག ། ག་ཎ་ཙཀྲ་ཨུཙྪིཥྚ་བ་ལིཾ་ཏ་ཁཱ་ཧི། ཕྱི་རོལ་དུ་དོར་རོ། །
མཁའ་འགྲོའི་ངང་པ་དགྱེས་པའི་གླུར་ལེན་ཅིང༌། ། དངོས་གྲུབ་ཆུ་ཀླུང་ཆད་མེད་ཚོགས་མཆོད་ཀྱི། ། འདོད་འཇོའི་རྫིང་བུ་བསྐྲུན་པས་རང་གཞན་དོན། ། ལྷུན་གྲུབ་བདུད་རྩིའི་དགའ་སྟོན་འགྱེད་པར་ཤོག ། ཅེས་མཁའ་འགྲོ་མ་སེང་གེའི་གདོང་ཅན་མའི་ཚོགས་མཆོད་དངོས་གྲུབ་འདོད་འཇོའི་རྫིང་བུ་ཞེས་བྱ་བ་འདི་ནི། མཁས་བཙུན་བླ་མ་བསོད་ནམས་དབང་ཕྱུག་པ་དང་ཕུན་ཚོགས་བཀྲ་ཤིས་དག་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་སྦྱར་བ་ཤུ་བྷཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
