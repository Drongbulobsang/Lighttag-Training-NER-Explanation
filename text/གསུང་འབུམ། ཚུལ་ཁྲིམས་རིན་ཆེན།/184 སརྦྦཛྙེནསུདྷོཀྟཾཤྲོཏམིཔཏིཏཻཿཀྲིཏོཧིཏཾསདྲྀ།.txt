གསུང་འབུམ། ཚུལ་ཁྲིམས་རིན་ཆེན།
པོད ༡༨༤
སརྦྦཛྙེནསུདྷོཀྟཾཤྲོཏམིཔཏིཏཻཿཀྲིཏོཧིཏཾསདྲྀ།
༼ཤྲཱི༽ ༄༅། །སརྦྦཛྙེནསུདྷོཀྟཾཤྲོཏམིཔཏིཏཻཿཀྲིཏོཧིཏཾསདྲྀ། ཀྩིནྟཱམཎིཿསུཀུམྦྷེཧཀལྤདཱརུབྷིརཔིབིཤཱཀྱཾ།།
༄༅། ། རབ་ཏུ་སྤེལ་བ།་་་་་ ཀུན་མཁྱེན་གྱིས་གསུངས་བདུད་རྩི་སྒྲ་འཛིན་ཏུ། ། ལྷུང་བས་བསྒྲུབས་པའི་ཕན་པ་དེ་འདྲ་ནི། ། འདི་ན་ཡིད་བཞིན་ནོར་བུ་བུམ་པ་བཟང༌། ། དཔག་བསམ་ཡོངས་འདུ་དག་ཀྱང་བཟོད་པ་མིན། ། གང་གིས་ ་་་་་རིགས་བརྗོད་པ་ཐ་མའི་གསལ་བྱེད། བགྲོད་པའི་ལམ་དང་མྱ་ངན་ལས། །
འདས་པ་བསོད་ནམས་གསུམ་གྱི་སྙིང་པོ་ཅན། ། དེས་ནི་འཁོར་བ་ངན་པར་སོང་དག་ཏུ། ། འབབ་ལས་ཡོང་ཡེ་འཛིན་པ་ཆོས་ཀྱི་མཆོག ། ལམ་དང་འབྲས་བུ་ ་་་་་རིགས་རང་བཞིན་བརྗོད་པ། དབེན་པའི་བས་མཐའ་རུ། ། ངལ་བསོའི་བདེ་བ་ལ་དམིགས་ལྟུང་བ་ལས། ། འཛིན་ཅིང་སྲིད་དང་ཞི་བའི་མཐའ་འགོང་བ། ། ཐེག་ཆེན་ཆོས་ཀྱི་ཁྱད་པར་དེ་བས་མང༌། ། རིགས་རང་བཞིན་བརྗོད་པ།་་་་་ གསང་ཆེན་སྐལ་བར་ལྡན་པའི་ལུས་ངག་ཡིད། །
མི་ཕྱེད་རྡོ་རྗེ་གསུམ་གྱི་རྒྱས་བཏབ་ནས། ། མཆོག་གི་གོ་འཕང་རིངས་པར་འདོང་བའི་ཆོས། ། སྒྲ་དོན་རྒྱུད་ཀྱི་ཟབ་ཁྱད་བསམ་ལས་འདས། ། སྲིད་ ་་་་་ཁྱད་གཞི་ཐ་དད་ཅིང་ཁྱད་ཆོས་མཚུངས་པའི་བསྡུས་བརྗོད། པའི་ལམ་ན་དུབ་པ་དབུགས་རབ་འབྱིན། ། གདུང་བས་ཉན་ལ་བསིལ་བའི་ངལ་བསོ་སྟེར། ། མངོན་འདོད་སྙེ་མ་གཡུར་བའི་དགའ་ཚལ་འདི། ། ཐོབ་པའི་ལུས་ཅན་དེ་དག་སྐལ་བ་སྦོམ། ། ཚངས་པའི་ རྨད་དུ་བྱུང་བའི་དཔེ།་་་་་ བཀའ་ལས་མ་འདས་ལམ་གསུམ་དུ། །
འགྲོ་བ་དག་བྱེད་འབབ་པའི་ལྷ་མོ་ཁྱོད། ། ལས་ཉོན་སྒྲིབ་པ་སྦྱོང་བའི་མཐུ་རྫོགས་ན། ། ཐུབ་པའི་བཀའ་ལུང་དམ་པའི་རྗེས་སུ་སྙེགས། ། རིགས་རང་བཞིན་བརྗོད་པ།་་་་་ བརྗོད་པ་བླ་ན་མེད་པ་འགོག་ལམ་གྱི། ། བདེན་པ་ཟུང་གི་སྙིང་པོ་འདྲེན་པའི་གསུང༌། ། རབ་མཆོག་དྲི་མས་དབེན་པ་ལུང་རྟོགས་ཀྱི། ། དཀོན་མཆོག་དམ་པའི་ཆོས་ཀྱི་དབྱེ་བ་བྲི། ། སྤྱི་དོན་གསུམ་པ་བཀྲལ་བྱ་ངེས་པའི་ཆེད་དུ་དམ་པའི་ཆོས་ཀྱི་རྣམ་པར་གཞག་པ་ལ། ཆོས་ཀྱི་སྒྲ་འཇུག་པའི་ཡུལ་སྤྱིར་བཤད་པ་དང༌།
དེ་ལས་དམ་པའི་ཆོས་བྱེ་བྲག་ཏུ་བཤད་པའོ། ། དང་པོ་ལ་སྒྲའི་དོན་བཤད་པ་དང༌། དབྱེ་བ་བསྟན་པ་གཉིས་ལས། དང་པོ་སྒྲའི་དོན་ནི་སྤྱིར་ཆོས་ཞེས་བྱ་བ་དེ་ལ་ལེགས་པར་སྦྱར་བའི་སྐད་དུ་ནི་དྷརྨ་ཞེས་འབྱུང་སྟེ། དེ་ནི་ཌུ་དྷྲྀ་ཉ྄་འཛིན་པ་ལའོ་ཞེས་བྱ་བའི་བྱིངས་ལས་བྱུང་བའི་ཕྱིར་འཛིན་པར་བྱེད་པའི་དོན་ལ་འཇུག་གོ ། དེའང་གང་འཛིན་པར་བྱེད་པ་ཡིན་ཞེ་ན། ཤེས་བྱ་རྣམས་ཀྱི་རང་དང་སྤྱིའི་མཚན་ཉིད་ཐམས་ཅད་འཛིན་པར་བྱེད་དེ། དེའང་འདི་ལྟར་གཟུགས་ཀྱི་མཚན་ཉིད་གཟུགས་སུ་རུང་བ་འཛིན་པར་བྱེད་པ་ནས། རྣམ་པ་ཐམས་ཅད་མཁྱེན་པའི་མཚན་ཉིད་ཆོས་ཐམས་ཅད་མངོན་སུམ་དུ་བྱེད་དོ་ཞེས་བྱ་བ་ལྟ་བུའི་བར་གྱིས་རང་གི་མཚན་ཉིད་ཐམས་ཅད་འཛིན་པར་བྱེད་དོ། ། གཞན་ཡང་འདུས་བྱས་ཀྱི་དངོས་པོ་ཐམས་ཅད་ནི་མི་རྟག་པའོ། །
ཟག་པ་དང་བཅས་པ་ཐམས་ཅད་ནི་སྡུག་བསྔལ་བའོ། ། ཆོས་ཐམས་ཅད་ནི་བདག་མེད་པའོ། ། མྱ་ངན་ལས་འདས་པ་ནི་ཞི་བའོ་ཞེས་བྱ་བ་ལྟ་བུའི་སྤྱིའི་མཚན་ཉིད་ཐམས་ཅད་ཀྱང་འཛིན་པར་བྱེད་པའི་ཕྱིར་གང་ཆོས་ཞེས་བྱ་བའི་ངེས་པའི་ཚིག་ནི་འཛིན་པར་བྱེད་པའི་དོན་དུ་གཟུང་བར་བྱའོ། ། གཉིས་པ་དབྱེ་བ་བསྟན་པ་ནི། དེ་ལྟ་བུའི་སྒྲ་དེ་འཇུག་པའི་ཡུལ་གང་ལ་དབྱེ་ན་རྣམ་པ་བཅུ་ཉིད་དུ་འཇུག་པར་རིག་པར་བྱ་སྟེ། རྣམ་བཤད་རིགས་པ་ལས། ཆོས་ནི་ཤེས་བྱ་ལམ་དང་ནི། ། མྱ་ངན་འདས་དང་ཡིད་ཀྱི་ཡུལ། ། བསོད་ནམས་ཚེ་དང་གསུང་རབ་དང༌། ། འབྱུང་འགྱུར་ངེས་དང་ཆོས་ལུགས་ལའོ། །
ཞེས་པ་ལྟར་ཏེ། དེའང་ཤེས་བྱ་ལ་འཇུག་པ་ནི་དཔེར་ན་ཆོས་གང་ལ་འདུས་བྱས་སམ་འདུས་མ་བྱས་ཞེས་བྱ་བ་ལྟ་བུ་སྟེ་ཤེས་བྱའི་ཆོས་སུ་གཏོགས་པ་གང་ཡིན་པ་དེ་ལ་ནི་མཁས་པར་བྱ་བའི་གནས་ཉིད་དོ། ། དེ་བཞིན་དུ་ལམ་ལ་འཇུག་པ་ནི། ཡང་དག་པར་ལྟ་བ་ནི་ཆོས་ཡིན་ནོ། ། ཡང་དག་པར་ལྟ་བ་ནི་ལམ་ཡིན་ནོ་ཞེས་བྱ་བ་ལྟ་བུ་སྟེ་ལམ་གྱི་ཆོས་གང་ཡིན་པ་དེ་ནི་བསྒྲུབ་པར་བྱ་བ་ཉིད་དོ། ། མྱ་ངན་ལས་འདས་པ་ལ་འཇུག་པ་ནི་འདོད་ཆགས་དང་བྲལ་བ་རྣམས་ཀྱི་མཆོག་ཆོས་ཞེས་བྱ་བ་ལྟ་བུ་སྟེ། མྱ་ངན་ལས་འདས་པའི་ཆོས་གང་ཡིན་པ་དེ་ལ་ནི་རེག་པར་བྱ་བ་ཉིད་དོ། ། ཡིད་ཀྱི་ཡུལ་ལ་འཇུག་པ་ནི་ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཅེས་བྱ་བ་ལྟ་བུའམ། འདི་ནི་རིགས་པའི་ཆོས་སོ་འདི་ནི་རིགས་པ་མ་ཡིན་པའི་ཆོས་སོ་ཞེས་བྱ་བ་ལྟ་བུ་སྟེ། ཡིད་ཀྱི་ཡུལ་དུ་གྱུར་པའི་ཆོས་རྣམས་ནི་ཡོངས་སུ་ཤེས་ནས་འཇུག་ལྡོག་ཚུལ་བཞིན་དུ་བྱ་བ་ཉིད་དོ། །
བསོད་ནམས་ལ་འཇུག་པ་ནི་བཙུན་མོའི་འཁོར་དང་གཞོན་ནུ་རྣམས་ལྷན་ཅིག་སྤྱོད་ཅེས་བྱ་བ་ལྟ་བུ་སྟེ། བསོད་ནམས་ཀྱི་ཆོས་སུ་གྱུར་པ་གང་ཡིན་པ་དེ་ནི་ཡོངས་སུ་སྤྱད་པར་བྱ་བ་ཉིད་དོ། ། ཚེ་ལ་འཇུག་པ་ནི་མཐོང་བའི་ཆོས་ལ་བདེ་བར་གནས་ཞེས་བྱ་བ་ལྟ་བུ་སྟེ། མཐོང་བའི་ཚེའི་ཆོས་གང་ཡིན་པ་དེ་ལ་ནི་བརྩོན་པར་བྱ་བ་ཉིད་དོ། ། གསུང་རབ་ལ་འཇུག་པ་ནི་དམ་པའི་ཆོས་ཞེས་བྱ་བ་འདི་ལྟ་སྟེ། མདོའི་སྡེ་དང་དབྱངས་ཀྱིས་བསྙད་པའི་སྡེ་དང་ལུང་དུ་བསྟན་པའི་སྡེ་ཞེས་བྱ་བ་ལྟ་བུ་སྟེ། གསུང་རབ་ཀྱི་ཆོས་ ༼༢༠༢༽ རྣམས་ནི་ཐོས་པ་དང་བསམ་པའི་བགྱི་བས་འཇུག་པར་བྱ་བ་ཉིད་དོ། ། འབྱུང་འགྱུར་ལ་འཇུག་པ་ནི་ལུས་འདི་ནི་རྒ་བར་འགྱུར་བའི་ཆོས་ཡིན་ནོ་ཞེས་བྱ་བ་ལྟ་བུ་སྟེ་འབྱུང་བར་འགྱུར་བའི་ཆོས་རྣམས་ཀྱང་ཤེས་པར་བྱ་བ་ཉིད་དོ། ། ངེས་པ་ལ་འཇུག་པ་ནི་དགེ་སྦྱོང་གི་ཆོས་བཞི་ཞེས་པ་ལྟ་བུ་སྟེ། ངེས་པའི་ཆོས་ལ་ནི་ནམ་ཡང་དབྲི་བ་དང་བསྣན་པར་བྱར་མེད་པའམ་དེ་ལས་མི་འདའ་བར་བྱ་བ་ཉིད་དོ། །
ཆོས་ལུགས་ལ་འཇུག་པ་ནི་ཡུལ་ཆོས་དང་རིགས་ཆོས་ཞེས་བྱ་བ་ལྟ་བུ་སྟེ། ལུགས་ཀྱི་ཆོས་གང་ཡིན་པ་དེ་དང་དེའི་རྗེས་སུ་མཐུན་པར་བྱ་བ་ཉིད་དོ། ། གཉིས་པ་དམ་པའི་ཆོས་བྱེ་བྲག་ཏུ་བཤད་པ་ལ། དམ་པའི་ཆོས་ཀྱི་མཚན་ཉིད་དང༌། སྒྲ་དོན་དང༌། རབ་ཏུ་དབྱེ་བ་སྟེ་གསུམ་ལས། དང་པོ་དམ་པའི་ཆོས་ཀྱི་མཚན་ཉིད་ནི། བཤད་མ་ཐག་པའི་བཅུ་པོ་དེ་ལས། བསོད་ནམས་དང་ལམ་དང་མྱ་ངན་ལས་འདས་པ་གསུམ་ནི་བརྗོད་བྱའི་གཙོ་བོ་ཉིད་དུ་བཟུང་ནས། གསུང་རབ་ནི་རྗོད་བྱེད་དུ་བྱས་པའི་དམ་པའི་ཆོས་གང་ལ་དམིགས་ནས།
སྲིད་པའི་སྡུག་བསྔལ་རྒྱུ་དང་བཅས་པ་མཐར་འབྱིན་པར་བྱེད་པའི་ཐབས་སུ་གྱུར་པ་གང་ཡིན་པ་སྟེ། ཇི་སྐད་དུ། སྡུག་བསྔལ་དག་ནི་ཐམས་ཅད་དང༌། ། སྒྲིབ་པ་ཀུན་སེལ་དམ་པའི་ཆོས། ། ཞེས་སོ། ། དམ་པའི་ཆོས་དེ་ལ་ཡང་གང་ཞིག་བརྗོད་པར་བྱ་བ་དང་གང་གིས་རྗོད་པར་བྱེད་པའི་མཚན་ཉིད་ལ་ལྟོས་ནས་དབྱེ་ན་རྟོགས་པའི་དམ་པའི་ཆོས་དང༌། ལུང་གི་དམ་པའི་ཆོས་གཉིས་སུ་འགྱུར་ཏེ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། ། ལུང་དང་རྟོགས་པའི་བདག་ཉིད་དོ། །
ཞེས་སོ། ། རྟོགས་པའི་དམ་པའི་ཆོས་དེ་ལའང་གང་འདོད་ཆགས་དང་བྲལ་བར་གྱུར་པ་དང༌། གང་གིས་འདོད་ཆགས་དང་བྲལ་བར་བྱེད་པའི་མཚན་ཉིད་ཀྱིས་རྣམ་པར་དབྱེ་ན་འགོག་པའི་བདེན་པའི་དམ་པའི་ཆོས་དང་ལམ་གྱི་བདེན་པའི་དམ་པའི་ཆོས་རྣམ་པ་གཉིས་སུ་འགྱུར་ཏེ། མགོན་པོ་བྱམས་པས། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཆགས་བྲལ་ཉིད་ནི་འགོག་པ་དང༌། ། ལམ་གྱི་བདེན་པ་དག་གིས་བསྡུས། ། ཞེས་སོ། ། ལུང་གི་དམ་པའི་ཆོས་ནི་རྟོགས་པའི་དམ་པའི་ཆོས་སུ་འཇུག་པར་བྱེད་པའི་རྗོད་པ་ཕུན་སུམ་ཚོགས་པ་སྟེ་དེ་ལ་ཡང་སྤྲོས་པ་ལས་བྱུང་བའི་བག་ཆགས་སམ་ ༼༢༠༣༽ འཇིག་རྟེན་པའི་མངོན་བརྗོད་ཅེས་བྱ་བ་དང༌།
ཆོས་ཀྱི་དབྱིངས་ཀྱི་རྒྱུ་མཐུན་ལས་བྱུང་བའི་མངོན་བརྗོད་དམ་འཇིག་རྟེན་ལས་འདས་པའི་མངོན་བརྗོད་ཅེས་བྱ་བ་གཉིས་སུ་དབྱེ་བར་བྱ་བའང་འབྱུང་སྟེ། དང་པོ་ནི་རྟ་དང་གླང་པོ་ལ་སོགས་པའི་གཏམ་སྣ་ཚོགས་པ་སྟེ་འཁོར་བ་དང་ཆོས་མཐུན་པས་དེ་སྐད་ཅེས་བྱའོ། ། གལ་ཏེ་དེ་ལྟར་ཡིན་ན་རྟོགས་པའི་དམ་པའི་ཆོས་སུ་འཇུག་པའི་རྗོད་པ་ཉིད་དུ་ཇི་ལྟར་འགྱུར་ཞེ་ན། དངོས་སུ་མངོན་པར་མཐོ་བའི་རྒྱུ་གཙོ་བོར་སྨོས་ནས། བརྒྱུད་ནས་རྟོགས་པའི་ཆོས་ལ་འཇུག་པའི་དབང་གིས་བཞག་པ་སྟེ། ཤེས་རབ་བརྒྱ་པ་ལས། མི་ཡི་ཆོས་ལུགས་ལེགས་སྤྱད་ན། ། ལྷ་ཡུལ་བགྲོད་པ་ཐག་མི་རིང༌། ། ལྷ་དང་མི་ཡི་ཐེམ་སྐས་ལ། ། འཛེགས་ན་ཐར་པ་གམ་ན་ཡོད། །
ཅེས་གསུངས་པ་དང༌། མགོན་པོ་བྱམས་པས་ཀྱང༌། ། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་ཅི་གཏམ་ཐམས་ཅད་མཁྱེན་ཉིད་མི་འགྱུར་ཏེ། ། ཞེས་བྱ་བ་ལ་སོགས་པའི་དོན་དུ་དགོངས་ནས་དེ་ལྟར་དུ་བཞག་པར་མངོན་ནོ། ། གཉིས་པ་ནི་གསུང་རབ་ཡན་ལག་བཅུ་གཉིས་ཏེ། དེ་ནི་ཆོས་ཉིད་རྟོགས་པར་བྱེད་པའི་རྒྱུ་མཐུན་ནམ། ཆོས་དབྱིངས་རྟོགས་པར་བྱེད་པའི་རྒྱུ་མཐུན་ལས་བྱུང་བས་དེ་སྐད་ཅེས་བྱ་སྟེ། དབུས་དང་མཐའ་རྣམ་པར་འབྱེད་པ་ལས། རྒྱུ་མཐུན་དོན་གྱི་མཆོག་ཉིད་དང༌། །
ཞེས་དང༌། མྱ་ངན་ལས་འདས་པའི་མདོ་ལས། ཆུ་བོ་ཆེན་པོ་རྒྱ་མཚོར་བབ། འབབ། གཞོལ་བ་དེ་བཞིན་དུ། ཆོས་ཐམས་ཅད་ཀྱང་མྱ་ངན་ལས་འདས་པར་བབ། འབབ། གཞོལ་ཞེས་གསུངས་སོ། ། གཉིས་པ་སྒྲ་དོན་བཤད་པ་ལ། སྤྱི་དང་བྱེ་བྲག་པ་གཉིས་ལས།
དང་པོ་ནི་ལེགས་པར་སྦྱར་བའི་སྐད་དུ་སདྡྷརྨ་ཞེས་འབྱུང་བ་བོད་སྐད་ལ་དམ་པའི་ཆོས་ཞེས་བྱ་བར་འགྱུར་ཏེ། དེ་ལ་དམ་པ་ནི་སྟོན་པ་རྫོགས་པའི་སངས་རྒྱས་ཡིན་ལ། ཆོས་ནི་དེས་གསུངས་པ་ཡིན་པའི་ཕྱིར་དམ་པའི་ཆོས་ཞེས་བྱའོ། ། ཡང་ན་བསྟན་བཅོས་ཀྱི་དབང་དུ་བྱས་ན་དམ་པ་ནི་སངས་རྒྱས་ཀྱི་རྣམ་པར་འཕྲུལ་པ་དང༌། དེའི་སྲས་བཀའི་དོན་རང་རྒྱུད་དུ་རྩོམ་པར་བྱེད་པའི་སློབ་དཔོན་དང༌། གཞུང་འགྲེལ་བྱེད་པ་ལ་དབང་བརྙེས་པའི་སློབ་དཔོན་ཡིན་ལ། ཆོས་ནི་དེ་དག་གིས་ལེགས་པར་བཤད་པ་ཡིན་པའི་ཕྱིར་དམ་པའི་ཆོས་སོ། ། ཡང་ན་དམ་པ་ནི་མཆོག་ཏུ་གྱུར་པ་ཡིན་ལ་ཆོས་ ༼༢༠༤༽ ཀྱང་ཡིན་པས་དམ་པའི་ཆོས་ཏེ་གཞི་མཐུན་པས་སམ། སྐྱེས་བུ་དམ་པ་རྣམས་ཀྱིས་སྤྱད་པར་བྱ་བ་ཡིན་པས་ན་དམ་པའི་ཆོས་ཏེ། དཔེར་ན་དགེ་སྦྱོང་གི་ཆོས་བཞི་ཞེས་བྱ་བ་ལྟ་བུའོ། །
གཉིས་པ་ནི་དེ་བཞིན་གཤེགས་པའི་བཀའ་འབའ་ཞིག་པ་སྟེ། དེ་ནི་སུ་བྷཱ་ཥི་ཏ་ཞེས་པ་ལེགས་པར་གསུངས་པ་སྟེ། ཚིག་དང་དོན་ཕྱིན་ཅི་མ་ལོག་པར་ཡང་དག་པར་གསུངས་པའི་ཕྱིར་ལེགས་པར་གསུངས་པ་སྟེ། ཇི་ལྟར་ལེགས་པར་གསུངས་ཤེ་ན། མདོ་ལས་བཅོམ་ལྡན་འདས་ཀྱིས་ཆོས་ལེགས་པར་གསུངས་པ། ཡང་དག་པར་མཐོང་བ། ནད་མེད་པ། དུས་ཆད་པ་མེད་པ། ཉེ་བར་གཏོད་པ། འདི་མཐོང་བ་ལ་དོན་ཡོད་པ།
མཁས་པ་རྣམས་ཀྱི་རང་གིས་རིག་པར་བྱ་བའོ་ཞེས་གསུངས་པ་དེའང་ཕྱིན་ཅི་མ་ལོག་པར་ཡང་དག་པར་གསུངས་པའི་ཕྱིར་ལེགས་པར་གསུངས་པ་དང༌། དོན་མཐོང་བའི་ཕྱིར་ཡང་དག་པར་མཐོང་བ་དང༌། ཉོན་མོངས་པའི་བག་ལ་ཉལ་གྱི་གཉེན་པོར་གྱུར་པའི་ཕྱིར་ནད་མེད་པ་དང༌། ཡོངས་སུ་ཉམས་པ་མེད་པའི་ཕྱིར་དུས་ཆད་པ་མེད་པ་དང༌། སྡུག་བསྔལ་མ་ལུས་པ་ལས་ངེས་པར་འབྱུང་བ་ལ་ཉེ་བར་གཏོད་པའི་ཕྱིར་ཉེ་བར་གཏོད་པ་དང༌། ཐུན་མོང་མ་ཡིན་པའི་ཕྱིར་འདི་མཐོང་བ་ལ་དོན་ཡོད་པ་དང༌། རྟོག་གེས་བརྟག་པར་མི་ནུས་པའི་ཕྱིར་མཁས་པ་རྣམས་ཀྱི་རང་གིས་རིག་པར་བྱ་བའོ། ། གཞན་ཡང་དུས་ཐམས་ཅད་དུ་བྱ་སླ་བའི་ཕྱིར་དུས་ཆད་པ་མེད་པ་དང༌། སློབ་དཔོན་གྱི་དཔེ་མཁྱུད་དང་བྲལ་བའི་ཕྱིར་ཚུར་ཤོག་ལྟོས་ཤིག་ཅེས་བྱ་བའི་སྐབས་དབྱེ་བ་དང་ལྡན་པའི་ཕྱིར་ཏེ། དབྱིག་གཉེན་གྱིས།
འཕགས་པའི་ལམ་གྱི་ཡན་ལག་བརྒྱད་པོ་ནི། ། ཡང་དག་དོན་དང་དོན་ནི་མཐོང་བ་དང༌། ། གཉེན་པོ་དང་ནི་གཏན་དང་མ་ལུས་དང༌། ། ཐུན་མོང་མིན་དང་རྟོག་གེའི་ཡུལ་མིན་དང༌། ། གཞན་ཡང་དེ་ནི་དུས་ཆད་མེད་པའི་ཕྱིར། ། བྱ་སླ་བ་དང་ཚུར་ཤོག་ལྟོས་ཤིག་ཅེས། ། སློབ་དཔོན་དཔེ་མཁྱུད་བྲལ་བར་ཤེས་བྱ་ཞིང༌། ། ཞེས་སོ། ། གཞན་ཡང་ལུང་ལས་བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་འདུལ་བ་ནི་ལེགས་པར་བསྟན་པ། ངེས་པར་འབྱུང་བ་རྫོགས་པའི་བྱང་ཆུབ་ཏུ་འགྲོ་བར་བྱེད་པ།
མི་མཐུན་པ་མེད་ཅིང་འདུས་པ་དང་ལྡན་པ། རྟེན་པ་ཡོད་པ་ཞེས་བྱ། འདི་སྟོན་པ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སོ་ཞེས་པ་ ༼༢༠༥༽ སྟེ། དེ་དག་གི་དོན་ནི་ཕྱི་རོལ་པ་ལས་ཆོས་འདུལ་བ་འདིའི་ཡོན་ཏན་ཡང་དག་པར་བསྟན་པ་ཡིན་ཏེ། ཕྱི་རོལ་པ་དག་གི་འདུལ་བ་ནི་ཉེས་པར་བསྟན་པ་ཉིད་ཀྱིས་ལེགས་པར་གསུངས་པ་མ་ཡིན་པ་དང༌། རྫོགས་པའི་བྱང་ཆུབ་ཏུ་འགྲོ་བར་མི་འགྱུར་བ་ཉིད་ཀྱིས་ངེས་པར་འབྱུང་བ་མ་ཡིན་པ་དང༌། འདུས་པ་དང་མི་ལྡན་པ་ཉིད་ཀྱིས་མཐུན་པ་མ་ཡིན་པ་དང༌། སྟོན་པ་དེ་བཞིན་གཤེགས་པ་ལ་སོགས་པ་མ་ཡིན་པ་ཉིད་ཀྱིས་རྟེན་པ་མེད་པའོ། ། མདོར་ན་སྐྱོན་རྣམ་པ་འདི་བཞི་བསྟན་པ་ཡིན་ཏེ། བསྟན་པའི་ཆོས་ལ་དོན་ཕྱིན་ཅི་ལོག་པ་ཉིད་ཀྱི་སྐྱོན་དང༌།
སྒྲུབ་པའི་ཆོས་ལས་མྱ་ངན་ལས་འདས་པར་མི་འགྲོ་བ་ཉིད་ཀྱི་སྐྱོན་དང༌། ཉན་པ་པོ་རྣམས་ལ་བློ་དུ་མ་དང་ལྡན་པ་ཉིད་ཀྱི་སྐྱོན་དང༌། སྟོན་པ་ལ་ཐེ་ཚོམ་ཐམས་ཅད་གཅོད་མི་ནུས་པའི་སྐྱོན་དང་ལྡན་པ་སྟེ། དེ་ཉིད་ལས། ཚིག་འབྲུ་བཟང་མིན་དོན་བཟང་མིན། ། གྲོལ་དང་རིགས་པའི་ཐབས་མ་ཡིན། ། སྔ་མ་ཕྱི་མ་འགལ་བ་ཡིན། ། དེ་བཞིན་བསྡུ་བ་བཞི་དང་ནི། ། བསྟན་པ་བཞི་དག་སྤངས་པ་དང༌། ། སྟོན་པའང་སྟོན་པའི་མཚན་ཉིད་མེད། །
དེ་ལྟར་གཞན་གྱི་བསྟན་བཅོས་དང༌། ། སློབ་མ་བསྟན་པ་སྐྱོན་ཅན་ཡིན། ། ཆོས་འདུལ་བ་འདི་ལ་ནི་དེ་ལས་བཟློག་པས་ན་སྐྱོན་མེད་པ་ཡིན་ནོ། ། དོན་ཕྱིན་ཅི་མ་ལོག་པ་ཉིད་ཀྱིས་རིགས་པ་ཡིན་པའི་ཕྱིར་ཆོས་སོ། ། ཉོན་མོངས་པ་འདུལ་བའི་ཕྱིར་འདུས་པའོ། ། དེ་ལྟར་ན་སངས་རྒྱས་ཀྱི་བསྟན་པ་ནི་ཡང་དག་པའི་ཡེ་ཤེས་དང་སྤངས་པ་འདྲེན་པ་ཉིད་བསྟན་པ་ཡིན་ནོ་ཞེས་གསུངས་སོ། ། གཞན་ཡང་མདོ་ལས་དགེ་སློང་དག་ངའི་ཆོས་ནི་ལེགས་པར་གསུངས་པ། གསལ་བ། ཕྱེ་བ། རྒྱུ་བ་བཅད་པ།
ལྷ་དང་མིའི་བར་དག་ལ་ཡང་དག་པར་ཤིན་ཏུ་བསྟན་པའོ་ཞེས་བྱ་བས་ནི་དེ་བཞིན་གཤེགས་པའི་ཆོས་ཀྱི་ཡོན་ཏན་བསྟན་ཏོ། ། དེའང་ཇི་ལྟར་ཞེ་ན། དོན་ཕྱིན་ཅི་མ་ལོག་པར་བསྟན་པའི་ཕྱིར་ལེགས་པར་གསུངས་པ་དང༌། ཚིག་དང་ཡིག་འབྲུ་གསལ་བ་དང་དོན་ཤིན་ཏུ་རྣམ་པར་ཕྱེ་ནས་བསྟན་པའི་ཕྱིར་བདེ་བར་འཇུག་པ་ཉིད་དང༌། གོང་དུ་འགྲོ་བའམ་རྒྱུ་བ་བཅད་པ་ཉིད་ཀྱིས་གོང་ན་མེད་པ་ཉིད་དང༌། ལྷ་དང་མིས་ཡང་དག་པར་བཟུང་བ་ཉིད་དང༌། ཇི་ལྟར་འོས་པའི་གདུལ་བྱ་ལ་བསྟན་པ་ཉིད་དང༌། སློབ་དཔོན་གྱི་དཔེ་མཁྱུད་མེད་པར་རྒྱུན་ ༼༢༠༦༽ དུ་བསྟན་པ་ཉིད་དེ། དེ་ལྟ་བུའི་ཡོན་ཏན་དྲུག་དང་ལྡན་པ་སྟེ། དེ་ཉིད་ལས།
དེ་ཉིད་དོན་ནི་ལེགས་གསུངས་ཕྱིར། ། བདེ་བར་འཇུག་ཕྱིར་བླ་མེད་ཕྱིར། ། རབ་ཏུ་གཟུང་ཕྱིར་ཇི་ལྟར་འོས། ། མ་ལུས་པ་ནི་བསྟན་ཕྱིར་རོ། ། ཞེས་སོ། ། གཞན་ཡང་རྣམ་པར་བཤད་པའི་རིགས་པ་ལས་ཡོན་ཏན་ཡོངས་སུ་འཛིན་པའི་རྣམ་པ་བཅུ་དག་གིས་ལེགས་པར་གསུངས་པ་ཉིད་དུ་བཤད་དོ། ། བཅུ་ནི་ཡང་དག་པར་བླང་བ་དང༌། དབང་དུ་མཛད་པ་དང༌། འཇུག་པ་དང༌། རབ་ཏུ་བསྟན་པ་དང༌།
རབ་ཏུ་དབྱེ་བ་དང༌། རྟེན་དང༌། གོ་བར་མཛད་པ་དང༌། གདགས་པ་དང༌། དུས་དང༌། ཡོན་ཏན་ཡོངས་སུ་འཛིན་པ་རྣམས་སུ་གསུངས་ཏེ། དེ་དག་གི་དོན་ནི། ཡང་དག་པར་མངོན་པར་རྫོགས་པར་སངས་རྒྱས་ནས་གསུངས་པའི་ཕྱིར་ཡང་དག་པར་བླང་བ་དང༌། སེམས་ཅན་ཐམས་ཅད་ཀྱི་དབང་དུ་མཛད་ནས་གསུངས་པའི་ཕྱིར་དབང་དུ་མཛད་པ་ཉིད་དང༌། རེས་འགའ་བ་མ་ཡིན་པར་ཡང་དང་ཡང་དུ་རྒྱུན་དུ་གསུངས་པའི་ཕྱིར་འཇུག་པ་ཉིད་དང༌།
དཔེ་མཁྱུད་ཀྱིས་འགའ་ལ་ཡང་བར་ཆད་པར་མ་བྱས་པར་ཡང་དག་པར་གསུངས་པའི་ཕྱིར་རབ་ཏུ་བསྟན་པ་ཉིད་དང༌། སེམས་ཅན་གྱི་བསམ་པ་ཇི་ལྟ་བ་བཞིན་དུ་ཡང་དག་པར་གསུངས་པའི་ཕྱིར་རབ་ཏུ་དབྱེ་བ་དང༌། དབྱངས་ཀྱི་ཡན་ལག་ལྔ་དང་ལྡན་པར་ཡང་དག་པར་གསུངས་པའི་ཕྱིར་རྟེན་ཉིད་དང༌། དབྱངས་གཅིག་གིས་འཇིག་རྟེན་གྱི་ཁམས་མཐའ་ཡས་པར་གོ་བར་མཛད་པའམ། འཁོར་གྱི་དཀྱིལ་འཁོར་ཇི་སྙེད་པ་ཁྱབ་པར་ཡང་དག་པར་གསུངས་པའི་ཕྱིར་གོ་བར་མཛད་པ་ཉིད་དང༌། མཐའ་གཉིས་སྤངས་པའི་ལམ་གསུངས་པའི་ཕྱིར་གདགས་པ་ཉིད་དང༌། འདུལ་བ་ཡོངས་སུ་སྨིན་པ་རྣམས་ལ་གསུངས་པའི་ཕྱིར་དུས་ཉིད་དང༌། གསུང་ཡོན་ཏན་དྲུག་ཅུ་དང་ལྡན་པར་ཡང་དག་པར་གསུངས་པའི་ཕྱིར་ཡོན་ཏན་ཡོངས་སུ་འཛིན་པ་ཉིད་དེ། ཁྱད་པར་དེ་དང་དེ་དག་གིས་ལེགས་པར་གསུངས་སོ་ཞེས་བྱ་བའི་དོན་དུ་བསྟན་པ་ཡིན་ནོ། ། གསུམ་པ་རབ་ཏུ་དབྱེ་བ་ལ་ལྔ་སྟེ།
བརྗོད་བྱའི་སྒོ་ནས་དབྱེ་བ་དང༌། རྗོད་བྱེད་ཀྱི་སྒོ་ནས་དབྱེ་བ་དང༌། གཉེན་པོའི་སྒོ་ནས་དབྱེ་བ་དང༌། གདུལ་བྱའི་སྒོ་ནས་དབྱེ་བ་དང༌། བདག་རྐྱེན་གྱི་སྒོ་ནས་དབྱེ་བའོ། ། དང་པོ་བརྗོད་ ༼༢༠༧༽ པར་བྱ་བའི་སྒོ་ནས་དབྱེ་ན། བདེན་པ་གཉིས་སམ་དྲང་ངེས་གཉིས་ཏེ། དབུ་མ་རྩ་བའི་ཤེས་རབ་ལས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། །
ཞེས་སོ། ། དེའང་ཇི་ལྟར་ན་གསུང་རབ་གང་གིས་ཀུན་རྫོབ་ཀྱི་བདེན་པ་བརྗོད་པར་བྱ་བའི་གཙོ་བོར་སྟོན་པར་བྱེད་པ་དེ་ནི་དྲང་བའི་དོན་དང༌། དོན་དམ་པའི་བདེན་པ་བརྗོད་པར་བྱ་བའི་གཙོ་བོར་སྟོན་པར་བྱེད་པ་དེ་ནི་ངེས་པའི་དོན་ཏེ། འཕགས་པ་བློ་གྲོས་མི་ཟད་པས་བསྟན་པ་ལས། ཀུན་རྫོབ་སྒྲུབ་པ་སྟོན་པ་ནི་དྲང་བའི་དོན་ཏོ། ། དོན་དམ་སྒྲུབ་པ་སྟོན་པ་ནི་ངེས་པའི་དོན་ཏོ་ཞེས་སོ། ། གཉིས་པ་རྗོད་བྱེད་ཀྱི་སྒོ་ནས་དབྱེ་ན་གསུང་རབ་ཡན་ལག་བཅུ་གཉིས་ཏེ། བརྒྱད་སྟོང་འགྲེལ་པ་སྙིང་པོ་མཆོག་ལས། མདོ་སྡེ་དབྱངས་བསྙད་ལུང་བསྟན་དང༌། ། ཚིགས་བཅད་ཆེད་བརྗོད་གླེང་གཞི་དང༌། །
རྟོགས་བརྗོད་དེ་ལྟ་བུ་བྱུང་དང༌། ། སྐྱེས་རབས་ཤིན་ཏུ་རྒྱས་པ་དང༌། ། རྨད་བྱུང་གཏན་ལ་དབབ་པའི་སྡེ། ། གསུང་རབ་ཡན་ལག་བཅུ་གཉིས་སོ། ། ཞེས་གསུངས་པ་ལྟར་མདོའི་སྡེ་ནི་གང་བཞེད་པའི་དོན་མདོར་སྨོས་པའི་ཚུལ་གྱིས་ལྷུག་པར་གསུངས་པ་སྟེ། འདུས་བྱས་འདུས་མ་བྱས་རྣམ་པར་ངེས་པ་ལས། དེ་ལ་ཚིག་རྐྱང་ལྷུག་གིས་མདོ་མདོར་བརྗོད་པ་དེ་ནི་མདོའི་སྡེའོ་ཞེས་སོ། ། ཅིའི་ཕྱིར་ཕྱེ་སྟེ་མི་གསུངས་སྙམ་ན། ཀུན་ལས་བཏུས་པ་ལས། ཕན་ཡོན་བཅུ་གཟིགས་ནས་དེ་བཞིན་གཤེགས་པས་སྨོས་པའི་ཚུལ་གྱིས་ཆོས་སྟོན་ཏེ་རྣམ་པར་གཞག་སླ་བ་དང༌།
བཤད་སླ་བ་དང༌། གཟུང་སླ་བ་དང༌། ཆོས་ལ་གུས་པས་མྱུར་དུ་ཚོགས་ཡོངས་སུ་རྫོགས་པར་བྱེད་པ་དང༌། མྱུར་དུ་ཆོས་ཉིད་རྟོགས་པར་འགྱུར་བ་དང༌། སངས་རྒྱས་ལ་ཤེས་ནས་དད་པ་ཐོབ་པ་དང༌། ཆོས་དང་དགེ་འདུན་ལ་ཤེས་ནས་དད་པ་ཐོབ་པ་དང༌། མཐོང་བའི་ཆོས་ལ་བདེ་བར་གནས་པའི་མཆོག་ལ་རེག་པ་དང༌། འབེལ་བའི་གཏམ་གྱིས་གཏན་ལ་འབེབས་པས་དམ་པ་རྣམས་ཀྱི་སེམས་མགུ་བར་བྱེད་དོ། ། མཁས་པ་མཁས་པ་ཞེས་བྱ་བའི་གྲངས་སུ་འགྲོའོ་ཞེས་སོ། ། དབྱངས་ཀྱིས་བསྙད་པའི་སྡེ་ནི།
མདོའི་སྡེ་དེ་ཉིད་ལ་བར་དང་མཐའ་མ་དག་ཏུ་ ༼༢༠༨༽ ཚིགས་སུ་བཅད་པའི་དབྱངས་སུ་བསྙད་པའམ། ད་དུང་བརྟག་པར་བྱ་བ་གཞན་ཡོད་པས་དྲང་བའི་དོན་དུ་གསུང་བའི་མདོ་སྡེ་གང་ཡིན་པ་རྣམས་སོ། ། ལུང་དུ་བསྟན་པའི་སྡེ་ནི། ཉན་ཐོས་དང་བྱང་ཆུབ་སེམས་དཔའ་ལ་སོགས་པ་སྔོན་བྱུང་བ་ཤི་བའི་དུས་བྱས་པ་དང་འབྱུང་བར་འགྱུར་བ་ལ་སོགས་པ་རྣམས་ལུང་སྟོན་པ་མཛད་པའམ། དགོངས་པ་རྣམ་པར་ཕྱེ་ནས་ལུང་སྟོན་པར་བྱེད་པ་ངེས་པའི་དོན་གྱི་མདོ་སྡེ་གང་ཡིན་པ་རྣམས་སོ། ། ཚིགས་སུ་བཅད་པའི་སྡེ་ནི། ལུང་གང་དག་ཚིག་རྐང་པ་གཉིས་པ་ནས་བརྩམས་ཏེ་རྐང་པ་དྲུག་པའི་བར་དུ་ཚིགས་སུ་བཅད་པར་བསྡེབས་ནས་གསུངས་པ་གང་ཡིན་པ་རྣམས་སོ། ། ཆེད་དུ་བརྗོད་པའི་སྡེ་ནི། གང་ཟག་གཞན་གྱིས་ཞུ་བ་ལ་མ་ལྟོས་པར་བཅོམ་ལྡན་འདས་ཀྱིས་བསྟན་པ་ཡུན་དུ་གནས་པར་བྱ་བ་ཁོ་ནའི་ཕྱིར་ཡི་རང་བའི་ཚུལ་གྱིས་གསུངས་པ་སྟེ། དཔེར་ན་མདོ་ལས་བཅོམ་ལྡན་འདས་ནང་དུ་ཡང་དག་འཇོག་ལས་བཞེངས་ཏེ་གདན་ལ་བཞུགས་ནས་དགེ་སློང་གི་དགེ་འདུན་རྣམས་ལ་ཆེད་དུ་རྗོད་པ་འདི་ཆེད་དུ་བརྗོད་དོ་ཞེས་པ་ལྟ་བུ་སྟེ།
རྣམ་བཤད་རིགས་པ་ལས། གང་ཟག་གི་ཆེད་དུ་གསུངས་པ་མ་ཡིན་གྱི། བསྟན་པ་གནས་པར་བྱ་བ་འབའ་ཞིག་གི་ཕྱིར་གསུངས་པ་གང་ཡིན་པ་སྟེ་ཞེས་གསུངས་སོ། ། གླེང་གཞིའི་སྡེ་ནི། གང་ཟག་འགའ་ཞིག་གི་ཆེད་དུ་གསུངས་པ་དང་བྱུང་བ་དང་བཅས་པའི་བསླབ་པ་བརྗོད་པ་རྣམས་ཏེ། སྒྲ་སྦྱོར་བམ་པོ་གཉིས་པ་ལས། མདོ་སྡེ་དང་འདུལ་བ་ལ་སོགས་པ་ཐོག་མ་ཅི་ལས་གླེངས་ཏེ་བཤད་པ་དང༌། གཞི་འདི་དང་སྐབས་འདི་དང་བྱུང་བ་འདིའི་ཚེ་བསླབ་པ་བཅས་པ་ལྟ་བུ་ལ་བྱ་སྟེ་གླེང་གཞིའི་སྡེ་ཞེས་བྱ་ཞེས་སོ། ། རྟོགས་པ་བརྗོད་པའི་སྡེ་ནི། ཆོས་ཉན་པ་རྣམས་ཀྱིས་དོན་གོ་ཞིང་ལེགས་པར་རྟོགས་པར་བྱ་བའི་ཕྱིར་སྔོན་བྱུང་བ་གཞན་ལས་བརྩམས་པའི་དཔེ་དང་བཅས་ནས་སྟོན་པ་གང་ཡིན་པ་རྣམས་སོ། །
དེ་ལྟ་བུ་བྱུང་བའི་སྡེ་ནི་སྔོན་རབས་ཀྱི་གཏམ་རྒྱུད་གསུངས་པ་རྣམས་སོ། ། སྐྱེས་པ་རབས་ཀྱི་སྡེ་ནི། བཅོམ་ལྡན་འདས་ཀྱིས་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་གང་དང་གང་དུ་སྐྱེས་པ་དང༌། ༼༢༠༩༽ དཀའ་ཐུབ་ཅི་དང་ཅི་མཛད་པ་རྣམས་ལེགས་པར་སྟོན་པ་རྣམས་སོ། ། ཤིན་ཏུ་རྒྱས་པའི་སྡེ་ནི། ཐེག་པ་ཆེན་པོ་བྱང་ཆུབ་སེམས་དཔའི་སྡེ་སྣོད་ཀྱིས་དང་ཕ་རོལ་ཏུ་ཕྱིན་པ་ལ་སོགས་པ་ཤིན་ཏུ་རྒྱ་ཆེ་བ་དང་རྒྱས་པ་དང་ཟབ་པའི་རྣམ་པར་སྟོན་པ་རྣམས་སོ། ། རྨད་དུ་བྱུང་བའི་སྡེ་ནི། གང་ལས་ཉན་ཐོས་དང་བྱང་ཆུབ་སེམས་དཔའ་དང་རྫོགས་པའི་སངས་རྒྱས་རྣམས་ཀྱི་མཁྱེན་པ་དང་རྫུ་འཕྲུལ་དང་བྱིན་གྱིས་བརླབས་པ་ལ་སོགས་པ་ངོ་མཚར་རྨད་དུ་བྱུང་བའི་ཆོས་བསྟན་པ་རྣམས་སོ། ། གཏན་ལ་དབབ་པའི་སྡེ་ནི། ཆོས་ཐམས་ཅད་རང་དང་སྤྱིའི་མཚན་ཉིད་ཀྱིས་གཏན་ལ་འབེབས་པའི་སྒོ་ནས་མདོ་སྡེ་ལ་སོགས་པའི་དོན་ཡང་དག་པར་བསྟན་པ་རྣམས་སོ། །
གསུམ་པ་གཉེན་པོའི་སྒོ་ནས་དབྱེ་ན་སྡེ་སྣོད་གསུམ་སྟེ། སྤྱིའི་ངེས་ཚིག་དང༌། སོ་སོའི་རང་བཞིན་དང༌། སྡེ་སྣོད་གསུམ་དུ་འཇོག་པའི་རྒྱུ་མཚན་ནོ། ། དང་པོ་སྤྱིའི་ངེས་ཚིག་ནི། ཐུན་མོང་དུ་ལེགས་པར་སྦྱར་བའི་སྐད་དུ་པི་ཊ་ཀ་ཞེས་འབྱུང་སྟེ། དེ་ཉིད་བསྒྱུར་ན་གང་བུའམ་བསྡུས་པའི་དོན་ལ་འཇུག་སྟེ། དེ་ན་ཤེས་པར་བྱ་བའི་ཆོས་ཐམས་ཅད་ནི་འདིའི་བརྗོད་བྱ་ཉིད་དུ་བསྡུས་པའི་ཕྱིར་སྡེ་སྣོད་དམ། ཡང་ན་ཡུལ་དབུས་ཀྱི་བྲེ་བོ་ཆེའི་མིང་སྟེ། དེའི་ནང་དུ་བྲེའུ་ཆུང་གིས་གཞལ་བར་བྱ་བའི་འབྲུ་ལ་སོགས་པ་མང་པོ་ཆུད་པ་ལྟར།
འདིར་ཡང་ཤེས་པར་བྱ་བའི་ཆོས་སམ་བསླབ་པར་བྱ་བའི་ཆོས་མང་པོ་འདུས་པའི་ཕྱིར་སྡེ་སྣོད་ཅེས་བྱ་སྟེ། དཔེར་ན་སྣོད་གང་དུ་འབྲུ་བྲེ་བཅུ་ཤོང་ཞིང་འདུས་པའི་སྣོད་དེ་ལ་སྣོད་ཅེས་བྱ་བ་དང་འདྲ་བར་སྡེ་སྣོད་གསུམ་པོ་དང་གཉིས་པོ་འདིར་ཡང་གསུང་རབ་ཡན་ལག་བཅུ་གཉིས་ཀྱི་དོན་དང་ཚིག་ཐམས་ཅད་མ་འདུས་པ་མེད་པའི་ཕྱིར་སྡེ་སྣོད་ཅེས་བྱའོ། ། དེ་ལྟར་ཡང་སློབ་དཔོན་ཐོགས་མེད་ཀྱིས་གསུམ་པོའམ་གཉིས་པོ་དེ་ཡང་ཅིའི་ཕྱིར་སྡེ་སྣོད་ཅེས་བྱ་ཞེ་ན། སྨྲས་པ། བསྡུས་པའི་ཕྱིར་ཏེ་ཤེས་བྱའི་དོན་ཐམས་ཅད་བསྡུས་པའི་ཕྱིར་རོ་ཞེས་སོ། ། ཡང་ན་ཕུང་པོ་དང་ཁམས་དང་སྐྱེ་མཆེད་ཀྱི་ཆོས་ནས་སྐུ་དང་ཡེ་ཤེས་ལ་སོགས་པའི་བར་གྱིས་ཤེས་པར་བྱ་བའི་དོན་ཐམས་ཅད་འདུས་པས་དེའི་ཕྱིར་སྡེ་སྣོད་ཅེས་བྱའོ་ཞེས་གསུངས་སོ། ། སྡེ་སྣོད་གསུམ་དུ་གསུང་རབ་ ༼༢༡༠༽ ཡན་ལག་བཅུ་གཉིས་པོ་ཇི་ལྟར་འདུ་བར་འགྱུར་བ་ཡིན་སྙམ་ན། མདོའི་སྡེ་དང་དབྱངས་ཀྱིས་བསྙད་པའི་སྡེ་དང་ལུང་དུ་བསྟན་པའི་སྡེ་དང་ཚིགས་སུ་བཅད་པའི་སྡེ་དང་ཆེད་དུ་བརྗོད་པའི་སྡེ་སྟེ་ལྔ་པོ་དག་ནི་ཉན་ཐོས་ཀྱི་མདོ་སྡེའི་སྡེ་སྣོད་དུ་འདོད་དོ། ། གླེང་གཞིའི་སྡེ་དང་རྟོགས་པ་བརྗོད་པའི་སྡེ་དང་དེ་ལྟ་བུ་བྱུང་བའི་སྡེ་སྟེ་གསུམ་པོ་དག་ནི་ཉན་ཐོས་ཀྱི་འདུལ་བ་སྟེ། དེའི་ཡང་དང་པོས་ནི་ལྟུང་བ་བསླབ་བྱ་དང་བཅས་པ་སྟོན་པའི་ཕྱིར་ན་གཙོ་བོའི་ཚུལ་དང༌།
ཕྱི་མ་གཉིས་ནི་དེའི་འཁོར་གྱི་ཚུལ་དུ་འདོད་པ་ཡིན་ནོ། ། སྐྱེས་པ་རབས་ཀྱི་སྡེ་ནི་བྱང་ཆུབ་སེམས་དཔའི་འདུལ་བའི་སྡེ་སྣོད་ཀྱི་འཁོར་དང༌། ཤིན་ཏུ་རྒྱས་པའི་སྡེ་དང་རྨད་དུ་བྱུང་བའི་སྡེ་གཉིས་ནི་བྱང་ཆུབ་སེམས་དཔའི་མདོ་སྡེའི་སྡེ་སྣོད་ཉིད་དུ་འདོད་དོ། ། གཏན་ལ་དབབ་པའི་སྡེ་ནི་ཉན་ཐོས་དང་བྱང་ཆུབ་སེམས་དཔའ་གཉིས་ཀའི་ཐུན་མོང་དུ་གྱུར་པའི་ཆོས་མངོན་པའི་སྡེ་སྣོད་དུ་ངེས་པ་ཡིན་ལ། རང་སངས་རྒྱས་ལ་ནི་སྡེ་སྣོད་ལོགས་སུ་གྱུར་པ་མེད་པས་ཉན་ཐོས་ཀྱི་སྡེ་སྣོད་ལ་དམིགས་པ་ཡིན་ནོ། ། གཉིས་པ་སོ་སོའི་རང་བཞིན་ལ། མཚན་ཉིད་དང༌། མཚན་གཞི་དང༌། ངེས་པའི་ཚིགས་སྟེ་གསུམ་གསུམ་ལས། དང་པོ་མདོ་སྡེའི་སྡེ་སྣོད་ཀྱི་མཚན་ཉིད་ནི།
ལྷག་པའི་སེམས་ཀྱི་བསླབ་པ་བརྗོད་བྱའི་གཙོ་བོར་གྱུར་པའི་གསུང་རབ་ཀྱི་རིགས་སུ་གཏོགས་པའོ། ། གཉིས་པ་མཚན་གཞི་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལ་སོགས་པ་རྣམས་སོ། ། གསུམ་པ་ངེས་ཚིག་ནི། མདོའི་སྐད་དོད་ལ་ལེགས་པར་སྦྱར་བའི་སྐད་དུ་སཱུ་ཏྲ་ཞེས་པ་མགོ་སྨོས་པ་སྟེ། མདོ་སྡེ་རྒྱན་ལས། མདོ་དང་ཆོས་མངོན་འདུལ་བ་དག ། མདོར་ན་དོན་ནི་རྣམ་བཞིར་འདོད། ། བློ་ལྡན་པས་ནི་དེ་ཤེས་ན། ། རྣམ་པ་ཐམས་ཅད་མཁྱེན་པ་ཐོབ། །
ཅེས་པའི་དོན་ནི་སྡེ་སྣོད་གསུམ་པོ་སོ་སོར་རེ་རེ་ཞིང་གནས་ལ་སོགས་པ་བཞི་དང༌། མངོན་དུ་བ་ལ་སོགས་པ་བཞི་དང༌། ལྟུང་བ་ལ་སོགས་པ་བཞི་སྟེ། མདོར་ན་སྡེ་སྣོད་གསུམ་པོ་མ་ལུས་པར་ཤེས་པའི་བློ་དང་ལྡན་པའི་བྱང་ཆུབ་སེམས་དཔའ་རྣམས་ཀྱིས་རྣམ་པ་ཐམས་ཅད་མཁྱེན་པ་ཉིད་འཐོབ་པར་བཤད་ལ། ཉན་ཐོས་དག་གིས་ནི་ཚིགས་ ༼༢༡༡༽ སུ་བཅད་པ་གཅིག་གི་དོན་རྟོགས་པས་ཀྱང་ཟག་པ་ཟད་པའི་འབྲས་བུ་འཐོབ་པར་བཤད་དོ། ། དེ་དག་ལས་གནས་ལ་སོགས་པ་རྣམ་པ་བཞི་ནི། དེ་ཉིད་ལས། གནས་རྣམས་དང་ནི་མཚན་ཉིད་དང༌། ། ཆོས་དོན་སྨོས་ཕྱིར་མདོ་ཡིན་ནོ། ། ཞེས་གསུངས་པ་བཞིན་དུ།
ས་ཡུལ་གང་དུ་བཤད་པ་དང༌། ། གང་གིས་བཤད་པ་དང༌། གང་གི་ཕྱིར་གསུངས་པ་རྣམས་སྨོས་པའི་ཕྱིར་གནས་དང༌། ཀུན་རྫོབ་ཀྱི་བདེན་པའི་མཚན་ཉིད་དང་དོན་དམ་པའི་བདེན་པའི་མཚན་ཉིད་སྨོས་པའི་ཕྱིར་མཚན་ཉིད་དང༌། ཕུང་པོ་དང་ཁམས་དང་སྐྱེ་མཆེད་དང་རྟེན་ཅིང་འབྲེལ་བར་འབྱུང་བ་ལ་སོགས་པ་སྨོས་པའི་ཕྱིར་ཆོས་དང༌། དེ་རྣམས་ཀྱི་དགོངས་པའི་དོན་སྨོས་པའི་ཕྱིར་དོན་ཏེ་དེ་དག་སྨོས་པའི་ཚུལ་གྱིས་གསུངས་པའི་ཕྱིར་མདོ་ཡིན་ནོ། ། དེ་དག་སྟོན་པར་བྱེད་པའི་གསུང་རབ་ཀྱི་ཚོགས་སུ་གྱུར་པའི་ཕྱིར་སྡེ་ཞེས་བྱ་བ་ཡིན་ནོ། ། གཉིས་པ་མངོན་པའི་སྡེ་སྣོད་ལ་ཡང་དང་པོ་མཚན་ཉིད་ནི། ལྷག་པའི་ཤེས་རབ་ཀྱི་བསླབ་པ་བརྗོད་བྱའི་གཙོ་བོར་གྱུར་པའི་གསུང་རབ་ཀྱི་རིགས་སུ་གཏོགས་པའོ། ། གཉིས་པ་མཚན་གཞི་ནི་མངོན་པ་སྡེ་བདུན་ལ་སོགས་པ་རྣམས་སོ། །
གསུམ་པ་ངེས་པའི་ཚིག་ནི་མངོན་པ་ལ་ལེགས་པར་སྦྱར་བའི་སྐད་དུ་ཨ་བྷི་ཞེས་འབྱུང་སྟེ། ཨ་བྷི་མུ་ཁྱ་ཞེས་པ་མངོན་དུ་ཕྱོགས་པ་དང༌། ཨ་བྷཱི་ཀྵ་ཎ་ཞེས་པ་ཡང་ཡང་དང༌། ཨ་བྷི་བྷུ་ཞེས་པ་ཟིལ་གནོན་དང༌། ཨ་བྷི་ས་མ་ཡ་ཞེས་པ་རྟོགས་པ་སྟེ། དེ་ཉིད་ལས། མངོན་དུ་ཕྱིར་དང་ཡང་ཡང་དང༌། ། ཟིལ་གནོན་རྟོགས་ཕྱིར་མངོན་པའི་ཆོས། ། ཞེས་པ་ལྟར་ཞི་བ་མྱ་ངན་ལས་འདས་པ་ལ་མངོན་དུ་ཕྱོགས་པའི་ཆོས་བྱང་ཆུབ་ཀྱི་ཕྱོགས་དང་མཐུན་པ་དང་རྣམ་པར་ཐར་པའི་སྒོ་ལ་སོགས་པ་སྟོན་པའི་ཕྱིར་མངོན་དུ་བ་དང༌། ཕུང་པོ་དང་ཁམས་དང་སྐྱེ་མཆེད་ལ་སོགས་པ་ཆོས་རེ་རེ་ལའང་བསྟན་དུ་ཡོད་པ་དང་བསྟན་དུ་མེད་པ་ལ་སོགས་པའི་བྱེ་བྲག་མང་པོ་ཡང་དང་ཡང་དུ་སྟོན་པའི་ཕྱིར་ཡང་ཡང་དང༌།
བརྩད་པ་དང་བརྩད་པའི་གཞི་ལ་སོགས་པ་སྨྲ་བ་ལ་རྣམ་པར་ངེས་པས་ཕས་ཀྱི་རྒོལ་བ་ཟིལ་གྱིས་གནོན་པའི་ཕྱིར་ཟིལ་གནོན་དང༌། ཤེས་བྱ་ཇི་སྙེད་པའི་མདོ་སྡེའི་དོན་མ་ནོར་བར་རྟོགས་པའི་རྒྱུར་འགྱུར་ ༼༢༡༢༽ བའི་ཕྱིར་རྟོགས་པ་སྟེ་རྣམ་པ་བཞི་པོ་དེ་དག་གིས་མངོན་པ་ཡིན་ནོ། ། གསུམ་པ་འདུལ་བའི་སྡེ་སྣོད་ལའང་དང་པོ་མཚན་ཉིད་ནི། ལྷག་པའི་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་གྱུར་པའི་གསུང་རབ་ཀྱི་རིགས་སུ་གཏོགས་པའོ། ། གཉིས་པ་མཚན་གཞི་ནི་ལུང་སྡེ་བཞི་ལ་སོགས་པ་རྣམས་སོ། ། གསུམ་པ་ངེས་ཚིག་ནི་འདུལ་བ་ལ་ལེགས་པར་སྦྱར་བའི་སྐད་དུ་བི་ན་ཡ་ཞེས་པ་འབྱུང་སྟེ་བི་བཏྟི་རྣམ་པར་ལྟུང་བ་དང༌། བི་ནིཤྩ་ཡ་རྣམ་པར་ངེས་པ་སྟེ། དེ་ཉིད་ལས། ལྟུང་དང་འབྱུང་དང་ལྡང་བ་དང༌། ། ངེས་པར་འབྱུང་དང་གང་ཟག་དང༌། །
བཅས་པ་དང་ནི་རབ་དབྱེ་དང༌། ། རྣམ་པར་ངེས་ཕྱིར་འདུལ་བ་ཉིད། ། ཅེས་འབྱུང་བ་ལྟར་ཏེ། དེ་ལ་ལྟུང་བ་ནི་ཕས་ཕམ་པ་དང༌། དགེ་འདུན་ལྷག་མ་དང༌། ཉེས་པ་སྦོམ་པོ་དང༌། ལྟུང་བྱེད་དང༌། སོ་སོར་བཤགས་པ་སྟེ་ལྟུང་བ་རིས་ལྔའོ། ། ལྟུང་བ་དེ་དག་གང་ལས་འབྱུང་བའི་རྒྱུ་ནི། མི་ཤེས་པ་ལ་སོགས་པ་བཞི་ལས་འབྱུང་བའོ། །
ལྟུང་བ་ལས་ལྡང་བའི་ཐབས་ནི། ཕྱིན་ཆད་མི་བྱ་བར་བསྡམས་པའི་སེམས་སྟོན་པས་ལྡང་བའོ། ། ལྟུང་བ་ལས་ངེས་པར་འབྱུང་བའི་ཐབས་ནི། སོ་སོར་བཤགས་པ་ལ་སོགས་པ་བདུན་སྟོན་པས་ངེས་པར་འབྱུང་བ་སྟེ་ཆོས་རྣམ་པ་བཞི་འབྱུང་བའི་ཕྱིར་འདུལ་བ་ཡིན་ནོ། ། རྣམ་པ་གཞན་ཡང་གང་ལ་བརྟེན་ནས་བསླབ་པའི་ཚིག་བཅའ་བའི་གང་ཟག་དང༌། གང་ཟག་གི་ཉེས་པ་གསོལ་ནས་སྟོན་པས་དགེ་འདུན་ལ་བསླབ་པ་བཅས་པ་དང༌། དེ་མདོར་བསྟན་པ་ལས་རབ་ཏུ་དབྱེ་བ་དང༌། ལྟུང་བ་དང་ལྟུང་བ་མ་ཡིན་པ་རྣམ་པར་ངེས་པ་སྟེ་བཞི་འབྱུང་བའི་ཕྱིར་ཡང་འདུལ་བ་ཡིན་ནོ། ། གསུམ་པ་སྡེ་སྣོད་གསུམ་དུ་བཞག་པའི་རྒྱུ་མཚན་ནི། སྤང་བྱ་གསུམ་ཡིན་པ་དང་བསླབ་བྱ་གསུམ་ཡིན་པ་དང་ཤེས་བྱ་གསུམ་ཡིན་པ་སྟེ་རྒྱུ་རྣམ་པ་དགུ་ལས།
དང་པོ་ནི་སྤང་བྱ་ཉོན་མོངས་པ་གསུམ་གྱི་དབང་གིས་སྡེ་སྣོད་གསུམ་དུ་གཞག་སྟེ། འདི་ལྟར་ཉེ་བའི་ཉོན་མོངས་པ་ཐེ་ཚོམ་གྱི་གཉེན་པོར་མདོ་སྡེའི་སྡེ་སྣོད་རྣམ་པར་གཞག་པ་སྟེ། མདོ་སྡེ་གང་ལས་ཕུང་པོ་དང་ཁམས་དང་སྐྱེ་མཆེད་དང་རྟེན་ཅིང་འབྲེལ་པར་འབྱུང་བ་དང༌། བདེན་ ༼༢༡༣༽ པ་དང་ས་དང་ཕ་རོལ་ཏུ་ཕྱིན་པ་ལ་སོགས་པའི་དོན་གང་ལ་ཡིད་གཉིས་སུ་གྱུར་པ་དེ་ལ་དེ་གདོན་མི་ཟ་བར་བྱ་བའི་ཆེད་དུ་བཤད་པའི་ཕྱིར་རོ། ། མཐའ་གཉིས་ལ་སྦྱོར་བའི་གཉེན་པོར་འདུལ་བའི་སྡེ་སྣོད་རྣམ་པར་གཞག་པ་སྟེ། གང་ལས་ཚེགས་དང་རྩོལ་བས་བསྒྲུབ་པའི་ཁ་ན་མ་ཐོ་བའི་ཡོངས་སུ་སྤྱད་པས་སྲེད་པས་ཀུན་ནས་བསླང་བའི་སོག་འཇོག་ལ་སྤྱོད་པ་བཀག་པ་འདོད་པའི་བསོད་ཉམས་ཀྱི་མཐའ་སྤོང་བ་དང༌། ངེས་པར་འབྱུང་བའི་ཚུལ་ཁྲིམས་དག་པ་དང་ལྡན་པའི་དགེ་སློང་གིས་ཁ་ན་མ་ཐོ་བ་མེད་པའི་ཡོངས་སུ་སྤྱད་པ་ལྷག་པར་རྙེད་ན་ཁ་ཟས་རོ་བརྒྱ་དང་ལྡན་པ་དང༌། ཁང་པ་བརྩེགས་པ་ཁང་མིག་ལྔ་བརྒྱ་པ་ཡང་ཞེན་མེད་དུ་སྤྱོད་པར་གནང་བ་བདག་ཉིད་ངལ་ཞིང་དུབ་པའི་མཐའ་སྤོང་བར་སྟོན་པའི་ཕྱིར་ཏེ། དཔེར་ན་བཅོམ་ལྡན་འདས་ཀྱིས་དགེ་སློང་ཚུལ་ཁྲིམས་དང་ལྡན་པ་དང༌། ཡོན་ཏན་དང་ལྡན་པ་ལ་ནི་ངས་ཁ་ཟས་རོ་བརྒྱ་དང་ལྡན་པ་དང་གོས་འབུམ་རི་བ་ཡང་གནང་ངོ་ཞེས་གསུངས་པ་ལྟ་བུའོ། །
རང་གི་ལྟ་བ་ལ་མཆོག་ཏུ་འཛིན་པའི་གཉེན་པོར་ཆོས་མངོན་པའི་སྡེ་སྣོད་རྣམ་པར་གཞག་པ་སྟེ། ཆོས་རྣམས་ཀྱི་མ་མོ་གང་གིས་ཤེས་བྱ་ཐམས་ཅད་ཀྱི་རང་སྤྱིའི་མཚན་ཉིད་ཕྱིན་ཅི་མ་ལོག་པར་གཏན་ལ་ཕབ་ནས་རྒྱ་ཆེར་སྟོན་པའི་ཕྱིར་རོ། ། གཉིས་པ་ནི་བསླབ་པར་བྱ་བ་རྣམ་པར་བྱང་བའི་ལམ་གསུམ་གྱི་དབང་གིས་སྡེ་སྣོད་གསུམ་དུ་རྣམ་པར་གཞག་སྟེ། འདི་ལྟར་རྗོད་བྱེད་གསུམ་པོ་དེ་དག་གིས་བརྗོད་བྱ་བསླབ་པ་གསུམ་ཅི་རིགས་པར་བསྟན་ཏེ། མདོ་སྡེའི་སྡེ་སྣོད་ཀྱིས་ནི་ཉན་ཐོས་དང་ཐེག་པ་ཆེན་པོའི་བསླབ་པ་གསུམ་རྒྱས་པར་བརྗོད་པའི་སྒོ་ནས་གདུལ་བྱ་རྣམས་བསླབ་པ་གསུམ་ལ་ཡང་དག་པར་སྦྱོར་བར་བྱེད་དོ། ། འདུལ་བའི་སྡེ་སྣོད་ཀྱིས་ནི་སོ་སོར་ཐར་པའི་སྡོམ་པའི་བསླབ་བྱ་ལ་སློབ་པའི་ཚུལ་རྒྱ་ཆེར་བསྟན་པའི་སྒོ་ནས་གདུལ་བྱ་རྣམས་ཀྱི་རྒྱུད་ལ་དངོས་སུ་ཚུལ་ཁྲིམས་ཡོངས་སུ་དག་པར་བྱེད་པ་དང༌། དེ་ལ་གནས་པས་འགྱོད་པ་མེད་པ་ལ་སོགས་པ་རིམ་གྱིས་སེམས་རྩེ་གཅིག་པ་འཐོབ་པའི་ཕྱིར་ལྷག་པའི་ཚུལ་ཁྲིམས་ཀྱི་བསླབ་པ་དང་ལྷག་པའི་སེམས་ཀྱི་བསླབ་པ་ལ་ཡང་དག་པར་སྦྱོར་བར་བྱེད་དོ། ། ཆོས་མངོན་པའི་སྡེ་སྣོད་ཀྱིས་ནི་ཆོས་རྣམས་ཀྱི་མཚན་ཉིད་མ་ནོར་བར་རྒྱ་ཆེར་བསྟན་པའི་སྒོ་ནས་ཆོས་རབ་ཏུ་རྣམ་པར་འབྱེད་པའི་ ༼༢༡༤༽ བློ་དྲི་མ་མེད་པར་བསྒྲུབ་པའི་ཕྱིར་ལྷག་པའི་ཤེས་རབ་ཀྱི་བསླབ་པ་ལ་ཡང་དག་པར་སྦྱོར་བར་བྱེད་དོ། ། དེ་སྐད་དུ་ཡང༌། སློབ་དཔོན་དབྱིག་གཉེན་གྱིས།
མདོ་སྡེས་ནི་བསླབ་པ་གསུམ་བཤད་དོ། ། འདུལ་བས་ནི་ལྷག་པའི་ཚུལ་ཁྲིམས་དང་ལྷག་པའི་སེམས་བསྒྲུབ་པ་ཡིན་ཏེ། ཚུལ་ཁྲིམས་དང་ལྡན་པ་ནི་འགྱོད་པ་མེད་པ་ལ་སོགས་པའི་རིམ་གྱིས་ཏིང་ངེ་འཛིན་འཐོབ་པའི་ཕྱིར་རོ། ། ཆོས་མངོན་པས་ལྷག་པའི་ཤེས་རབ་བསྒྲུབ་པ་ཡིན་ཏེ་དོན་ཕྱིན་ཅི་མ་ལོག་པར་སྟོན་པའི་ཕྱིར་རོ་ཞེས་གསུངས་སོ། ། གསུམ་པ་ནི་ཤེས་པར་བྱ་བ་ཆོས་དོན་བཤད་པ་དང་ཆོས་དོན་སྒྲུབ་པ་དང་ཆོས་དོན་འབེལ་གཏམ་གྱིས་གཏན་ལ་འབེབས་པའི་དབང་གིས་སྡེ་སྣོད་གསུམ་དུ་རྣམ་པར་གཞག་པ་སྟེ། འདི་ལྟར་མདོ་སྡེའི་སྡེ་སྣོད་ཀྱིས་ནི་རྗོད་པར་བྱེད་པའི་མིང་དང་ཚིག་དང་ཡི་གེའི་མཚན་ཉིད་ཀྱི་ཆོས་དང་དེས་བརྗོད་པར་བྱ་བ་ཕུང་པོ་དང་ཁམས་ལ་སོགས་པའི་མཚན་ཉིད་ཀྱི་དོན་ནམ། མཐོ་རིས་འགྲུབ་པར་བྱེད་པའི་རྒྱུ་དགེ་བ་བཅུའི་ལས་ལ་སོགས་པའི་ཆོས་དང་མྱ་ངན་ལས་འདས་པ་འགྲུབ་པར་བྱེད་པའི་རྒྱུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པའི་དོན་བརྗོད་པའི་སྒོ་ནས་ཚིག་དོན་ལ་བློ་འབྱང་བར་བྱེད་དོ། ། འདུལ་བའི་སྡེ་སྣོད་ཀྱིས་ནི་འདོད་ཆགས་ལ་སོགས་པའི་ཉོན་མོངས་པ་རྣམས་ལ་མི་སྡུག་པ་ལ་སོགས་པར་བསྒོམ་པའི་སྒོ་ནས་ཉོན་མོངས་པ་འདུལ་བ་ལ་མཆོག་ཏུ་སྤྲོ་བས་ན། མིང་གི་ཚོགས་ལ་སོགས་པའི་ཆོས་དང་དེ་དག་གིས་བརྗོད་པར་བྱ་བའི་དོན་མངོན་སུམ་དུ་བྱེད་དོ། ། མངོན་པའི་སྡེ་སྣོད་ཀྱིས་ནི་ཆོས་ཀྱི་མཚན་ཉིད་ཤིན་ཏུ་མཁས་པར་བསྒྲུབས་ནས་ཆོས་དང་དོན་རྣམས་གཞན་ལ་མ་ནོར་བ་ཉིད་དུ་ལེགས་པར་འདོམས་པ་ལ་མཁས་པར་འགྱུར་རོ། །
དེ་སྐད་དུ་ཡང་སློབ་དཔོན་དེ་ཉིད་ཀྱིས། མདོ་སྡེས་ནི་ཆོས་དང་དོན་བཤད་དོ། ། འདུལ་བས་ནི་ཆོས་དང་དོན་བསྒྲུབ་པ་སྟེ། ཉོན་མོངས་པ་འདུལ་བ་ལ་རབ་ཏུ་བརྩོན་པས་དེ་གཉིས་རྟོགས་པའི་ཕྱིར་རོ། ། ཆོས་མངོན་པས་ནི་འབེལ་བའི་གཏམ་རྣམ་པར་གཏན་ལ་དབབ་པ་ལ་མཁས་པ་ཞེས་གསུངས་སོ། ། དེ་ལྟར་བཤད་པའི་སྡེ་སྣོད་གསུམ་གྱི་ཆོས་དེ་དག་ལས་བྱུང་བའི་ཤེས་རབ་ཀྱིས་རྣམ་པར་གྲོལ་བར་བྱེད་དོ། ། དེའང་ཐོས་པའི་ཤེས་རབ་ཀྱིས་ཆོས་ཀྱི་དབྱིངས་རྣམ་པར་དག་པའི་རྒྱུ་མཐུན་པ་ལས་བྱུང་བའི་ཐོས་ ༼༢༡༥༽ པའི་བག་ཆགས་འཇོག་པ་དང༌། བསམས་པའི་ཤེས་རབ་ཀྱིས་ཇི་ལྟར་བསམས་པ་དེ་དང་དེའི་དོན་སྤྱིའི་ཚུལ་གྱིས་རྟོགས་པར་བྱེད་པ་དང༌། དེ་ལྟ་བུའི་ཐོས་པ་དང་བསམ་པའི་ཤེས་རབ་དང་ལྡན་པས་ནི་བསམ་པའི་དོན་རྩེ་གཅིག་ཏུ་ཡིད་ལ་བྱེད་པའི་བསྒོམ་པ་ལ་སྦྱོར་བའི་ཚུལ་གྱིས་ལྷག་མཐོང་གི་རྒྱུ་ཞི་གནས་ཀྱི་ཏིང་ངེ་འཛིན་རྒྱུད་ལ་སྐྱེད་པར་བྱེད་དོ། ། དེས་སེམས་ཀྱི་ཉོན་མོངས་པ་ཞི་བར་བྱེད་པ་དང་ལྷག་མཐོང་གིས་ཆོས་ཉིད་དོན་དམ་པའི་བདེན་པ་ཡང་དག་པ་ཇི་ལྟ་བ་བཞིན་དུ་རྟོགས་པའི་སྒོ་ནས་རྣམ་པར་གྲོལ་བར་བྱེད་དེ།
མགོན་པོ་བྱམས་པས། སྡེ་སྣོད་དག་ནི་གསུམ་མམ་གཉིས་ཀྱང་རུང༌། ། བསྡུས་པའི་ཕྱིར་ན་རྒྱུ་ནི་དགུས་འདོད་དོ། ། དེ་ཡིས་བག་ཆགས་རྟོགས་དང་ཞི་བ་དང༌། ། རབ་ཏུ་རྟོགས་པས་རྣམ་པར་གྲོལ་བར་བྱེད། ། ཅེས་སོ། ། བཞི་པ་གདུལ་བྱའི་སྒོ་ནས་དབྱེ་བ་ནི། གལ་ཏེ་དེ་ལྟར་སྡེ་སྣོད་གསུམ་དུ་བཞག་པ་དེ་ཁོ་ན་ཉིད་དུ་ངེས་སམ་ཞེ་ན། མཐའ་གཅིག་ཏུ་མ་ངེས་ཏེ། བཞི་རུ་དབྱེ་བ་དང༌།
གཉིས་སུ་བསྡུ་བའོ། ། དང་པོ་ནི། རིག་པ་འཛིན་པ་སྔགས་ཀྱི་སྡེ་སྣོད་ནི་སྔར་གྱི་སྡེ་སྣོད་གསུམ་པོ་གང་ཡང་རུང་བའི་ཁོངས་སུ་འདུ་བར་འགྱུར་རམ། ཡང་ན་ལོགས་སུ་འགྱུར་བ་ཡིན་སྙམ་ན། སློབ་དཔོན་ཨ་བྷ་ཡཱ་ཀ་རས་ནི་བསླབ་པ་གསུམ་ཀ་སྟོན་པས་སྡེ་སྣོད་གསུམ་ཀའོ་ཞེས་གསུམ་ཆར་གྱི་ཟབ་པའི་མཐར་ཐུག་ཡིན་པས་དེ་དག་ཏུ་བསྡུ་བའི་ལུགས་སུ་མཛད་དོ། ། སློབ་དཔོན་ཤཱནྟི་པས་ནི་ཟབ་མོའི་དོན་བསྡུས་ནས་སྟོན་པས་མདོ་སྡེའི་སྡེ་སྣོད་ཡིན་ནོ་ཞེས་མདོ་སྡེའི་ཁོངས་སུ་བསྡུ་བའི་ལུགས་སུ་བཞེད་དོ། ། སློབ་དཔོན་ཨཱརྻ་དེ་ཝས་ནི་རིག་པ་འཛིན་པའི་སྡེ་སྣོད་དོ་ཞེས་ལོགས་སུ་ཕྱེ་བའི་སྡེ་སྣོད་བཞི་པ་ཉིད་དུ་བཞེད་དོ། ། དེ་ལྟར་ན་སྡེ་སྣོད་བཞིར་ཡང་འགྱུར་ཏེ་འདི་ནི་གདུལ་བྱ་ཐུན་མོང་དུ་མ་གྱུར་པ་དག་གི་དོན་གསུངས་པ་ལ་སོགས་པས་ཕྱི་མ་ལྟར་འཐད་པའི་ལུགས་སུ་བཞེད་དོ། ། གཉིས་པ་ནི། རྒྱན་ལས།
གཉིས་ཀྱང་རུང་ཞེས་པས་གདུལ་བྱའི་གང་ཟག་ལ་ལྟོས་ནས་སྡེ་སྣོད་གཉིས་སུ་བཞག་པའང་རིགས་ཏེ། ཉན་ཐོས་ཀྱི་སྡེ་སྣོད་དང༌། བྱང་ཆུབ་སེམས་དཔའི་སྡེ་སྣོད་དག་གོ ། དེའང་གདུལ་བྱའི་གང་ཟག་བློ་དམན་པ་ལམ་རྒྱ་ཆུང་ངུ་ལ་མོས་པའི་ངོ་ན་ཉན་ཐོས་ཀྱི་སྡེ་སྣོད་དང༌། བློ་མཆོག་ཏུ་གྱུར་པ་ལམ་རྒྱ་ཆེན་པོ་ལ་མོས་པའི་ངོ་ན་བྱང་ཆུབ་སེམས་དཔའི་སྡེ་སྣོད་གཉིས་སུ་འགྱུར་ ༼༢༡༦༽ བ་ཡིན་ཏེ། རྒྱན་གྱི་འགྲེལ་པར་གསུམ་པོ་དེ་དག་ཉིད་ཐེག་པ་དམན་པ་དང༌། ཐེག་པ་མཆོག་གི་བྱེ་བྲག་གིས་རྣམ་པ་གཉིས་སུ་འགྱུར་ཏེ། ཉན་ཐོས་ཀྱི་སྡེ་སྣོད་དང༌། བྱང་ཆུབ་སེམས་དཔའི་སྡེ་སྣོད་དོ་ཞེས་སོ། ། དེ་དག་ལ་ཐེག་པ་ཆུང་ངུ་དང་ཐེག་པ་ཆེན་པོ་ཞེས་ཀྱང་བྱ་སྟེ།
སྤྱིར་ཐེག་པ་ཞེས་བྱ་བ་ལེགས་པར་སྦྱར་བ་ལ། ཡཱ་ན་ཞེས་ཡོད་པ་དེ་ནི་ཁྱོགས་དང་ཐེག་པ་དང་བཞོན་པ་དང་ལམ་རྣམས་སུ་འཇུག་པ་ལས། འདིར་འགྲོ་བའི་དོན་གྱིས་ཐེག་པ་ཞེས་བྱ་ཞིང༌། ལམ་གྱི་བདེན་པ་འཁོར་དང་བཅས་པ་ལའང་སྒྲ་དེ་ནི་དོན་གྱིས་འཇུག་སྟེ། སློབ་པའི་གང་ཟག་གི་ལམ་གྱི་བདེན་པ་ནི་འདིས་འདོང་བར་བྱེད་པས་ཐེག་པ་ཞེས་བྱའོ། ། མི་སློབ་པའི་ལམ་གྱི་བདེན་པ་ནི་འདིར་དོང་བས་ན་ཐེག་པ་ཞེས་བྱའོ། ། ཐེག་པ་དམན་པ་དང་ཐེག་པ་ཆེན་པོ་གཉིས་ཀྱི་ཁྱད་པར་ཡང༌། སྡེ་སྣོད་ཀྱི་དབང་དུ་བྱས་ན་ཐེག་པ་དམན་པའི་ལུགས་ཀྱི་གསུང་རབ་ཡན་ལག་བཅུ་གཉིས་དང་བསྟན་བཅོས་མངོན་པ་སྡེ་བདུན་ལ་སོགས་པ་ནི་ཉན་ཐོས་ཀྱི་སྡེ་སྣོད་ཡིན་ལ། དེ་དག་ལ་མ་གྲགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ཕལ་པོ་ཆེ་ལ་སོགས་པ་ཤིན་ཏུ་རྒྱས་པའི་སྡེ་སྣོད་རྣམས་ནི་བྱང་ཆུབ་སེམས་དཔའི་སྡེ་སྣོད་དུ་འདོད་པ་ལ་སོགས་པའི་ཁྱད་པར་ཞིབ་ཏུ་ཕྱེ་ན་མཐའ་ཡས་པར་གསུངས་ཀྱང༌།
གཙོ་བོར་འཕགས་པ་ལངྐར་གཤེགས་པ་ལས། ཆོས་ལྔ་དག་དང་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང༌། ། བདག་མེད་གཉིས་ཀྱི་དངོས་པོར་ནི། ། ཐེག་པ་ཆེན་པོ་མཐའ་དག་འདུས། ། ཞེས་གསུངས་སོ། ། དེ་ལ་ཆོས་ནི་མིང་དང་རྒྱུ་མཚན་དང་རྣམ་པར་རྟོག་པ་དང་དེ་བཞིན་ཉིད་དང་ཡང་དག་པའི་ཡེ་ཤེས་སོ། ། རང་བཞིན་ནི་ཀུན་བརྟགས་དང༌། གཞན་དབང་དང༌། ཡོངས་སུ་གྲུབ་པ་སྟེ་གསུམ་མོ། །
རྣམ་པར་ཤེས་པ་ནི། ཚོགས་དྲུག་དང༌། ཉོན་མོངས་པའི་ཡིད་དང༌། ཀུན་གཞིའི་རྣམ་པར་ཤེས་པ་སྟེ་བརྒྱད་དོ། ། བདག་མེད་ནི་གང་ཟག་གི་བདག་མེད་དང༌། ཆོས་ཀྱི་བདག་མེད་གཉིས་ཏེ། དེ་དག་སྟོན་པར་བྱེད་པ་ནི་ཐེག་པ་ཆེན་པོའི་གཞུང་ཡིན་ནོ། ། ཡང་ལམ་དང་འབྲས་བུའི་དབང་དུ་བྱས་ན། ཆེན་པོ་བདུན་དང་ལྡན་པའི་ཕྱིར་ཐེག་པ་ཆེན་པོ་ཞེས་བྱ་སྟེ། དེའང་མདོ་སྡེ་ལ་སོགས་པའི་ཆོས་རྒྱ་ཆེན་པོ་དཔག་ཏུ་མེད་པ་དང་ལྡན་པར་ ༼༢༡༧༽ དམིགས་པའི་ཕྱིར་དམིགས་པ་ཆེན་པོའོ། །
རང་གི་དོན་དང་གཞན་གྱི་དོན་གཉིས་སྒྲུབ་པའི་ཕྱིར་སྒྲུབ་པ་ཆེན་པོའོ། ། རྟོགས་པའི་དུས་ན་གང་ཟག་དང་ཆོས་ཀྱི་བདག་མེད་པ་གཉིས་རྟོགས་པས་རྟོགས་པ་ཆེན་པོའོ། ། བསྐལ་པ་གྲངས་མེད་པ་གསུམ་དུ་རྟག་ཏུ་གུས་པར་བྱས་ཏེ་སྦྱོར་བའི་བརྩོན་འགྲུས་རྩོམ་པས་བརྩོན་འགྲུས་རྩོམ་པ་ཆེན་པོའོ། ། འཁོར་བ་ཡོངས་སུ་མི་གཏོང་ཞིང་ཀུན་ནས་ཉོན་མོངས་པས་གོས་པ་མེད་པས་ཐབས་ལ་མཁས་པ་ཆེན་པོ་སྟེ། རྒྱུའི་ཁྱད་པར་ལྔའོ། ། སྟོབས་དང་མི་འཇིགས་པ་དང་སངས་རྒྱས་ཀྱི་ཆོས་མ་འདྲེས་པ་ཡང་དག་པར་འགྲུབ་པས་ཡང་དག་པར་གྲུབ་པ་ཆེན་པོའོ། ། ཡང་དང་ཡང་དུ་མངོན་པར་རྫོགས་པར་བྱང་ཆུབ་པ་དང་མྱ་ངན་ལས་འདས་པ་ཆེན་པོ་ཀུན་དུ་སྟོན་པས་སངས་རྒྱས་ཀྱི་ཕྲིན་ལས་ཆེན་པོ་སྟེ། མགོན་པོ་བྱམས་པས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། །
ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་པ་ལྟར་རོ། ། ཡང་ན་ཐེག་པ་ཆེན་པོ་བསྡུས་པ་ལས། ཤེས་བྱའི་གནས་དང་མཚན་ཉིད་དེར་འཇུག་དང༌། ། དེ་ཡི་རྒྱུ་འབྲས་དེ་རབ་དབྱེ་བ་དང༌། །
བསླབ་པ་གསུམ་དང་དེ་འབྲས་སྤངས་པ་དང༌། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། ། ཞེས་པའི་དོན་རྒྱ་ཆེར་འབྱུང་བ་རྣམས་ཀྱི་སྒོ་ནས་ཐེག་པ་ཆེན་པོ་ཁྱད་པར་དུ་འཕགས་པ་བསྟན་པ་ཡིན་ནོ། ། ཁྱད་པར་འཕགས་པའི་ཐེག་པ་ཆེན་པོ་དེ་ལ་དབྱེ་ན། གདུལ་བྱ་དབང་པོ་རྟུལ་པོ་རྒྱུ་ལ་མོས་པས་རྒྱུ་ལམ་དུ་བྱེད་པ་ལ་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། དབང་པོ་རྣོན་པོ་རྒྱུ་འབྲས་ལྷུན་གྲུབ་ལ་མོས་པས་འབྲས་བུ་ལམ་དུ་བྱེད་པ་ལ་འབྲས་བུ་གསང་སྔགས་རྡོ་རྗེ་ཐེག་པ་གཉིས་སུ་འགྱུར་ཏེ། མདོ་སྡེ་གདམས་ངག་འབོགས་པའི་རྒྱལ་པོ་ལས། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང༌། །
སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་པ་དང༌། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ ༼༢༡༨༽ ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་སོ། ། དེ་ལས་ཕྱི་མ་གསང་སྔགས་རྡོ་རྗེ་ཐེག་པ་བྱེ་བྲག་ཏུ་བཤད་པ་ལ། མདོར་བསྟན་པ་དང༌།
རྒྱས་པར་བཤད་པ་གཉིས་ལས། དང་པོ་ལ་སྤྱིའི་ངོ་བོ་ངོས་བཟུང་བ་དང༌། རྒྱུད་ཀྱི་ངེས་ཚིག་བསྟན་པའོ། ། དང་པོ་ལ་ཐེག་པ་དམན་པ་ལས་མཆོག་ཏུ་གྱུར་པའི་ཐེག་པ་ཆེན་པོའི་ནང་ནས་གཞི་མི་སྤོང་བར་ལམ་དུ་བྱེད་པའི་ཐབས་ཁྱད་པར་དུ་འཕགས་པ། དཀའ་བ་མེད་པར་གཞན་དོན་དུ་བླ་ན་མེད་པའི་བྱང་ཆུབ་མྱུར་དུ་འགྲུབ་པའི་ཐབས་སུ་གྱུར་པ་གང་ཡིན་པའོ། ། གཉིས་པ་ངེས་ཚིག་ནི་སྐད་བྱེ་བྲག་ཏུ་རྟོགས་པར་བྱེད་པ་འབྲིང་པོ་ལས། ཏནྟྲ་པྲ་བནྡྷ་ཁྱཱ་ཞེས་པ་རྒྱུན་ཆགས་པར་བཤད་པའི་མིང་དུ་བཤད་དེ། དེ་ལས་བྱེ་བྲག་ཏུ་བརྗོད་བྱ་དོན་གྱི་རྒྱུད་ཀྱི་དབང་དུ་བྱས་ན། སེམས་ཉིད་གཉིས་སུ་མེད་པའི་ཡེ་ཤེས་རང་གི་མཚན་ཉིད་གསལ་ལ་མ་འགགས་པ། རྒྱུ་དང་ཐབས་དང་འབྲས་བུའི་གནས་སྐབས་ཐམས་ཅད་དུ་འབྲེལ་ཞིང་རྒྱུན་ཆགས་པ།
ངོ་བོ་ནི་ཐབས་དང་ཤེས་རབ་ཟུང་དུ་འབྲེལ་བའི་བདག་ཉིད་ཅན་དུ་གནས་པ་དེ་ལ་རྒྱུད་ཅེས་བྱ་སྟེ། སྒྱུ་འཕྲུལ་དྲྭ་བ་ལས། རྒྱུད་ནི་རྒྱུན་ཞེས་བྱ་བ་སྟེ། ། ཞེས་དང༌། རྡོ་རྗེ་རྩེ་མོ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། འཁོར་བ་རྒྱུད་དུ་འདོད་པ་དེ། ། མྱ་ངན་འདས་པ་རྒྱུད་ཕྱི་མ། ། ཞེས་དང༌། གསང་བ་འདུས་པའི་རྒྱུད་ཕྱི་མ་ལས།
རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུན་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང༌། ། མི་འཕྲོགས་པ་ཡིས་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཞེས་བྱ་བ་ཡིན། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་པ་ལྟ་བུའོ། ། དེ་ལྟ་བུའི་རྒྱུད་སྡེ་དེ་ལ་སྤྱིར་གསང་སྔགས་སམ་སྔགས་ཀྱི་ཐེག་པ་དང༌།
རྡོ་རྗེ་ཐེག་པ་དང་རིག་པ་འཛིན་པའི་སྡེ་སྣོད་དང༌། འབྲས་བུའི་ཐེག་པ་ཞེས་བྱ་བའི་མཚན་གྱི་རྣམ་གྲངས་དང་ལྡན་པའོ། ། དེ་ལས་དང་པོ་གསང་སྔགས་ཞེས་པ་འདིའི་སྒྲ་དོན་ནི། ལེགས་པར་སྦྱར་བའི་སྐད་དུ་མནྟྲ་ཞེས་འབྱུང་བ་བོད་སྐད་དུ་གསང་སྔགས་སམ་སྔགས་ཏེ། དེའང་ཡི་གེ་བསྣན་བགོད་ཀྱི་སྒྲ་ལས་དྲངས་ན་མ་ན་ཡིད་དང༌། ཏྲཱ་ཡ་སྐྱོབ་པ་སྟེ། ཡིད་མཚན་མ་དང་རྣམ་པར་རྟོག་པ་ལས་སྐྱོབ་ ༼༢༡༩༽ པའི་ཕྱིར་སྔགས་ཏེ། དེ་ཉིད་ལས། དབང་པོ་དང་ནི་ཡུལ་རྣམས་ཀྱི། ། རྐྱེན་གྱིས་གང་དང་གང་བྱུང་བའི། །
ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་གྲོལ་བ། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱི་སྲུང་བ་ནི། ། སྔགས་ཀྱི་སྤྱོད་པ་ཞེས་བཤད་དོ། ། ཞེས་དང༌། ཡང་ན་སྟོང་པ་དང་སྙིང་རྗེ་གཉིས་སུ་མེད་པ་ལའང་བཤད་དེ། དབང་ཡོན་ཏན་རིམ་པ་ལས། མ་ནི་སྟོང་པ་མཚན་མ་བྲལ། །
རྡོ་རྗེ་སེམས་དཔའི་དབུགས་དབྱུང་བ། ། ཤེས་རབ་ཆེན་པོ་བདག་གིས་བཤད། ། ཏྲ་ནི་སྐྱོབ་པར་བྱེད་པའི་དོན། ། དེ་བཞིན་གཤེགས་པའི་དབུགས་དབྱུང་བ། ། སྟོང་པ་དང་ནི་སྙིང་རྗེ་ཉིད། ། གཉིས་སུ་མེད་དང་གཉིས་ཀྱི་ཚུལ། ། ཞེས་སོ། ། དེ་ལ་ནང་གསེས་ཀྱི་དབྱེ་བ་གསང་སྔགས་དང་རིག་སྔགས་དང་གཟུངས་སྔགས་གསུམ་དུ་འགྱུར་ཏེ། དང་པོ་ནི་སྣོད་མིན་དུ་གཏོགས་པའི་སྐྱེ་བོ་རྣམས་ཀྱི་སྤྱོད་ཡུལ་དུ་མ་གྱུར་པའི་ཕྱིར་གསང་བར་བྱ་བའི་འོས་ཡིན་པས་ན་དེ་སྐད་ཅེས་བྱ་སྟེ། དཔལ་ཁ་སྦྱོར་གྱི་རབ་ཏུ་བྱེད་པ་དང་པོར།
ཁྱབ་འཇུག་དང་དབང་ཕྱུག་ཆེན་པོ་དང་ཚངས་པ་དང་ཉན་ཐོས་དང་རང་སངས་རྒྱས་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་གསང་བའོ་ཞེས་སོ། ། གཉིས་པ་ནི། བིདྱཱ་ཞེས་པའི་སྒྲས་གཙོ་ཆེར་རིག་པའི་མི་མཐུན་པའི་ཕྱོགས་སུ་གྱུར་པའི་འདོད་ཆགས་ལ་སོགས་པ་ཉོན་མོངས་པའི་མུན་པ་འཇོམས་པ་ལ་ལྟོས་ནས་འཇོག་པ་སྟེ། རྡོ་རྗེ་རྩེ་མོར། འདོད་ཆགས་མུན་པ་རྣམ་རྟུལ་ཞིང༌། ། ཉོན་མོངས་རྣམས་ཀྱང་རྣམ་པར་འདུལ། ། མ་རིག་པ་ནི་ཟློག་བྱེད་པ། ། དེ་ནི་རིག་སྔགས་རྣམ་པར་བརྗོད། ། ཅེས་དང༌། བསམ་གཏན་ཕྱི་མའི་འགྲེལ་པ་ལས།
དེ་ལ་རིག་སྔགས་ནི་བུད་མེད་ཀྱི་གཟུགས་དང་དབྱིབས་ཀྱི་ལྷ་དང༌། དེ་སྟོན་པའི་སྒྲ་དང་ཕྱག་རྒྱ་ལ་སོགས་པའོ་ཞེས་སོ། ། གསུམ་པ་ནི། དྷཱ་ར་ཎི་ཞེས་པའི་སྒྲས་ཡོན་ཏན་འཛིན་པར་བྱེད་པ་ལ་ལྟོས་ནས་འཇོག་པ་སྟེ། དེ་ཉིད་ལས། སངས་རྒྱས་ཆོས་རྣམས་འཛིན་བྱེད་ཅིང༌། ། ཆོས་རྣམས་འཛིན་པར་བྱེད་པ་དང༌། ། དགེ་བ་ཞེས་བྱ་འཛིན་བྱེད་པ། ། གཟུངས་སྔགས་ཀྱི་ནི་མཚན་ཉིད་བརྗོད། ། ཅེས་སོ། །
དེ་ལྟར་གསང་སྔགས་ཞེས་བྱ་བའི་སྒྲ་དོན་དང་ལྡན་པ་དེ་ལ་རྡོ་རྗེ་ཐེག་པ་ཞེས་བྱ་བའི་དོན་ནི། འདི་ལྟར་རྡོ་རྗེ་ནི་སངས་རྒྱས་ཀྱི་སྐུ་གསུང་ཐུགས་རྡོ་རྗེའོ། ། ཐེག་པ་ནི་འདིས་འདོང་བར་བྱེད་པས་ན་ལམ་དང༌། ༼༢༢༠༽ འདིར་དོང་བས་ན་འབྲས་བུ་ལ་བྱའོ། ། ཡང་ན་མི་ཕྱེད་པ་དང་མི་ཤིགས་པ་དང་ཐོགས་པ་མེད་པའི་དོན་གྱིས་ན་རྡོ་རྗེའོ། ། དེ་ན་རྒྱུ་དང་འབྲས་བུ་ལྷུན་གྱིས་གྲུབ་པའི་ཚུལ་དུ་སྤྱོད་པའི་ལམ་གྱིས་འདོང་བས་ན་ཐེག་པ་སྟེ། རྒྱུད་ཀྱི་དོན་ལ་འཇུག་པ་ལས། དེ་ཉིད་ནི་འཚེ་བ་མེད་ཅིང་ཡང་དག་པའི་དོན་ཐོགས་པ་མེད་པར་ཐོབ་པར་བྱེད་པས་ན་རྡོ་རྗེའོ། ། དེ་ནི་ཐེག་པ་ཡང་ཡིན་ཏེ་ལམ་དེས་དཀའ་བ་མེད་པར་མྱུར་དུ་ཡིད་ལ་བྱེད་པའི་ཕྱིར་རོ་ཞེས་དང༌། དུས་འཁོར་འགྲེལ་ཆེན་ལས།
རྡོ་རྗེ་ནི་མི་ཕྱེད་པ་དང་མི་ཆོད་པ་ཆེན་པོ་ཡིན་ལ། དེ་ཉིད་ཐེག་པ་ཡིན་པ་ནི་རྡོ་རྗེ་ཐེག་པ་སྟེ་སྔགས་ཀྱི་ཚུལ་དང་ཕ་རོལ་ཏུ་ཕྱིན་པའི་ཚུལ། འབྲས་བུ་དང་རྒྱུའི་བདག་ཉིད་གཅིག་ཏུ་འདྲེས་པར་གྱུར་པའོ་ཞེས་དང༌། དཔལ་གསང་བ་འདུས་པ་ལས། འདོད་ཆགས་ཞེ་སྡང་གཏི་མུག་རྣམས། ། རྡོ་རྗེ་ལ་དགའ་རྟག་པར་གནས། ། དེས་ན་སངས་རྒྱས་རྣམས་ཀྱི་ཐབས། ། རྡོ་རྗེ་ཐེག་པ་ཞེས་བཤད་དོ། ། ཞེས་འབྱུང་བ་ལྟ་བུའོ། ། རིག་པ་འཛིན་པའི་སྡེ་སྣོད་ཅེས་བྱ་བ་ནི།
དེ་བཞིན་གཤེགས་པའི་རིག་སྔགས་འཆང་བ་རྣམས་ཀྱི་བསླབ་པའི་གཞི་དང་ལྟ་བའི་གྲུབ་པའི་མཐའ་འདི་ཉིད་ཀྱིས་སྟོན་པར་བྱེད་པའི་དོན་དུ་དཔུང་བཟང་གི་རྒྱུད་ཀྱི་འགྲེལ་པ་ལས་བཤད་པ་ལྟ་བུའོ། ། དེ་ལ་འབྲས་བུའི་ཐེག་པ་ཞེས་བྱ་བའི་དོན་ནི། དཔེར་ན་སྐྱེས་བུ་ཤིན་ཏུ་མཛེས་པ་ལ་ལྷ་ཞེས་བརྗོད་པ་བཞིན་དུ་ཐེག་པ་འདི་པའི་ལུགས་ཀྱིས་ད་ལྟ་ནས་འབྲས་བུའི་རྣམ་པར་བསྒོམས་པས་ན་འབྲས་བུའི་ཐེག་པ་ཞེས་བྱ་སྟེ། རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། ཅེས་སོགས་རྒྱ་ཆེར་གསུངས་སོ། ། ཁྱད་པར་དུ་ཐེག་པ་འདི་ཉིད་ཀྱིས་མངོན་པར་བསྒྲུབས་པའི་འབྲས་བུ་ནི། གང་ཟག་དབང་པོ་རབ་ཀྱིས་ཚེ་འདི་ཉིད་དུ་འགྲུབ་པ་དང༌། འབྲིང་གིས་བར་དོར་འགྲུབ་པ་དང༌།
ཐ་མས་སྐྱེ་བ་བདུན་ན་འགྲུབ་པ་དང༌། ཤིན་ཏུ་ཐ་མས་ཀྱང་སྐྱེ་བ་བཅུ་དྲུག་ན་འགྲུབ་པར་གསུངས་ཏེ། དེའི་དང་པོ་ནི། གསང་བ་འདུས་པ་ལས། འདི་ཡིས་ཆོས་ཀྱི་བདག་ཉིད་ཆེ། ། སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོས་རྣམ་པར་བརྒྱན། ། ཚེ་འདི་ཉིད་ལ་འགྲུབ་པར་འགྱུར། ། ཞེས་གསུངས་པ་དང༌། གཉིས་པ་ཡང་ཡེ་ཤེས་ཐིག་ལེ་ལས།
ཡང་ན་ལུས་ནི་སྤངས་མ་ཐག ། བརྩོན་པ་མི་ལྡན་པས་ཀྱང་འགྲུབ། །
༼༢༢༡༽ ཅེས་གསུངས་པ་དང༌། གསུམ་པ་ཡང༌། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ན་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་གསུངས་པ་དང༌།
བཞི་པ་ཡང་དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་སོ། ། དེ་བས་ན་མི་གནས་པའི་མྱ་ངན་ལས་འདས་པའི་འབྲས་བུ་ཚེགས་མེད་པ་ཉིད་ཀྱིས་འགྲུབ་པའི་ཕྱིར་ན་འབྲས་བུའི་ཐེག་པ་ཞེས་བྱའོ། ། དེ་ཉིད་རྗོད་པར་བྱེད་པའི་སྒྲ་རྒྱུད་ཀྱི་དབང་དུ་བྱས་ན། བརྗོད་བྱ་རྒྱུད་གསུམ་པོ་སྟོན་པར་བྱེད་པའི་མིང་དང་ཚིག་དང་ཡི་གེའི་རྣམ་པ་རང་རང་གི་རྣམ་པར་རིག་པ་ལ་སྒྲ་སྤྱི་དང་དོན་སྤྱི་འདྲེས་མའི་རྣམ་པར་སྣང་བ་གང་ཡིན་པ་དེ་ནི་སྒྲའི་རྒྱུད་མཚན་ཉིད་པ་དང༌། སྒྲ་རྒྱུད་བློ་ལ་སྒྲ་གནས་པའི་འབྲས་བུ་དང༌། དེ་ཉིད་རྒྱུད་ལ་སྐྱེད་པར་བྱེད་པའི་གྲོགས་སུ་གྱུར་པ་གང་རྗོད་པར་བྱེད་པ་ལུང་གི་རྒྱུད་སྡེའི་རིམ་པ་ནི་སངས་རྒྱས་བཅོམ་ལྡན་འདས་ཀྱིས་ལེགས་པར་གསུངས་པ་ནས་བརྩམས་ཏེ་གླེགས་བམ་དུ་བྲིས་པའི་བར་ནི་སྒྲ་རྒྱུད་བཏགས་པ་བ་ཉིད་དུ་བཞེད་དོ། ། གལ་ཏེ་དེ་ལྟ་ན་མངོན་པ་མཛོད་ལས།
ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག ། ཚིག་གམ་མིང་ཡིན་དེ་དག་ནི། ། གཟུགས་སམ་འདུ་བྱེད་དག་ཏུ་འདུས། ། ཞེས་བཤད་པ་དང་འགལ་ལོ་སྙམ་ན། བྱེ་བྲག་ཏུ་སྨྲ་བ་དང་མདོ་སྡེ་པ་དག་དེ་ལྟར་འདོད་ཀྱང༌། ཐེག་པ་ཆེན་པོའི་ལུགས་ལ་ཀུན་རྫོབ་ཏུ་སྣང་བ་ཐམས་ཅད་རྣམ་པར་རིག་པ་སྒྱུ་མ་ལྟ་བུར་འདོད་པ་དེ་ཉིད་ཀྱི་ཕྱིར་ན་འོག་མའི་གཞུང་དང་འགལ་བའི་སྐྱོན་དུ་འགྱུར་བ་མེད་དོ། ། དེ་དག་ནི་ཐུན་མོང་བ་ལ་གྲགས་པའི་ལུགས་ཡིན་ལ། ཐུན་མོང་མ་ཡིན་པའི་ལུགས་ཀྱི་སྒྲ་རྒྱུད་མཚན་ཉིད་པ་ནི། རྡོ་རྗེ་རྩེ་མོར།
སེམས་ཅན་ཀུན་ལ་ཕན་པའི་ཕྱིར། ། སངས་རྒྱས་རྣམས་ཀྱི་ཆོས་ལོངས་རྫོགས། ། སངས་རྒྱས་ཐུགས་རྗེས་བསྐུལ་ནས་ནི། ། རྒྱུད་དོན་ཡང་དག་བྱུང་བ་ཡིན། ། ཞེས་འབྱུང་བ་ལྟར་འོག་མིན་གྱི་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་རྗོད་བྱེད་སྒྲའི་རྒྱུད་ཐམས་ཅད་མཚན་ཉིད་པ་དང༌། སྔར་བཤད་པའི་མཚན་བཏགས་ཀྱི་དབྱེ་བ་དག་ནི་སྒྲ་རྒྱུད་བཏགས་པ་བ་ཉིད་དུ་འཁྲུལ་པ་ཟད་པའི་རྗེ་བཙུན་གོང་མ་རྣམས་ཀྱི་བཞེད་པ་བླ་ན་མེད་པ་ཉིད་ཡིན་ནོ། ། གཉིས་པ་རྒྱས་པར་བཤད་པ་ ༼༢༢༢༽ ལ། དེ་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་བསྟན་པ་དང༌། ཁྱད་པར་དུ་འཕགས་པའི་རྒྱུད་སྡེའི་དབྱེ་བ་དང༌། དབྱེ་བ་དེ་དང་ལྡན་པའི་གྲངས་ངེས་པ་དང༌།
གྲངས་དང་གོ་རིམ་གཉིས་ཀ་ངེས་པ་དང༌། གྲངས་ངེས་པ་ཅན་གྱི་རྒྱུད་ཀྱི་སྒྲ་དོན་བཤད་པའོ། ། དང་པོ་དེ་ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པར་བསྟན་པ་ནི་སློབ་དཔོན་ཛྙཱ་ན་ཤྲཱིས། གསང་བ་སྔགས་ཀྱི་ཐེག་པ་འདི་ཕ་རོལ་ཏུ་ཕྱིན་པའི་ཐེག་པ་ཆེན་པོ་དབུ་མ་ལས་ཀྱང་ཁྱད་པར་ཅི་ཞིག་ཡོད་པར་བསྟན་ཅེ་ན། དམིགས་པ་བླ་ན་མེད་པ་ལ་དམིགས་པའི་ཐབས་དང༌། སྒྲུབ་པ་བླ་ན་མེད་པ་དང༌། ཡེ་ཤེས་བླ་ན་མེད་པ་དང༌། བརྩོན་འགྲུས་བླ་ན་མེད་པ་དང༌། གདུལ་བྱ་མ་ལུས་པ་རྗེས་སུ་འཛིན་པར་ནུས་པ་དང༌། ཉོན་མོངས་པ་བྱིན་གྱིས་རློབ་པ་དང༌།
བྱིན་གྱིས་རློབ་པ་མྱུར་བ་དང༌། མྱུར་དུ་འབྱུང་བ་དང༌། ཉོན་མོངས་སྤོང་བ་དང༌། བསམ་པ་བླ་ན་མེད་པ་དང༌། སྤྱོད་པ་བླ་ན་མེད་པའི་ཐབས་མཁས་པ་སྟེ། དེ་ལྟར་ཐབས་མཁས་པ་ཉིད་རྣམ་པ་བཅུ་གཅིག་གི་ཁྱད་པར་དུ་འཕགས་སོ་ཞེས་གསུངས་ཏེ། དེ་དག་གི་དོན་ཡང་རིམ་པ་བཞིན་དུ་དགེས་པ་རྡོ་རྗེ་ལ་སོགས་པའི་རྒྱུད་སྡེ་རྒྱ་ཆེན་པོ་ལ་དམིགས་པའི་ཕྱིར་དང༌། བསྐྱེད་པའི་རིམ་པ་ལ་བརྟེན་ནས་ལུས་ཀྱི་བཀོད་པ་སྣ་ཚོགས་པ་དང་ཏིང་ངེ་འཛིན་གྱི་སྟོབས་ཀྱིས་ཀྱང་མངོན་སུམ་མ་ཡིན་པར་དོན་དཔག་ཏུ་མེད་པ་བསྒྲུབ་པར་ནུས་པའི་ཕྱིར་དང༌། རྒྱུ་དང་ངོ་བོ་ཉིད་དང་ལས་དག་ལས་ཡེ་ཤེས་མྱུར་བ་ཉིད་དུ་འགྲུབ་པའི་ཕྱིར་དང༌། དམ་ཚིག་རྣམ་པར་དག་པའི་དབང་གིས་བརྩོན་འགྲུས་ཆེན་པོ་ཤུགས་འབྱུང་དུ་རྩོམ་པ་འབྱུང་བའི་ཕྱིར་དང༌།
མཚམས་མེད་པ་ལྔའི་ལས་བྱེད་པ་ལ་སོགས་པ་ཐེག་པ་གཞན་ནས་ཡོངས་སུ་སྤངས་པ་རྣམས་ཀྱང་འདིར་འགྲུབ་པར་གསུངས་པའི་ཕྱིར་དང༌། ལྷ་མཆོད་པའི་བསམ་པ་དང་བདེ་བ་ལ་བརྟེན་པའི་རྫོགས་པའི་རིམ་པའི་རྣལ་འབྱོར་གྱིས་ཉོན་མོངས་པ་བྱིན་གྱིས་རློབ་པའི་ཕྱིར་དང༌། ད་ལྟ་ཉིད་ནས་དེ་བཞིན་གཤེགས་པ་རྣམས་ཀྱིས་མངོན་པར་དབང་བསྐུར་ཞིང་བྱིན་གྱིས་རློབ་པའི་ཕྱིར་དང༌། ཚེ་འདི་དང་སྐྱེ་བ་བདུན་དང་བཅུ་དྲུག་ན་ངེས་པར་འཚང་རྒྱ་བའི་ཐབས་ཀྱི་ཁྱད་པར་མང་པོ་འདི་ལ་ཡོད་པའི་ཕྱིར་དང༌། དབྱིབས་དང་ཁ་དོག་ལ་སོགས་པའི་སྒོ་ནས་ཉོན་མོངས་པ་རང་བཞིན་གྱིས་རྣམ་པར་གྲོལ་བར་སྤོང་བའི་ཕྱིར་དང༌། ༼༢༢༣༽ སངས་རྒྱས་རྣམས་ཀྱི་སྐུ་དང་གསུང་དང་ཐུགས་རྡོ་རྗེའི་རྣལ་འབྱོར་ལ་རྩེ་གཅིག་ཏུ་དམིགས་པས་ཆོས་ཐམས་ཅད་སྒྱུ་མ་ལྟ་བུར་ཤེས་ཤིང་ཉོན་མོངས་པ་ཚེགས་མེད་པར་སྤོང་བར་ནུས་པའི་ཕྱིར་དང༌། ཐེག་པ་གཞན་ནས་མ་གནང་བའི་འདོད་པའི་ལོངས་སྤྱོད་ཐམས་ཅད་ལ་འདི་ནས་ཇི་སྐད་བཤད་པའི་ཐབས་ཀྱི་རྩིས་ཟིན་པའི་སྒོ་ནས་སྤྱད་པས་འབྲས་བུ་མྱུར་དུ་འགྲུབ་པར་གསུངས་པས་ན། སྤྱོད་པ་བླ་ན་མེད་པ་སྟེ་འདི་དག་གིས་ཁྱད་པར་དུ་འཕགས་པར་བཞེད་དོ། ། སློབ་དཔོན་ཤཱནྟི་པ་ནི། ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་དོན་དམ་པའི་བདེན་པ་ལ་ཁྱད་པར་མེད་ཀྱང༌།
ཀུན་རྫོབ་ཀྱི་བདེན་པའི་ཁྱད་པར་ལ་སྣང་བའི་དམིགས་པ་རྣམས་ལྷར་བསྒོམ་པས་དམིགས་པ་རྒྱ་ཆེ་བ་དང༌། དུས་གསུམ་གྱི་སངས་རྒྱས་ཀྱི་བདེན་པའི་ཚིག་རྣམས་ཡིད་བཞིན་དུ་བཟུང་བས་བྱིན་གྱིས་བརླབས་པ་ཁྱད་པར་ཅན་སྐྱེ་བས་གྲོགས་རྒྱ་ཆེ་བ་དང༌། འགྲོ་བའི་དོན་དང་ཞིང་ཡོངས་སུ་དག་པ་ད་ལྟ་ཉིད་ནས་སྤྱོད་པས་སྤྱོད་པ་རྒྱ་ཆེ་བ་སྟེ་གསུམ་པོ་འདིས་རྡོ་རྗེ་ཐེག་པ་ཁྱད་པར་དུ་འཕགས་པར་བཞེད་དོ། ། སློབ་དཔོན་ཆེན་པོ་ཏྲི་པི་ཊ་ཀ་མ་ལ་ཤཱི་ལས། ཚུལ་གསུམ་གྱི་སྒྲོན་མ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་བསྟན་བཅོས་ཁྱད་པར་འཕགས། ། ཞེས་གསུངས་པ་ལྟར།
ཕ་རོལ་ཏུ་ཕྱིན་པའི་ཐེག་པ་དང་སྔགས་ཀྱི་ཐེག་པ་གཉིས་ལས། རྟོགས་པར་བྱ་བའི་ལྟ་བ་དང་ཐོབ་པར་བྱ་བའི་འབྲས་བུ་དང་ཀུན་སློང་བྱང་ཆུབ་ཀྱི་སེམས་རྣམས་ལ་ཁྱད་པར་ཞུགས་པ་མ་ཡིན་ཡང༌། མ་རྨོངས་པ་ལ་སོགས་པ་རྣམ་པ་བཞིས་སྔགས་ཀྱི་ཐེག་པ་ཁྱད་པར་དུ་འཕགས་པར་བཞེད་དོ། ། དེ་ཅིའི་ཕྱིར་ཞེ་ན། རྟོགས་པར་བྱ་བའི་ལྟ་བ་ནི་ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་དབུ་མའི་ལམ་ཡིན་ལ་དེ་ལ་ཁྱད་པར་ཞུགས་པ་མ་ཡིན་ནོ། ། དེ་ཉིད་ལས་ཁྱད་པར་དུ་གྱུར་པའམ་ལྷག་པའི་ལྟ་བ་ཡང་དག་པ་ཞིག་ཡོད་པར་མི་འགྱུར་ལ། གལ་ཏེ་ཡོད་པར་གྱུར་ན་ནི་ལྟ་བ་དེ་སྤྲོས་པ་ཅན་ལས་མ་འདས་ཤིང༌། སྤྲོས་པའི་མཐར་ལྷུང་བའི་ལྟ་བས་ནི་ནམ་ཡང་རྣམ་པར་གྲོལ་བ་ཡོད་པར་མདོ་སྔགས་གཉིས་ཀ་ནས་རྣམ་པ་ཀུན་དུ་ ༼༢༢༤༽ གསུངས་པ་མེད་པའི་ཕྱིར་རོ། ། ཐོབ་པར་བྱ་བའི་འབྲས་བུ་རྣམ་པ་ཐམས་ཅད་མཁྱེན་པའི་སངས་རྒྱས་སུ་དམིགས་པ་ལ་ཡང་མི་མཐུན་པ་མེད་དེ། དེ་ཉིད་དམིགས་པར་བྱ་བའི་ཡུལ་དུ་མ་གྱུར་པའི་ཐེག་པ་ཆེན་པོའི་ལམ་ཞིག་ཡོད་པ་མི་སྲིད་ལ་གལ་ཏེ་སྲིད་པར་གྱུར་ན་ཡང་དེ་ཉིད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ལམ་མ་ཡིན་པའི་ཕྱིར་རོ། །
ཀུན་ནས་སློང་བ་བྱང་ཆུབ་ཀྱི་སེམས་ལམ་གྱི་གཞིར་བཟུང་བ་ཡང་མི་མཐུན་པ་མེད་དེ། གཞན་དོན་དུ་མི་གནས་པའི་མྱ་ངན་འདས་པའི་གོ་འཕང་དོན་དུ་གཉེར་བའི་བློ་མེད་ན་ཐེག་པ་ཆེན་པོའི་ལམ་ལ་འཇུག་པའི་དགོས་པ་འགའ་ཡང་མེད་པའི་ཕྱིར་རོ། ། དེས་ན་ལམ་སྤྱིའམ་རྩ་བ་མཚུངས་པས་གསང་བ་སྔགས་ཀྱི་ཐེག་པ་ནི་རྩོད་པ་དང་བྲལ་བ་ཡིན་ལ། དེ་ལས་སྤྱོད་པ་བདེ་བས་འགྲུབ་པ་ལ་སོགས་པའི་བྱེ་བྲག་མང་པོ་སྟོན་དུ་ཡོད་པས་ན་ཆེས་ཁྱད་པར་དུ་འཕགས་པ་ཡིན་ནོ། ། དེ་ཡང་འདི་ལྟར་རྟོགས་པའི་ལྟ་བ་ལ་མ་རྨོངས་པའི་ཁྱད་པར་ཡོད་དེ། ཕ་རོལ་ཏུ་ཕྱིན་པ་ནས་སོ་སོ་སྐྱེ་བོའི་གནས་སྐབས་སུ། དངོས་པོའི་གནས་ལུགས་དཔེ་དང་གཏན་ཚིགས་ལ་སོགས་པའི་སྒོ་ནས་སྤྲོས་བྲལ་དུ་ཇི་ལྟར་གཏན་ལ་ཕབ་ཀྱང་དོན་སྤྱིའི་ཚུལ་གྱིས་རྟོགས་པ་ཙམ་ལས་རྟོགས་མེད་དུ་འགྱུར་མི་སྲིད་ལ། གསང་སྔགས་པས་དབང་གི་དུས་ན་རྫས་དང་སྔགས་དང་ཏིང་ངེ་འཛིན་གྱི་རྟེན་འབྲེལ་ཟབ་མོའི་གནད་ཀྱིས་ཡེ་ཤེས་ཕབ་པ་དེའི་ཚེའམ་དབང་གསུམ་པ་ལ་སོགས་པའི་གནས་སྐབས་སུ་ཡེ་ཤེས་རྒྱུད་ལ་སྐྱེས་པ་ན་རྟོགས་མེད་ཀྱི་ཡེ་ཤེས་སྤྲོས་པ་དང་བྲལ་བ་དཔེའི་ཚུལ་གྱིས་དངོས་སུ་རྟོགས་པ་འབྱུང་ཞིང༌། དེ་ལ་བརྟེན་ནས་དོན་གྱི་ཡེ་ཤེས་ཀྱང་མྱུར་དུ་འདྲེན་པར་བཟོད་པའི་ཕྱིར་རོ། ། དེ་སྐད་དུ་ཡང་སློབ་དཔོན་བཛྲ་པཱ་ཎིས།
དོན་དེ་ཁོ་ན་ཉིད་ལ་དབྱེ་བ་མེད་ཀྱང་ཕ་རོལ་ཏུ་ཕྱིན་པའི་ཐེག་པ་ནི་རྨོངས་པ་སྟེ། ལུང་དང་རིགས་པས་གཏན་ལ་ཕབ་སྟེ་རྟོགས་པའོ། ། རྡོ་རྗེ་ཐེག་པ་ནི་མ་རྨོངས་པ་སྟེ་ལུང་དང་རིགས་པ་དང་བླ་མའི་མན་ངག་དག་གིས་ཉམས་སུ་མྱོང་བའོ་ཞེས་གསུངས་སོ། ། རྟོགས་པར་བྱེད་པའི་ཐབས་མང་བའི་ཁྱད་པར་ཡོད་དེ། ཕ་རོལ་ཏུ་ཕྱིན་པའི་ལམ་གྱི་ཐབས་མཁས་པ་ཇི་སྙེད་པ་གཞིར་བཞག་པའི་སྟེང་དུ། དེ་དག་ཏུ་མིང་ཙམ་ཡང་མ་གྲགས་ ༼༢༢༥༽ པའི་རིམ་པ་གཉིས་ཀྱི་རྣལ་འབྱོར་དང་བཟླས་བསྒོམ་དང་ལས་ཀྱི་ཚོགས་རབ་འབྱམས་དང་རྟོགས་པ་བརྟན་པའི་ཐབས་ཀྱི་སྤྱོད་པ་ལ་སོགས་པ་མཆོག་དང་ཐུན་མོང་གི་དངོས་གྲུབ་སྒྲུབ་པའི་ཐབས་ཟབ་པ་དང་རྒྱ་ཆེ་བའི་རིམ་པ་མང་དུ་ཡོད་པའི་ཕྱིར་ཏེ། དཔེར་ན། ཀྱེ་རྡོ་རྗེ་ལས། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་བྱ་བ་ལྟ་བུ་རྒྱ་ཆེར་གསུངས་པའི་ཕྱིར་རོ། ། འོ་ན་དེ་ལྟ་བུ་ནི་མཚན་ཉིད་ཐེག་པ་ལས་ཀྱང་བཤད་དེ། དཀོན་མཆོག་བརྩེགས་པ་ལས། དཔེར་ན་གྲོང་ཁྱེར་གྱི་ལུད་གང་ཡིན་པ་དེས་འབྲས་སམ་བུ་རམ་གྱི་ཞིང་ལ་ཕན་འདོགས་སོ། ། དེ་བཞིན་དུ་བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེས་བྱང་ཆུབ་ཀྱི་མྱུ་གུ་ལ་ཕན་འདོགས་སོ་ཞེས་གསུངས་པས་སོ་སྙམ་ན་དེ་ནི་ས་ཐོབ་པའི་ཚེ་ཡིན་གྱིས་མ་ཐོབ་པ་ཕྱིན་ཆད་ཀྱི་གང་ཟག་གིས་ནི་འདོད་པའི་ཡོན་ཏན་ལྔ་ལ་སོགས་པའི་ཡུལ་སྤོང་བ་ཉིད་ལམ་དུ་བྱེད་པ་སྟེ། མདོ་ལས། འདོད་པ་རྣམས་ནི་དུག་གི་ལོ་མ་ལྟ་བུའོ། ། ཞེས་སོགས་དང༌།
སློབ་མ་ལ་སྤྲིང་བ་ལས། ཡུལ་དང་དུག་མཚུངས་དང་པོ་མྱོང་བ་ཙམ་ན་བདེ། ། ཡུལ་དང་དུག་མཚུངས་རྣམ་པར་སྨིན་པ་རྩུབ་ལ་མི་བཟད་པ། ། ཡུལ་དང་དུག་མཚུངས་གཏི་མུག་མུན་པས་ཐིབས་པོར་བྱེད། ། ཡུལ་དང་དུག་མཚུངས་ཤུགས་བཟློག་དཀའ་ཞིང་གཡོ་བ་ཡིན། ། ཞེས་འབྱུང་བ་ལྟ་བུའོ། ། དཀའ་བ་མེད་པས་བྱང་ཆུབ་འགྲུབ་པའི་ཁྱད་པར་ཡོད་དེ། ཕ་རོལ་ཏུ་ཕྱིན་པ་བ་ནི་བསྐལ་པ་གྲངས་མེད་གསུམ་ལ་སོགས་པར་མགོ་དང་རྐང་ལག་གི་བར་གྱི་བདོག་པ་གཏོང་བ་ལ་སོགས་པ་དཀའ་སྤྱད་དང་དཀའ་ཐུབ་ཀྱི་ལམ་ཡིན་པས་ཚེགས་ཆེན་པོས་བསྒྲུབ་དགོས་ལ། གསང་སྔགས་པ་ནི་དེ་ལྟ་བུ་མ་ཡིན་པར་སྤྱོད་པ་བདེ་བས་བྱང་ཆུབ་འགྲུབ་པའི་ལམ་ཡིན་པའི་ཕྱིར་རོ། ། དེ་སྐད་དུ་ཡང་གསང་བ་འདུས་པ་ལས།
དཀའ་ཐུབ་སྡོམ་པ་མི་བཟད་པ། ། བསྟེན་ཀྱང་འགྲུབ་པར་མི་འགྱུར་གྱི། ། འདོད་པའི་ལོངས་སྤྱོད་ཐམས་ཅད་ལ། ། བརྟེན་ན་མྱུར་དུ་འགྲུབ་པར་འགྱུར། ། ཞེས་དང༌། འདོད་པའི་ཡོན་ཏན་ཐམས་ཅད་ལ། ། ཅི་བདེ་བར་ནི་བརྟེན་བཞིན་དུ། ། རང་གི་ ༼༢༢༦༽ ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་དང༌།
སློབ་དཔོན་བཛྲ་པཱ་ཎིས། གཞན་ཡང་དཀའ་བ་མེད་པ་སྟེ་བདེ་བ་ཆེན་པོ་ལམ་དུ་བྱེད་པའོ། ། ཕ་རོལ་ཏུ་ཕྱིན་པ་ནི་བཏང་སྙོམས་པ་དང་ཉམས་སུ་མྱོང་བ་མེད་དོ། ། རྒྱུ་ལམ་དུ་བྱེད་པས་ན་རྒྱུའི་ཐེག་པའོ། ། འབྲས་བུ་ལམ་དུ་བྱེད་པས་ན་འབྲས་བུའི་ཐེག་པ་ཁྱད་པར་དུ་འཕགས་སོ་ཞེས་གསུངས་པའི་ཕྱིར་རོ། ། འོ་ན་སྡུད་པ་ཚིགས་སུ་བཅད་པ་ལས། བྱང་ཆུབ་སེམས་དཔའ་འདོད་པའི་ཡོན་ཏན་ལྔ་སྤྱོད་ཀྱང༌། ། སངས་རྒྱས་ཆོས་དང་འཕགས་པའི་དགེ་འདུན་སྐྱབས་སོང་སྟེ། ། སངས་རྒྱས་བསྒྲུབ་བྱ་སྙམ་དུ་ཀུན་མཁྱེན་ཡིད་བྱེད་པ། ། མཁས་པ་ཚུལ་ཁྲིམས་ཕ་རོལ་ཕྱིན་གནས་རིག་པར་བྱ། །
ཞེས་གསུངས་པ་དང་མཚུངས་སོ་སྙམ་ན། དེ་ནས་བཤད་པ་ནི་བྱང་ཆུབ་སེམས་དཔའ་མི་སྐྱེ་བའི་ཆོས་ལ་བཟོད་པ་ཐོབ་པ་ཉིད་ནས་ཡིན་ལ། གསང་སྔགས་ཀྱི་སྐབས་ནས་བཤད་པ་ནི་དབང་བསྐུར་བ་ཐོབ་པའི་དུས་ཉིད་ནས་ཆོས་ཐམས་ཅད་ལྷག་པའི་ལྷར་ངོ་སྤྲོད་ཅིང་མཆོད་པ་དང་མི་འབྲལ་བར་བྱ་བ་ཡིན་པས་ཁྱད་པར་ཆེ་སྟེ། དུས་འདི་ཉིད་ནས་བཟུང་ནས་ནི། ། འཁོར་བའི་ཉེས་པས་མ་གོས་པར། ། མཆོད་པ་འདི་དང་ལྡན་པར་ནི། ། དུས་ཀུན་དུ་ནི་བདེ་བར་གནས། ། ཞེས་བྱ་བ་ལ་སོགས་པ་རྒྱུད་གཞུང་མང་པོ་ནས་བཤད་པའི་ཕྱིར་རོ། ། དབང་པོ་རྣོན་པོས་དབང་དུ་བྱས་པའི་ཁྱད་པར་ཡོད་དེ། ཕ་རོལ་ཏུ་ཕྱིན་པར།
རྟུན་པ་རབ་ཀྱིས་ཇི་ལྟར་མྱུར་ཡང་མངོན་པར་རྫོགས་པར་འཚང་རྒྱ་བ་ལ་བསྐལ་པ་གྲངས་མེད་གསུམ་དུ་ཐོགས་ལ། རྡོ་རྗེ་ཐེག་པར་གང་ཟག་དབང་པོ་རབ་ཀྱིས་ཚེ་འདི་ཉིད་ལ་འགྲུབ་པར་གསུངས་ཏེ། གསང་བ་འདུས་པ་ལས། འདིས་ནི་དེ་བཞིན་གཤེགས་པའི་སྐུ། ། ཆོས་འཛིན་མཆོག་གི་གསུང་དང་ནི། ། རྡོ་རྗེ་འཛིན་པའི་ཐུགས་དག་ཀྱང༌། ། ཚེ་འདི་ཉིད་ལ་སྟེར་བར་བྱེད། ། ཅེས་གསུངས་པའི་ཕྱིར་རོ། ། འོ་ན་གསང་ཆེན་ཐབས་ལ་མཁས་པའི་མདོ་ལས། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་འདོད་ན་ཞག་བདུན་ན་བླ་ན་མེད་པའི་བྱང་ཆུབ་ཐོབ་བོ་ཞེས་ཀྱང་བཤད་ན།
གསང་སྔགས་དང་ཁྱད་པར་ཡོད་པ་མི་གྲུབ་བོ་སྙམ་ན། དེ་ནི་ཕྱིར་མི་ལྡོག་པའི་ས་ཐོབ་པ་ལ་ ༼༢༢༧༽ བཤད་པའི་ཕྱིར་ན་ཁྱད་པར་ཆེའོ། ། སྔགས་ལས་ནི་སྡིག་པ་ཆེན་པོ་བྱེད་པས་ཀྱང་འགྲུབ་པར་གསུངས་ཏེ། ཇི་སྐད་དུ། སེམས་ཅན་མཚམས་མེད་ལྔ་ལ་སོགས། ། སྡིག་པ་ཆེན་པོ་བྱེད་པས་ཀྱང༌། ། རྡོ་རྗེ་ཐེག་པའི་རྒྱ་མཚོ་སྟེ། ། ཐེག་མཆོག་འདི་ལ་འགྲུབ་པར་འགྱུར། ། ཞེས་སོ། ། གཞན་ཡང་ཁ་ཅིག་འདི་སྐད་དུ།
དུས་ཀྱི་མཐར་གསང་སྔགས་སྤྱོད་པའི་དུས་མ་ཡིན་ཞེས་སྨྲ་བ་ཡང་རིགས་པ་མ་ཡིན་ཏེ། རྣལ་འབྱོར་མ་ཀུན་དུ་སྤྱོད་པ་ལས། གཞན་ཡང་ཕྱི་མའི་དུས་ཀྱི་ཚེ། ། དུས་མཐར་དངོས་གྲུབ་མི་ཐོབ་སྟེ། ། ཆོས་འདི་དེ་ལྟར་ཤེས་ནས་ནི། ། བསམ་པ་ཐམས་ཅད་རྫོགས་བྱེད་ཡིན། ། ཞེས་དང༌། ཧེ་རུ་ཀ་མངོན་པར་འབྱུང་བ་ལས། ཧེ་རུ་ཀ་དཔལ་གཟུང་བྱས་ན། ། སྙིགས་མའི་དུས་སུ་འགྲུབ་པར་འགྱུར། །
ཞེས་སོ། ། གཉིས་པ་ཁྱད་པར་དུ་འཕགས་པའི་རྒྱུད་སྡེའི་དབྱེ་བ་ལ་གསུམ་སྟེ། གཉིས་དང་གསུམ་དུ་བསྡུ་བ་དང༌། ། བཞིར་བཞག་པ་དང༌། ལྔ་དང་དྲུག་ཏུ་དབྱེ་བའོ། ། དང་པོ་ནི། རྣམ་སྣང་སྒྱུ་འཕྲུལ་དྲྭ་བར། ཕྱི་ནང་དབྱེ་བ་ཤེས་པ་ཡིས། ། རྒྱུད་སྡེའི་དབྱེ་བ་ཤེས་པར་འགྱུར། ། ཞེས་དང༌།
གྲུབ་ཆེན་ཨ་བྷ་ཡཱ་ཀ་རས། དཀྱིལ་འཁོར་ལ་སོགས་ཆོ་ག་ནི། ། སྟོན་པས་རྒྱུད་སྡེ་གཉིས་སུ་སྤྲོས། ། ཞེས་དང༌། འཇིག་རྟེན་གསུམ་རྒྱལ་གྱི་རྟོག་པའི་འགྲེལ་པ་ལས། གསང་སྔགས་ཀྱི་སྒོ་ནས་བྱང་ཆུབ་སེམས་དཔའི་སྤྱད་པ་སྤྱོད་པ་རྣམས་ཀྱི་ལམ་ཡང་སངས་རྒྱས་བཅོམ་ལྡན་འདས་ཀྱིས་རྣམ་པ་གཉིས་སུ་གསུངས་ཏེ། སེམས་ཅན་རྟོག་པ་མང་བ་རྣམས་ཀྱི་དོན་དུ་བྱ་བའི་རྒྱུད་རྣམས་གསུངས་སོ། ། གཅིག་ཁོ་ནར་རྣལ་འབྱོར་གྱིས་བསྒྲུབ་པར་འདོད་པ་རྣམས་ལ་རྣལ་འབྱོར་གྱི་རྒྱུད་རྣམས་བཤད་དོ་ཞེས་གསུངས་པ་རྣམས་ཀྱིས་རྒྱུད་སྡེ་རིན་པོ་ཆེ་རྣམ་པ་གཉིས་སུ་བསྡུ་བའི་ཚུལ་དུ་མཛད་པ་ཡིན་ནོ། ། ཐམས་ཅད་གསང་བའི་རྒྱུད་ལས། བྱ་སྤྱོད་གཉིས་ཀ་རྣལ་འབྱོར་རྒྱུད། །
ཅེས་དང༌། སྔགས་དོན་རྣམ་གཟིགས་ལས། རྣལ་འབྱོར་སྤྱོད་དང་བྱ་བའི་རྒྱུད། ། ཅེས་དང༌། རྡོ་རྗེ་བདུད་རྩིའི་འགྲེལ་པར། རྒྱུད་ཐམས་ཅད་ནི་བྱ་བའི་རྒྱུད་དང་སྤྱོད་པའི་རྒྱུད་དང་གསང་བའི་རྒྱུད་ཁ་ཅིག་གོ་ཞེས་དང༌།
༼༢༢༨༽ སློབ་དཔོན་ཀུན་དགའ་སྙིང་པོས་དེ་ཉིད་སྣང་ཆེན་དུ། ཐམས་ཅད་ཅེས་བྱ་བ་ནི་བྱ་བའི་རྒྱུད་དང༌། སྤྱོད་པའི་རྒྱུད་དང་གཉིས་ཀའི་རྒྱུད་རྣམས་སོ་ཞེས་གསུངས་པ་རྣམས་ཀྱིས་རྒྱུད་སྡེ་རིན་པོ་ཆེ་རྣམ་པ་གསུམ་དུ་བསྡུ་བའི་ཚུལ་དུ་བཞེད་པ་ཡིན་ནོ། ། གཉིས་པ་ནི།
དཔལ་དགེས་པའི་རྡོ་རྗེའི་བཤད་པའི་རྒྱུད་ཐུན་མོང་མ་ཡིན་པ་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་དང༌། ཡང་དག་པར་སྦྱོར་བའི་རྒྱུད་ལས། གཉིས་གཉིས་འཁྱུད་དང་ལག་བཅང་དང༌། ། དགོད་དང་བལྟས་པས་འཁྲིག་པ་ཡིན། ། སྲིན་བུའི་ཚུལ་གྱིས་རྒྱུད་བཞིར་གནས། །
ཞེས་གསུངས་པ་རྣམས་ཀྱིས་རྒྱུད་སྡེ་རིན་པོ་ཆེ་རྣམ་པ་བཞིར་བཞག་པའི་ལུགས་སོ། ། གསུམ་པ་ནི། དཔལ་ཀྱེ་རྡོ་རྗེའི་རྩ་བའི་རྒྱུད་ལས། དགོད་དང་བལྟ་བ་དག་གིས་དང༌། ། འཁྱུད་དང་དེ་བཞིན་གཉིས་གཉིས་ཀྱིས། ། རྒྱུད་ཀྱང་རྣམ་པ་བཞི་རྣམས་ཀྱིས། ། དགོངས་པའི་སྐད་ནི་མ་བསྒྲགས་པ། ། ཞེས་བྱ་བས་བཞི་ནི་དངོས་སུ་བསྟན་ནས། མ་བསྒྲགས་ཞེས་པའི་ཤུགས་ལས་ནི་རྒྱུད་སྡེ་ལྔ་པ་སྟོན་པར་སློབ་དཔོན་བྷ་བི་ལྷ་ལ་སོགས་པ་བཞེད་པས་རྒྱུད་སྡེ་ལྔ་དང༌། དཔལ་མཁའ་འགྲོ་རྒྱ་མཚོ་ལས་ནི།
བྷ་ག་རྣམས་སུ་རྒྱུད་རྣམ་ལྔ། ། བྱ་བ་ལ་སོགས་བླ་མེད་མཐར། ། ཞེས་དང༌། སློབ་དཔོན་བཛྲ་པཱ་ཎིས། ཐབས་ཀྱི་རྒྱུད་ལ་ལྔ་སྟེ། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང༌། རྣལ་འབྱོར་གོང་ན་མེད་པའི་རྒྱུད་དོ་ཞེས་དང༌།
སློབ་དཔོན་ཤཱནྟི་པས། ཟབ་ཅིང་རྒྱ་ཆེ་བ་དང་ལྡན་པའི་ཐེག་པ་ནི་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་དང༌། རྣལ་འབྱོར་བླ་ན་མེད་པ་ཞེས་བྱ་བ་རྣམ་པ་ལྔར་འགྱུར་རོ་ཞེས་དང༌། རབ་ཏུ་སྒྲོན་གསལ་ལས། རྡོ་རྗེ་འཆང་ཆེན་པོས་བསམ་པ་དང་བག་ལ་ཉལ་བ་དང་ཁམས་དང་བག་ཆགས་ཀྱི་དབྱེ་བས་སྔགས་ཀྱི་བསྟན་བཅོས་རྣམ་པ་ལྔ་རུ་གསུངས་ཏེ། བྱ་བ་དང༌། སྤྱོད་པ་དང༌།
རྣལ་འབྱོར་དང༌། རྣལ་འབྱོར་གྱི་བླ་མ་དང༌། རྣལ་འབྱོར་མའི་རྒྱུད་ཀྱི་དབྱེ་བས་སོ་ཞེས་ ༼༢༢༩༽ གསུངས་པ་རྣམས་ཀྱིས་རྒྱུད་སྡེ་རིན་པོ་ཆེ་རྣམ་པ་ལྔར་དབྱེ་བའི་ལུགས་སུ་འདྲེན་པ་ཡིན་ནོ། ། བདེ་མཆོག་ལེའུ་ལྔ་བཅུ་རྩ་གཅིག་པ་ལས་ནི། ཇི་སྲིད་མདོ་བྱ་སྤྱོད་པ་དང༌། ། རྣལ་འབྱོར་གསང་མཐའི་དབྱེ་བ་ལས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་སྦྱིན། ། ཞེས་མདོ་སྡེ་རྟོག་པའི་རྒྱུད་དང༌། བྱ་བའི་རྒྱུད་དང༌།
སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང༌། རྣལ་འབྱོར་གསང་མཐའི་རྒྱུད་དེ་རྒྱུད་སྡེ་རིན་པོ་ཆེ་སྒོ་དྲུག་ཏུ་དབྱེ་བ་འདི་ནི་གྲུབ་ཆེན་ན་རོ་ཏ་པ་རྗེས་སུ་འབྲང་བ་དང་བཅས་པའི་བཞེད་པ་ཡིན་ཏེ། དེ་དག་ལ་ཡང་ནང་གསེས་ཀྱི་དབྱེ་བའི་ཚུལ་མི་འདྲ་བ་དག་ཡོད་དོ། ། གསུམ་པ་དབྱེ་བ་དེ་དང་ལྡན་པའི་གྲངས་ངེས་པ་ནི། དེ་ལྟར་མཁས་ཤིང་གྲུབ་པ་བརྙེས་པའི་སློབ་དཔོན་ཆེན་པོ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲང་བའི་བཤད་སྲོལ་མི་འདྲ་བའི་དབང་ལས་རྒྱུད་སྡེའི་དབྱེ་སྒོ་མང་ཉུང་ཅི་རིགས་པ་ཞིག་འབྱུང་ཡང༌། རྣམ་པར་དབྱེ་བ་དང་རིས་སུ་བསྡུ་བའི་ཁྱད་པར་ཅུང་ཟད་ཙམ་བྱས་པ་ཡིན་གྱི། དོན་ལ་རྒྱུད་སྡེ་རིན་པོ་ཆེ་རྣམ་པ་བཞིར་ངེས་པ་ནི། འདི་ལྟར།
ཕྱི་རོལ་མུ་སྟེགས་བྱེད་རྣམས་ཀྱི་ལུགས་ལ་ལོག་པའི་སྤྱོད་པ་བཞི་ཡོད་པས་དེ་རྗེས་སུ་གཟུང་བའི་ཕྱིར་དུ་རྒྱུད་སྡེ་བཞིར་ངེས་པ་དང༌། སངས་རྒྱས་པ་ལ་གྲུབ་མཐའ་མི་འདྲ་བ་བཞི་ཡོད་པས་དེ་དང་ལུང་སྒོ་བསྟུན་གྱི་དབང་དུ་བྱས་ནས་བསྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་ངེས་པ་དང༌། འདོད་པའི་ཁམས་ཀྱི་སེམས་ཅན་ལ་འདོད་ཆགས་ཀྱི་སྤྱོད་པ་མི་འདྲ་བ་བཞི་ཡོད་པས་དེ་མ་སྤངས་ཀྱང་ལམ་དུ་བྱེད་པའི་གཉེན་པོ་བཞི་ཡིན་པས་རྒྱུད་སྡེ་བཞིར་ངེས་པའོ། ། དང་པོ་ནི་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བ་ཁ་ཅིག་ནི། འདི་སྐད་དུ། གོ་ཧཾ་བུད་མེད་མེ་ཡིན་ཏེ། ། དེ་ཡི་ཉེ་གནས་ཐབ་ཁུང་ཡིན། ། ཞེས་བྱ་བ་ལ་སོགས་པ་མངོན་པར་ཞེན་པ་ཆོས་སུ་སྨྲ་ཞིང་གཙང་དམེ་མེད་པར་ཁྱི་དང་ཕག་པའི་བརྟུལ་ཞུགས་སྐྱོང་བ་དག་ཡོད་དེ། དེ་རྣམས་རྗེས་སུ་གཟུང་བའི་ཕྱིར་དུ་རྣལ་འབྱོར་བླ་ན་མེད་པའི་རྒྱུད་གསུངས་ཏེ། བདེ་མཆོག་ལས།
སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་དང༌། གསང་བ་ ༼༢༣༠༽ འདུས་པ་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་རྣམ་ལྔ་བསྟེན། ། ཞེས་སོ། ། ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བ་ཁ་ཅིག་ནི། མཆོད་སྦྱིན་གྱི་རིག་བྱེད་ལས། བར་གྱི་དུས་ལ་བབ་པ་ན། །
བྱོལ་སོང་དྲུག་གམ་བདུན་སྦྱར་བྱ། ། རྟ་ཡི་གཙང་མའི་རིགས་ཡིན་ནོ། ། ཉུང་བ་བྱོལ་སོང་གསུམ་གྱིས་སོ། ། ཞེས་བྱ་བ་དང༌། རྒྱལ་རིགས་ལ་ནི་རྒྱལ་རིགས་དང༌། ། བྲམ་ཟེ་འདོད་པས་བྲམ་ཟེ་གསད། ། མ་རུངས་དག་ལ་རྗེ་རིགས་ཏེ། ། དམངས་རིགས་ལ་ནི་དམངས་རིགས་གསད། ། ཅེས་བྱ་བ་ལ་སོགས་པ་རྣམ་པར་འཚེ་བ་ཆོས་སུ་སྨྲ་བ་དག་ཡོད་དེ། དེ་དག་རྗེས་སུ་གཟུང་བའི་ཕྱིར་དུ་སྤྱོད་པའི་རྒྱུད་གསུངས་ཏེ།
ཁྲོ་བོ་ཁམས་གསུམ་རྣམ་པར་རྒྱལ་བའི་རྟོག་པ་ལས། བཅོམ་ལྡན་འཇམ་པའི་དབྱངས་ཉིད་ནི། ། ཁྲོ་བོའི་མིང་ནི་གཤིན་རྗེའི་གཤེད། ། དེ་མཐོང་ནས་ནི་ཁྲོ་བོ་གཞན། ། ཐམས་ཅད་ཀྱིས་ནི་ལག་ཆ་ཤོར། ། ཞེས་དང༌།

དེ་ནས་འདིར་ནི་གསད་བྱ་བ། ། ཇི་ལྟར་ཡང་དག་སྦྱོར་ལྡན་པས། ། དོགས་པ་མེད་པར་འགྲུབ་པར་འགྱུར། ། གསོད་པའི་མཆོག་ནི་བཤད་པར་བྱ། ། ཞེས་དང༌། དེ་ནས་གང་གིས་ལངས་པ་ལས། ། མཚོན་ཆ་རྣོན་པོ་འབར་བ་ཡིས། ། བསད་པའི་ཤ་དང་ཁྲག་བཅས་པའི། ། ཨརྒྷ་དེ་ལ་དབུལ་བར་བྱ། ། ཞེས་གསུངས་སོ། ། གཏི་མུག་ཅན་ཚངས་པའི་རྗེས་སུ་འབྲང་བ་ཁ་ཅིག་ནི།
འདི་སྐད་དུ། འདག་ཆལ་དག་གིས་བགོས་པའི་གོས། ། དྲི་མ་མེད་པར་འགྱུར་བ་བཞིན། ། ལུས་ལ་མཆོད་སྦྱིན་གྱིས་བསྒོས་པ། ། འབབ་སྟེགས་བཀྲུས་པའང་དེ་ལྟར་འདག ། ཅེས་བྱ་བ་ལ་སོགས་པ་གཙང་སྦྲའི་སྤྱོད་པ་ཆོས་སུ་སྨྲ་བ་དག་ཡོད་དེ། དེ་དག་རྗེས་སུ་གཟུང་བའི་ཕྱིར་དུ་བྱ་བའི་རྒྱུད་གསུངས་ཏེ། ལེགས་པར་གྲུབ་པ་ལས། ཁྲུས་བྱས་གཙང་ཞིང་གཟུང་བྱ་སྟེ། ། བཀྲ་ཤིས་ངོ་མཚར་དག་བྱས་ནས། །
བསྒྲུབ་པའི་རྫས་ནི་ཡོངས་སུ་བཟུང༌། ། ཞེས་དང༌། དུས་སུ་ཟོས་ནས་དུས་སུ་ཁྲུས་བྱས་ནས། ། ཕྲེང་བ་མར་མེ་བདུག་པ་བསྟོད་དང་དྲི། ། ཤ་ཆང་མེད་པའི་ལྷ་བཤོས་ཕུལ་ནས་སུ། ། ཀུ་ཤའི་ཁྲེས་ལ་འདུག་ལ་བཟླས་བརྗོད་བརྩམ། ། ཞེས་སོ། ། རྐྱེན་མཉམ་པ་སྐབས་ཐོབ་ཀྱིས་གསུམ་ཀའི་རྗེས་སུ་འབྲང་ ༼༢༣༡༽ བ་ཁ་ཅིག་ནི། དེ་དག་ལས་གང་དང་གང་སྨྲ་བའི་སློབ་དཔོན་དང་ཕྲད་པ་དེ་དང་དེའི་སྤྱོད་པའི་རྗེས་སུ་སྐྱོང་བ་དག་ཡོད་དེ། དེ་རྣམས་རྗེས་སུ་གཟུང་བའི་ཕྱིར་དུ་རྣལ་འབྱོར་གྱི་རྒྱུད་གསུངས་ཏེ།
དེ་ཉིད་འདུས་པའི་དུམ་བུ་དང་པོ་རྡོ་རྗེ་དབྱིངས་ཀྱི་དུམ་བུ་ལས་ནི་འདོད་ཆགས་ཅན་རྗེས་སུ་གཟུང་བའི་ཕྱིར་དུ་ལྷ་ཐམས་ཅད་ཆགས་པའི་ཉམས་ཅན་དང༌། ཁམས་གསུམ་རྣམ་པར་རྒྱལ་བའི་དུམ་བུ་ལས་ནི་ཞེ་སྡང་ཅན་རྗེས་སུ་བཟུང་བའི་ཕྱིར་དུ་ཁྲོ་བོའི་ཉམས་ཅན་དང༌། འགྲོ་བ་འདུལ་བའི་དུམ་བུ་ལས་ནི་གཏི་མུག་ཅན་རྗེས་སུ་གཟུང་བའི་ཕྱིར་དུ་ཞི་བའི་ཉམས་ཅན་དང༌། དོན་ཐམས་ཅད་གྲུབ་པའི་དུམ་བུ་ལས་ནི་ལྷ་རྣམས་ཀྱི་སྐུ་མདོག་དང་ཉམས་སྣ་ཚོགས་པར་གསུངས་སོ། ། འདི་ནི་དེ་ཉིད་འདུས་པའི་རྒྱུད་ཀྱི་རྗེས་སུ་འབྲངས་ནས། སློབ་དཔོན་རབ་འབྱོར་བསྐྱངས་དང་ཀུན་དགའ་སྙིང་པོ་ལ་སོགས་པ་རྣམས་ཀྱི་བཞེད་པ་ཡིན་ནོ། ། གཉིས་པ་ནི། སངས་རྒྱས་པའི་མཚན་ཉིད་ཐེག་པ་ལ་གྲུབ་མཐའ་མི་འདྲ་བ་བཞི་ཡོད་པའི་ཉན་ཐོས་གནས་མ་བུ་པ་དང༌། ཉི་འོག་བྱེ་བྲག་ཏུ་སྨྲ་བ་དག་ནི་བརྗོད་དུ་མེད་པའི་གང་ཟག་གི་བདག་ཁས་ལེན་པ་ལྟར། དེ་དང་ལུང་སྒོ་བསྟུན་གྱི་དབང་དུ་བྱས་ན།
བྱ་བའི་རྒྱུད་ལ་བདག་དང་རས་བྲིས་གཉིས་ཀ་མ་ཡིན་པའི་ཡེ་ཤེས་སེམས་དཔའ་ཞེས་བྱ་བ་ནི་འདོད་པ་ཡིན་ནོ། ། ཡང་ཉན་ཐོས་ཁ་ཆེ་བྱེ་བྲག་ཏུ་སྨྲ་བ་དང་མདོ་སྡེ་པ་གཉིས་ནི། གང་ཟག་གི་བདག་ཁས་ལེན་པར་མི་འདོད་ཀྱང་ཡུལ་རྡུལ་ཕྲན་དང་འཛིན་པའི་ཤེས་པ་སྐད་ཅིག་ཆ་མེད་ཀྱི་བདེན་པར་ཁས་ལེན་པ་ལྟར། སྤྱོད་པའི་རྒྱུད་དུ་བདག་ཉིད་དམ་ཚིག་སེམས་དཔའ་དང་མདུན་དུ་ཡང་ཡེ་ཤེས་སེམས་དཔའ་གཉིས་ཀ་འདོད་པ་ཡིན་ནོ། ། འཕགས་པ་རང་སངས་རྒྱས་ནི། ཇི་སྐད་དུ། གཟུང་བའི་རྟོག་པ་སྤང་ཕྱིར་དང༌། ། འཛིན་པ་མི་སྤང་ཕྱིར་ན་ཡང༌། ། རྟེན་གྱི་བསེ་རུ་ལྟ་བུའི་ལམ། ། ཞེས་མངོན་པར་རྟོགས་པའི་རྒྱན་ལས་འབྱུང་བ་ལྟར།
ཀུན་རྫོབ་དུ་གཟུང་འཛིན་གཉིས་ཀ་འདོད་ཀྱང་དོན་དམ་པར་གཟུང་བར་བྱ་བའི་ཡུལ་བདེན་པར་མི་འདོད་ལ། འཛིན་པའི་ཤེས་པ་སྐད་ཅིག་མ་བདེན་པར་ཁས་ལེན་པ་ལྟར། རྣལ་འབྱོར་གྱི་རྒྱུད་ལ་བདག་ཉིད་དམ་ཚིག་སེམས་དཔར་བསྐྱེད་པ་ལ་ཡེ་ཤེས་སེམས་དཔའ་བཅུག་ནས་སླར་ཡང་དེ་ཉིད་གཤེགས་སུ་ ༼༢༣༢༽ གསོལ་བར་འདོད་པ་ཡིན་ནོ། ། ཐེག་པ་ཆེན་པོ་སེམས་ཙམ་པ་དང་དབུ་མ་པ་ནི་ཀུན་རྫོབ་ཏུ་གཟུང་འཛིན་གཉིས་ཀ་འདོད་ལ། དོན་དམ་པར་གཟུང་འཛིན་གཉིས་ཀ་བདེན་པ་མེད་པར་ཁས་ལེན་པ་ལྟར། རྣལ་འབྱོར་བླ་ན་མེད་པའི་རྒྱུད་ལ་དམ་ཚིག་སེམས་དཔའ་དང་ཡེ་ཤེས་སེམས་དཔའ་དབྱེར་མེད་དུ་བསྲེས་ནས། ཐུན་མཚམས་ཀྱི་གནས་སྐབས་སུ་ཡང་ཡེ་ཤེས་སེམས་དཔའ་གཤེགས་སུ་གསོལ་བར་མི་འདོད་པ་སྟེ། དེ་དག་དང་ལུང་སྒོ་བསྟུན་གྱི་དབང་དུ་བྱས་ན་བསྐྱེད་ཆོག་རྣམ་པ་བཞིས་རྒྱུད་སྡེ་བཞིར་བཞག་པ་ནི་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་རྗེས་སུ་འབྲངས་ནས་འཕགས་པ་ཡབ་སྲས་ལ་སོགས་པའི་བཞེད་པའོ། ། གསུམ་པ་ནི། དཔལ་རྡོ་རྗེ་སྙིང་པོ་རྒྱན་ལས།
འདི་ནི་གཉིས་པོ་འཁྱུད་པ་ཡིས། ། རྒྱུད་ཀྱི་དབྱེ་བ་བསྟན་པའོ། ། དེ་བཞིན་དུ་ནི་ལག་བཅང་དང༌། ། དགོད་དང་བལྟས་པས་ཤེས་པར་བྱ། ། ཞེས་གསུངས་པའི་དོན་ནི་འདོད་པའི་ཁམས་ཀྱི་གཞན་འཕྲུལ་དབང་བྱེད་པ་བལྟས་པ་ཙམ་གྱི་བདེ་བས་ཆགས་པ་ཚིམ་ལ། དེ་ཙམ་གྱི་བདེ་བ་གནང་བ་ནི་བྱ་བའི་རྒྱུད་དེ། བྱ་བའི་རྒྱུད་རྡོ་རྗེ་གཙུག་ཏོར་ལས། དཀྱིལ་འཁོར་ལྷ་རྣམས་ཐམས་ཅད་ནི། ། དཀར་པོའི་རིགས་ལ་རྟག་གནས་ཤིང༌། ། ཕོ་ནི་མོ་ལ་བལྟ་བ་དང༌། །
མོ་ཡང་ཕོ་ལ་བལྟ་བ་བྲི། ། ཞེས་སོ། ། འཕྲུལ་དགའ་བ་ནི་དགོད་པ་ཙམ་གྱི་བདེ་བས་ཚིམ་ལ། དེ་ཙམ་གྱི་བདེ་བ་གནང་བ་ནི་སྤྱོད་པའི་རྒྱུད་དེ། རྣམ་པར་སྣང་མཛད་མངོན་པར་བྱང་ཆུབ་པ་ལས། མགོན་པོ་རལ་པའི་ཐོར་ཚུགས་ཅན། ། ཕོ་ཉ་རྣམས་ཀྱིས་ཡོངས་སུ་བསྐོར། ། བཞིན་ནི་བག་ཙམ་འཛུམ་པ་བྲི། ། ཞེས་སོ། ། དགའ་ལྡན་པ་དང་འཕྲུལ་དགའ་བ་ནི་ལག་བཅང་དང་འཁྱུད་པ་ཙམ་གྱི་བདེ་བས་ཚིམ་ལ།
དེ་ཙམ་གྱི་བདེ་བ་གནང་བ་ནི་རྣལ་འབྱོར་གྱི་རྒྱུད་དེ། དཔལ་མཆོག་དང་པོ་ལས། དཀྱིལ་འཁོར་གྱི་ནི་ལྷ་རྣམས་ཀུན། ། དཔུང་པ་ཡིད་ཙམ་བསྡམ་པར་བཞག ། ཅེས་དང༌། རྡོ་རྗེ་རྩེ་མོ་ལས། དེ་ཡི་གཡོན་ལོགས་ལྷ་མོ་ནི། ། འཛུམ་བཅས་ཟླ་བའི་འོད་མངའ་བ། ། ཀུན་དུ་རྣམ་པར་ལྟ་བས་ཏེ། ། བཅོམ་ལྡན་འདས་ཀྱི་ཕྱག་ལ་འཇུས། །
ཞེས་སོ། ། སུམ་ཅུ་རྩ་གསུམ་པ་དང༌། རྒྱལ་ཆེན་རིས་བཞི་པ་དང༌། མིའི་འགྲོ་བ་ལ་སོགས་པ་རྣམས་ནི་དབང་པོ་ཟུང་སྦྱོར་གྱི་བདེ་བས་ཚིམ་ལ། ༼༢༣༣༽ དེ་ཙམ་གྱི་བདེ་བ་གནང་བ་ནི་རྣལ་འབྱོར་བླ་ན་མེད་པའི་རྒྱུད་དེ། དགྱེས་པ་རྡོ་རྗེ་ལས། བོལླ་ཀ་ཀོ་ལ་སྦྱར་བས། ། དེ་ཡི་བདེ་བ་ཤེས་པར་འགྱུར། ། ཞེས་དང༌། འཁོར་ལོ་སྡོམ་པ་ལས་ཀྱང༌།
དབང་གཉིས་སྙོམས་པར་འཇུག་པ་ལས། ། སྙོམས་པར་འཇུག་པའང་དེ་ཉིད་འཛིན། ། ཞེས་སོ། ། འདི་དག་ནི་གྲུབ་པ་བརྙེས་པའི་སློབ་དཔོན་བྷ་ཝི་ལྷ་ལ་སོགས་པས་དགེས་པ་རྡོ་རྗེའི་རྒྱུད་ཀྱི་རྗེས་སུ་འབྲང་བའི་བཞེད་པ་སྟེ་འཐད་པ་དང་ལྡན་པའི་ལུགས་ལེགས་པ་ཅིག་ཏུ་བཞེད་དོ། ། བཞི་པ་གྲངས་དང་གོ་རིམས་གཉིས་ཀ་ངེས་པ་ལ། གང་ཟག་དང༌། དབང་དང༌། ལམ་མོ། ། དང་པོ་གང་ཟག་གིས་ངེས་པ་ནི། བཅོམ་ལྡན་འདས་ཀྱིས་ཐུན་མོང་མ་ཡིན་པའི་ཆོས་ཀྱི་གདུལ་བྱར་གྱུར་པའི་གང་ཟག་བསམ་གྱིས་མི་ཁྱབ་པ་ཞིག་ཡོད་ཀྱང་ཕྱོགས་རིས་སུ་བསྡུ་ན།
དབང་པོ་དམན་པ་དང༌། འབྲིང་དང༌། མཆོག་དང༌། ཆེས་མཆོག་ཏུ་གྱུར་པ་སྟེ་བཞི་པོ་འདིར་འདུ་ཞིང༌། དེ་དག་རྗེས་སུ་གཟུང་བ་ལ་དགོངས་ནས་རྒྱུད་སྡེ་རྣམ་པ་བཞི་རིམ་པ་བཞིན་དུ་བཞག་སྟེ། དེ་ཡང་གང་ཟག་དམན་པ་ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་ལ་དགའ་བ་རྣམས་ལ་བྱ་བའི་རྒྱུད་རྣམས་གསུངས་ཏེ། དེ་ནི་ལེགས་པར་གྲུབ་པ་དང་དཔུང་བཟང་ལ་སོགས་པ་རྣམས་སོ། ། གང་ཟག་འབྲིང་ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་ཆ་མཉམ་དུ་སྤྱོད་པ་རྣམས་ལ་སྤྱོད་པའི་རྒྱུད་རྣམས་གསུངས་ཏེ། དེ་ནི་རྣམ་པར་སྣང་མཛད་མངོན་པར་བྱང་ཆུབ་པ་ལ་སོགས་པའོ། ། གང་ཟག་མཆོག་ཏིང་ངེ་འཛིན་ཁོ་ན་གཙོ་བོར་སྤྱོད་པ་རྣམས་ལ་རྣལ་འབྱོར་གྱི་རྒྱུད་རྣམས་གསུངས་ཏེ།
དེ་ནི་དེ་ཁོ་ན་ཉིད་བསྡུས་པ་ལ་སོགས་པའོ། ། གང་ཟག་ཆེས་མཆོག་ཏུ་གྱུར་པ་ཏིང་ངེ་འཛིན་གྱི་ཁྱད་པར་གོང་ན་མེད་པ་སྤྱོད་པ་རྣམས་ལ་རྣལ་འབྱོར་ཆེན་པོ་བླ་ན་མེད་པའི་རྒྱུད་རྣམས་གསུངས་པ་ཡིན་ཏེ། དེ་ལ་ཐབས་ཀྱི་རྒྱུད། ཤེས་རབ་ཀྱི་རྒྱུད། ཐབས་དང་ཤེས་རབ་གཉིས་སུ་མེད་པའི་རྒྱུད་གསུམ་ལས། དང་པོ་ནི་གསང་བ་འདུས་པ་ལ་སོགས་པའོ། ། གཉིས་པ་ནི་བདེ་མཆོག་ཉུང་ངུའི་རྒྱུད་ལ་སོགས་པ་དང༌། གསུམ་པ་ནི་ཀྱེ་རྡོ་རྗེ་དང་དུས་ཀྱི་འཁོར་ལོ་ལ་སོགས་པ་རྣམས་སོ། ། དེ་ལྟར་ཡང་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། །
བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་ ༼༢༣༤༽ འབྱོར་བླ་མེད་དེ་ལྟག་ལ། ། ཞེས་སོ། ། འདི་ནི་རྒྱུད་དེ་ཉིད་ཀྱི་རྗེས་སུ་འབྲངས་ནས་དངོས་གྲུབ་བརྙེས་པའི་སློབ་དཔོན་དཔལ་ལྡན་བིརྺ་པ་དང༌། ཌོམྦི་ཧེ་རུ་ཀ་རྗེས་སུ་འབྲང་བ་དང་བཅས་པའི་བཞེད་པའི་ལུགས་སྲོལ་ཤིན་ཏུ་ལེགས་པ་ཡིན་ནོ། ། གཉིས་པ་དབང་གིས་ངེས་པ་ནི། ལམ་འདིར་འཇུག་པར་བྱེད་པའི་ཐབས་ཀྱི་གཙོ་བོ་དབང་བསྐུར་བ་ཡང་རྣམ་པ་བཞི་ཡོད་པས། དེ་སྟོན་པར་བྱེད་པའི་ཕྱིར་ཡང་རྒྱུད་སྡེ་བཞིར་ངེས་པ་ཡིན་ཏེ། ཡེ་ཤེས་ཐིག་ལེ་ལས།
ཆུ་དང་དེ་བཞིན་ཅོད་པཎ་དབང༌། ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང༌། ། སྤྱོད་པའི་རྒྱུད་ལ་རབ་ཏུ་གྲགས། ། ཕྱིར་མི་ལྡོག་པའི་སློབ་དཔོན་དབང༌། ། རྣལ་འབྱོར་རྒྱུད་ལས་བཤད་པ་ཡིན། ། རྣལ་འབྱོར་མ་ཡི་རྒྱུད་དུ་ནི། ། གསང་བ་ཤེས་རབ་ཡེ་ཤེས་དང༌། ། ཤེས་རབ་ཡེ་ཤེས་ཆེན་པོའོ། ། ཞེས་སོ། །
གསུམ་པ་ལམ་གྱིས་ངེས་པ་ནི། འདིར་ཞུགས་པའི་གང་ཟག་རིགས་བཞི་པོས་དབང་བསྐུར་བའི་ཚུལ་རྣམ་པ་བཞི་ལས། གང་དང་གང་ཐོབ་པ་དེ་དང་དེས་ལམ་གྱི་ཚུལ་རྣམ་པ་བཞི་གང་ཡིན་པ་རེ་ཉམས་སུ་བླང་དགོས་པས། དེ་སྟོན་པར་བྱེད་པའི་ཕྱིར་ཡང་རྒྱུད་སྡེ་བཞིར་ངེས་པ་ཡིན་ཏེ། དེ་ཡང་བྱ་བའི་རྒྱུད་དུ། རྗེ་དཔོན་གྱི་ཚུལ་དུ་དངོས་གྲུབ་ལེན་པ་སྟེ། རྗེ་བོ་ཉིད་དུ་ཉེ་བར་གནས། ། ཞེས་སོ། ། སྤྱོད་པའི་རྒྱུད་དུ་གྲོགས་པོའི་ཚུལ་གྱིས་ཏེ། གྲོགས་པོ་ཉིད་དུ་ཉེ་བར་གནས། །
ཞེས་སོ། ། རྣལ་འབྱོར་རྒྱུད་དུ་ཡེ་ཤེས་འབྱིན་འཇུག་གིས་ཚུལ་གྱིས་ཏེ། དེ་བཞིན་གཤེགས་པ་ཚད་མེད་པ་དང་སེམས་ཅན་ཚད་མེད་དུ་བསྒྲུབས་ནས་སླར་གཤེགས་སུ་གསོལ་བར་བཤད་དོ། ། རྣལ་འབྱོར་ཆེན་པོའི་རྒྱུད་དུ་གཉིས་སུ་མེད་པ་སྟེ། མདོར་ན་ཕུང་པོ་ལྔ་རྣམས་ནི། ། རྒྱལ་བ་ལྔར་ནི་རབ་ཏུ་གྲགས། ། ཞེས་བྱ་བ་ལ་སོགས་པ་སྤྲོ་བར་བྱ་བ་མང་དུ་ཡོད་དོ། ། ལྔ་པ་གྲངས་ངེས་པ་ཅན་གྱི་རྒྱུད་ཀྱི་སྒྲ་དོན་ནི། ཅིའི་ཕྱིར་བྱ་བའི་རྒྱུད་ཅེས་བྱ་ཞེ་ན། ལུས་ངག་གི་བྱ་བ་གཙོ་བོར་སྟོན་པའི་ཕྱིར་ན་བྱ་བའི་རྒྱུད་ཅེས་བྱ་སྟེ།
བསམ་གཏན་ཕྱི་མའི་འགྲེལ་པ་ལས། རྒྱུད་འདི་ནི་ཕྱི་ལུས་ངག་གི་བྱ་བ་གཙོ་བོར་སྟོན་པས་བྱ་བའི་རྒྱུད་ཅེས་གསུངས་པའི་ཕྱིར་རོ། ། ཅིའི་ཕྱིར་སྤྱོད་པའི་རྒྱུད་ཅེས་བྱ་ཞེ་ན། ལུས་ངག་གི་བྱ་བ་དང་ཏིང་ངེ་འཛིན་ ༼༢༣༥༽ ཆ་མཉམ་པར་སྤྱོད་པའི་ཕྱིར་ན་སྤྱོད་པའི་རྒྱུད་ཅེས་བྱ་སྟེ། རྣམ་པར་སྣང་མཛད་མངོན་པར་བྱང་ཆུབ་པའི་དོན་བསྡུས་པ་ལས། རྒྱུད་འདི་ནི་གཙང་སྦྲ་ལ་སོགས་པ་ལ་སྨད་པ་འཇིག་རྟེན་དང་འགལ་བར་སྤྱོད་པ་གཉིས་ཀ་ལ་སྤྱོད་པས་སྤྱོད་པའི་རྒྱུད་དོ་ཞེས་གསུངས་པའི་ཕྱིར་རོ། ། ཅིའི་ཕྱིར་རྣལ་འབྱོར་གྱི་རྒྱུད་ཅེས་བྱ་ཞེ་ན། ཏིང་ངེ་འཛིན་གཙོ་བོར་བྱེད་པའི་ཕྱིར་ན་རྣལ་འབྱོར་གྱི་རྒྱུད་ཅེས་བྱ་སྟེ། དེ་ཁོ་ན་ཉིད་སྣང་བའི་དོན་བསྡུས་པ་ལས། རྒྱུད་འདི་ནི་ཏིང་ངེ་འཛིན་གཙོ་བོར་སྟོན་པས་རྣལ་འབྱོར་གྱི་རྒྱུད་དོ་ཞེས་གསུངས་པའི་ཕྱིར་རོ། །
ཅིའི་ཕྱིར་རྣལ་འབྱོར་བླ་ན་མེད་པའི་རྒྱུད་ཅེས་བྱ་ཞེ་ན། ཏིང་ངེ་འཛིན་གྱི་ཁྱད་པར་གོང་ན་མེད་པ་སྟོན་པའི་ཕྱིར་ན་རྣལ་འབྱོར་བླ་ན་མེད་པའི་རྒྱུད་ཅེས་བྱ་སྟེ། ཡང་དག་པར་སྦྱོར་བའི་རྒྱུད་ལས། གསང་བའི་ཡེ་ཤེས་བླ་ན་མེད། ། སྙིང་པོ་བཅོམ་ལྡན་བཤད་དུ་གསོལ། ། ཞེས་དང༌། གསང་བ་འདུས་པ་ལས། སྐུ་དང་གསུང་དང་ཐུགས་ཀྱི་མཆོག ། དེ་བཞིན་གཤེགས་པ་ཀུན་གྱིས་ཀྱང༌། ། བྱང་ཆུབ་སེམས་ནི་བླ་ན་མེད། །
སྙིང་པོ་བཅོམ་ལྡན་བཤད་དུ་གསོལ། ། ཞེས་གསུངས་པའི་ཕྱིར་རོ། ། ལྔ་པ་བདག་རྐྱེན་གྱི་སྒོ་ནས་དབྱེ་བ་ལ། ཞལ་ནས་གསུངས་པ་དང༌། བྱིན་གྱིས་བརླབ་པ་དང༌། རྗེས་སུ་གནང་བའི་བཀའ་སྟེ་གསུམ་མོ། ། དང་པོ་ཞལ་ནས་གསུངས་པ་ནི་འཕགས་པ་སྡུད་པ་ལྟ་བུའོ། ། གཉིས་པ་བྱིན་གྱིས་བརླབ་པ་ནི། སྐུ་གསུང་ཐུགས་ཀྱིས་བྱིན་གྱིས་བརླབས་ནས་གསུངས་པ་གསུམ་སྟེ། དང་པོ་ནི་དེ་བཞིན་གཤེགས་པའི་སྐུའི་མཛད་པ་ཕྱག་ལ་སོགས་པས་བྱིན་གྱིས་རློབ་པ་སྟེ་ས་བཅུ་པའི་མདོ་ལྟ་བུའོ། །
གཉིས་པ་ནི་གསུང་གིས་བྱིན་གྱིས་རློབ་པ་སྟེ། མ་སྐྱེས་དགྲས་འགྱོད་པ་བསལ་བའི་མདོ་ལྟ་བུའོ། ། གསུམ་པ་ནི་ཐུགས་ཀྱིས་བྱིན་གྱིས་རློབ་པ་སྟེ་ཀུན་དུ་བཟང་པོའི་སྤྱོད་པ་སྟོན་པའི་མདོ་ལྟ་བུའོ། ། ཐུགས་ཀྱིས་བྱིན་གྱིས་བརླབས་པ་ལའང་ཐུགས་ཏིང་ངེ་འཛིན་གྱིས་བྱིན་གྱིས་བརླབས་པ་དང༌། ཐུགས་ཐུགས་རྗེས་བྱིན་གྱིས་བརླབས་པ་དང༌། ཐུགས་བདེན་པའི་སྟོབས་ཀྱིས་བྱིན་གྱིས་བརླབས་པ་སྟེ་གསུམ་དུ་འགྱེད་པ་ལྟར་ན། རིམ་པ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་ལྟ་བུ་དང༌། གནོད་སྦྱིན་ལ་སོགས་པས་སྨྲས་པའི་སྔགས་བཅོམ་ ༼༢༣༦༽ ལྡན་འདས་ཀྱིས་བྱིན་གྱིས་བརླབས་པ་ལྟ་བུ་དང༌། སངས་རྒྱས་ཀྱི་བྱིན་གྱིས་རླབས་ཀྱིས་འོད་ཟེར་གྱི་རྩེ་མོའམ་ནམ་མཁའ་ལས་ཆོས་ཀྱི་སྒྲ་འབྱུང་བ་ལྟ་བུ་རྣམས་སུ་བཤད་དོ། ། གསུམ་པ་རྗེས་སུ་གནང་བའི་བཀའ་ནི།
ཐོག་མར་གླེང་གཞིའི་ཚིག་དང༌། བར་དུ་མཚམས་སྦྱོར་གྱི་ཚིག་དང༌། མཐར་མཐུན་འགྱུར་གྱི་ཚིག་དང༌། རྗེས་སུ་ཡི་རང་གི་ཚིག་རྣམས་འཇུག་པ་རྗེས་སུ་གནང་བ་སྟེ། སྙིང་རྗེ་ཆེན་པོ་པད་དཀར་ལས། ཀུན་དགའ་བོ་དེ་ན་དགེ་སློང་དེ་དག་གིས་ཁྱོད་ལ་དེ་སྐད་དྲིས་པ་དང་འདི་སྐད་ལུང་སྟོན་ཅིག འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དང་པོ་མངོན་པར་རྫོགས་པར་སངས་རྒྱས་ནས་ཡུལ་མ་ག་དྷཱ་ན་བྱང་ཆུབ་ཀྱི་སྙིང་པོ་ལ་བཞུགས་ཞེས་སོགས་ནས། དོན་དང་ཚིག་དང་ཡི་གེ་གང་དང་གང་དག་གིས་རྣམ་གྲངས་གང་དང་གང་གསུངས་པ་དེ་ལ་ཁྱོད་ཀྱིས་གླེང་གཞི་དང་བཅས་པ་དང༌། རྒྱུ་དང་བཅས་པ་དང༌།
རྐྱེན་དང་བཅས་པ་དང༌། དོན་བཟང་པོ་དང༌། ཚིག་འབྲུ་བཟང་པོ་རྒྱས་པར་སྟོན་ཅིག མདོ་སྡེའི་མཇུག་ཏུའང་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཐམས་ཅད་དང་ལྡན་པའི་འཁོར་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ་ཞེས་བྲིས་ཤིག ཀུན་དགའ་བོ་ཆོས་ཀྱི་ཚུལ་འདི་དེ་ལྟར་ཡང་དག་པར་བསྡུ་བར་བྱའོ་ཞེས་དང༌། ཆོས་ཡང་དག་པར་སྡུད་པ་ལས། དགེ་སློང་དག་འདི་སྐད་བདག་གིས་ཐོས་པ་ཞེས་གྱིས་ལ་ཆོས་བསྡུ་བར་བྱའོ་ཞེས་བྱ་བ་དང་འབྲེལ་བ་དང་གོ་རིམ་ཀྱང་བསྟན་པར་བྱའོ་ཞེས་བཀའ་སྩལ་བ་ལྟ་བུའོ། ། དེ་རྣམས་ཀྱིས་གང་བཀྲལ་བར་བྱ་བ་བཀའི་རྣམ་པར་གཞག་པའི་གླེང་བ་རེ་ཞིག་བསྟན་ཟིན་ཏོ། །
འདིར་སྨྲས་པ། ལྷ་ ཡོངས་སུ་བརྗེས་པའི་རྒྱན།་་་་་ དང་མི་ཡི་སྟོན་པ་བླ་ན་མེད་པས་སྔོན། ། བསྐལ་པ་བྱེ་བ་ཁྲག་ཁྲིག་བགྲང་ལས་འདས་པ་ནས། ། ཚིགས་སུ་བཅད་པ་གཅིག་ཅིག་ཕྱིར་ཡང་ལོངས་སྤྱོད་དང༌། ། ལུས་སྲོག་དཔག་ཏུ་མེད་པ་བཏང་ནས་བསྒྲུབས་པའི་ཆོས། ། གང་ མི་འོས་པའི་དོན་གཞན་བཀོད་པ།་་་་་ དག་ཕན་པའི་དགོངས་པས་ལེགས་པར་བསླབས་པ་རྣམས། ། ཐོས་པ་ཙམ་ཡང་རྣ་བར་ཚེར་མའི་ལས་འགྱུར་བ། ། ངན་པར་འགྲོ་བའི་འབབ་སྟེགས་འཆའ་ལ་རིང་མོ་ནས། །
གོམས་པའི་བག་ཆགས་མི་དམན་ལྡན་པ་ཀུན་གྱི་གཤིས། ། འགལ་བའི་གཟུགས་ཅན།་་་་་ བཅུ་གཉིས་ཁྱིམ་ལ་ལོངས་སུ་སྤྱོད་པས་ ༼༢༣༧༽ མི་རྒྱུ་ཞིང༌། ། རྣམ་པ་ཀུན་དུ་ཁ་ལོ་འདྲེན་པ་འཐེང་ལྡན་གྱི། ། རྗེས་སུ་རྒྱུག་པར་མི་བྱེད་ཆོས་ཀྱི་ཉི་མ་འདིས། ། སྲིད་པའི་གདོན་ཆེན་གསུམ་གྱི་གདུང་བ་རབ་བསིལ་བྱེད། ། སྒྲས་ཟིན་པ་མཚུངས་པའི་ལྡོག་པ་ཅན་ལས་གཏན་ཚིགས་ཀྱི་ལྡོག་པ།་་་་་ འབད་རྩོལ་མཚན་མའི་ཀུན་དུ་རྟོག་པས་རབ་ཏུ་དབེན། ། མངོན་འདོད་ལྡན་པ་ཀུན་གྱི་རེ་བ་རྫོགས་བྱེད་ཀྱང༌། ། མཆོག་གི་འདོད་པ་སྟེར་བ་མེད་ཕྱིར་ནོར་བུའི་རྒྱལ། །
ཏོག་གི་བློ་གྲོས་ཐུབ་པའི་གསུང་ལས་ཤིན་ཏུ་དམན། ། སྤྱིའི་བསྡུས་པ་བརྗོད་པ།་་་་་ ནད་ཆེན་གསོད་པའི་ནུས་པ་རྨད་བྱུང་ཨ་མྲྀ་ཏ། ། སུ་ཞིག་བསྟེན་ན་འཆི་མེད་བྱེད་པ་ཡོད་བཞིན་དུ། ། ཕན་དང་གནོད་པའི་མཐའ་གཉིས་དག་ཏུ་མ་ལྷུང་བའི། ། འབྱོར་དགུ་གཅིག་ཏུ་སྦྱར་བའི་སྨན་དེས་ཅི་ཞིག་བྱ། ། མི་འོས་ཤིང་འོས་པའི་དོན་གཞན་བཀོད་པ།་་་་་ བློ་ལྡན་དམ་པའི་ཆོས་ལ་གུས་པ་ལྷོད་གྱུར་ན། ། རྨོངས་ཆེན་སྐྱེ་བོས་རིང་དུ་བསྐྱུར་བ་སྨོས་ཅི་དགོས། ། འཚོ་བར་བཅས་ལ་མི་འཆི་སྒྲུབ་པའི་ཐབས་དགོས་ཀྱི། །
ལུས་སྲོག་སོ་སོར་དེངས་པར་གྱུར་ལ་དེ་ལྟ་མིན། ། ངོ་མཚར་ཕུལ་བྱུང༌།་་་་་ སྲིད་པ་གསུམ་གྱི་སྙིང་པོ་ཕུལ་དུ་བྱུང་བའི་ཆོས། ། ནུས་མཐུ་ཟད་མི་ཤེས་པས་མངོན་པར་ལྕི་བའི་ཁུར། ། ཕྲག་པར་འཛིན་ལ་ནུབ་པ་མེད་པའི་འོད་སྲུངས་བྱིན། ། ཡངས་པའི་དཀྱིལ་འཁོར་འདི་ནི་ཨེ་མ་ཤིན་ཏུ་སྲ། ། སྦྲང་རྩིས་མྱོས་ ་་་་་འབྲུ་མང་པོའི་ཚིག་སྡུད་ཀྱི་དཔེ། པའི་གདངས་སྙན་ཚིག་འབྲུ་བཟང་པོ་ལ། ། རོ་མཆོག་མངར་བའི་བརྗོད་བྱ་རྨད་བྱུང་འཁྱིལ་པ་ཅན། ། དྲི་མེད་ཆུ་སྐྱེས་འདབ་མ་ཡངས་པའི་ཆོས་ཀྱི་ཚུལ། །
འཇིག་རྟེན་འདི་ན་མི་ནུབ་རྟག་པར་རྒྱལ་གྱུར་ཅིག ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་བའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། བཀྲལ་བྱ་ངེས་པའི་ཆེད་དུ་དམ་པའི་ཆོས་ཀྱི་རྣམ་པར་གཞག་པའི་སརྒ་སྟེ་གསུམ་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
