གསུང་འབུམ། ཚུལ་ཁྲིམས་རིན་ཆེན།
པོད ༡༣༠
དགོན་སྡེ་གསར་འདེབས་སོགས་ཀྱི་ཚེ་ཁྱད་ཆོས་སྦྱར་བར་འོས་པའི་ཟུར་རྒྱན་མལླི་ཀའི་ཕྲེང་བ།
༼ཉ༽ ༄༅། །དགོན་སྡེ་གསར་འདེབས་སོགས་ཀྱི་ཚེ་ཁྱད་ཆོས་སྦྱར་བར་འོས་པའི་ཟུར་རྒྱན་མལླི་ཀའི་ཕྲེང་བ་བཞུགས་སོ།། སྲིད་ཞིའི་མཐའ་ལ་མི་གནས་བདེ་ཆེན་གྱི། ། དོན་ལ་དགྱེས་པར་རོལ་པའི་རྡོ་རྗེ་དང༌། ། ཐ་དད་མིན་པ་བླ་མའི་ཞབས་བཏུད་དེ། ། ས་གཞིའི་ཆོ་གའི་ཁྱད་པར་ཟུར་རྒྱན་འདྲི། ། འདིར་དགོན་སྡེ་འདེབས་པ་ལ་སོགས་པའི་དུས་སུ་ཀྱེ་རྡོ་རྗེ་ལ་བརྟེན་པའི་ས་ཆོག ཐམས་ཅད་མཁྱེན་པ་དཀོན་མཆོག་ལྷུན་གྲུབ་པས་མཛད་པ་ཇི་ལྟ་བ་བཞིན་ལས། དཀྱིལ་འཁོར་དང་མ་འབྲེལ་བའི་ཚེ་སའི་ལྷ་མོའི་མཇུག་གི རྒྱལ་བར་བྱས་ཏེ་དགོས་སྡེ་བྱ།
ཞེས་པ་ལན་གསུམ་གྱི་རྗེས་སུ། བདག་གིས་ཕན་བདེའི་འབྱུང་གནས་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེའི་བཤད་སྒྲུབ་ཕྲིན་ལས་དར་ཞིང་རྒྱས་པར་བྱ་བའི་ཕྱིར་དང༌། འཇིག་རྟེན་གྱི་ཁམས་སུ་དགེ་ལེགས་རྒྱ་ཆེན་པོ་འབྱུང་བར་བྱ་བའི་ཕྱིར། སའི་ཕྱོགས་འདིར་དགེ་སློང་གི་དགེ་འདུན་གྱི་ཚོགས་ཆེན་པོ་འདུ་བའི་གཙུག་ལག་ཁང་དམ་པ་དཀོན་མཆོག་གསུམ་གྱི་རྟེན་དང༌། དགོན་སྡེ་ཆེན་པོ་བསྐྲུན་པར་འཚལ་ན། སའི་ཕྱོགས་འདི་བདག་ལ་གནང་ཞིང་སོགས་གནང་བ་ནོད་དེ། ས་ཡི་ལྷ་མོ་ས་དེ་ཉིད་ལ་ཐིམ་པའི་བར་བརྗོད། གཏོར་མ་གཉིས་པ་ཕྱོགས་སྐྱོང་ལ་དཀྱུས་ལྟར་ཕུལ་བའི་རྗེས་སུ། ཕྱོགས་བཅུའི་འཇིག་རྟེན་སྐྱོང་བ་ཆེན་པོ་ཁྱེད་རྣམས་མཆོད་སྦྱིན་གཏོར་མ་རྒྱ་ཆེན་པོ་འདི་བཞེས་ལ། བདག་གིས་ཕན་བདེའི་འབྱུང་གནས་སོགས་ནས་འཚལ་ན།
ཞེས་པའི་བར་སའི་ལྷ་མོའི་སྐབས་དང་འདྲ་བའི་རྗེས་ཐོགས་སུ། སྲུང་མ་དམ་ཚིག་ཅན་ཁྱེད་རྣམས་ཀྱིས། གཙུག་ལག་བརྩིགས་པ་ལ་སོགས་པ་བསྟན་པ་རྒྱས་པའི་བྱ་བ་མཐར་མ་ཕྱིན་གྱི་བར་གྱི་བར་ཆད་ཐམས་ཅད་ཞི་བ་དང༌། མཐུན་རྐྱེན་ཐམས་ཅད་ཆོས་དང་མཐུན་པར་ཡིད་བཞིན་དུ་འགྲུབ་པའི་ཕྲིན་ལས་སྟོང་གྲོགས་རྒྱ་ཆེན་པོ་མཛད་དུ་གསོལ། ཞེས་དང༌། ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་གཙྪ་ཞེས་པས་རང་གནས་སུ་གཤེགས་པར་བསམ། བར་དེར་གཞི་བདག་གི་དཀར་གཏོར་འབུལ་བ་ནི། དཀར་གཏོར་བསང་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་འདོད་དགུ་འབྱུང་བའི་ཡེ་ཤེས་ཀྱི་བདུད་རྩིར་གྱུར་པར་བསམས་ལ། འབྲུ་གསུམ་བརྗོད་པས་བྱིན་གྱིས་བརླབ།
རང་གི་སྙིང་ག་ནས་འོད་ཟེར་འཕྲོས་པས་ཛམྦུའི་གླིང་གི་གཞིའི་བདག་པོ་སྤྱི་དང༌། སྒོས་སུ་བོད་ཆེན་ལྗོངས་ཀྱི་གཞི་བདག་གཙོ་བོ་ཁྲོ་ཟིལ་ཁྲོམ་ཞེས་པ་ལྟ་བུ་སྐབས་སུ་གང་བབ་སྦྱར། བྱེ་བྲག་ཏུ་ས་ཕྱོགས་འདི་ཉིད་ཀྱི་ཉེན་སྐོར་ཁོར་ཡུག་ཀུན་ཏུ་གཉུག་མར་གནས་པའི་ལྷ་ཀླུ་འབྱུང་པོར་གཏོགས་པའི་ས་བདག་གཞི་བདག་ཡུལ་བདག་གི་རིགས་སུ་གཏོགས་པ་འཁོར་དང་བཅས་པ་ཐམས་ཅད་ཨོཾ་ཨཱ་ཀརྵ་ཡ་ཛཿཞེས་པས་བཀུག་ལ། ཨོཾ་སརྦ་བྷཱུ་མི་པ་ཏི་ལོ་ཀ་པཱ་ལ་ས་པ་རི་ཝཱ་ར་ན་མཿ སརྦ་ཏ་ཐཱ་ག་ཏ་སོགས་ཀྱིས་ལན་གསུམ་བསྔོས་ལ། ས་བདག་དང་གཞི་བདག་གཉན་པོ་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། བདག་གིས་ཕན་བདེའི་འབྱུང་གནས་སོགས་གོང་བཞིན་གྱི་འཚལ་ན་ཞེས་པའི་རྗེས་སུ། སའི་ཕྱོགས་འདི་བདག་ལ་གནང་ཞིང་ཀོ་ལང་མ་མཛད་པར། ཕན་པའི་སེམས་དང་ལྡན་པར་བྱོས་ཤིག སརྦ་བྷཱུ་མི་པ་ཏི་གཙྪ།
སོ་སོར་རང་གནས་སུ་གཤེགས་ཤིག ཅེས་བརྗོད། སྔར་གྱི་གཏོར་མའི་ལྷག་མ་གསུངས་ཀྱང༌། སྐབས་འདིར་བགེགས་གཏོར་བཤམས་པ་ལ་ཆབ་ཀྱིས་བྲན་ཏེ། རང་གི་སྙིང་ག་ནས་འོད་ཟེར་འཕྲོས་པས་བགེགས་རིགས་སྤྱི་དང༌། བྱེ་བྲག་ཏུ་ས་ཕྱོགས་འདི་ཁོར་ཡུག་ཏུ་འཁོད་ཅིང་འདོད་པའི་གེགས་བྱེད་ཅིང༌། མི་འདོད་པ་བསྐྱེད་པའི་བགེགས་རིགས་ཐམས་ཅད་མཆོད་སྦྱིན་གཏོར་མའི་མགྲོན་དུ་འདིར་མཆིས་པར་གྱུར་ཅིག ཨོཾ་ཊ་ཀི་ཧཱུྃ་ཛཿ ཞེས་བརྗོད་པས་གཏོར་སྣོད་ཀྱི་མཐར་འཁོད་པར་བསམས་ལ། ཨོཾ་སརྦ་བིགྷྣཱན་སོགས་ལན་གསུམ་མམ་བདུན་གྱིས་བསྔོ་ལ།
ས་ཕྱོགས་འདིར་ནི་སློབ་དཔོན་བདག ། གཙུག་ལག་ཁང་དང་ཁང་ཕྲན་དག ། དཀོན་མཆོག་གསུམ་གྱི་རྟེན་གསུམ་ཚོགས། ། བཞེངས་ཀྱིས་སོགས་དཀྱུས་ལྟར་རོལ་མོའི་སྒྲ་དྲག་ཏུ་བྱའོ། ། ས་སྦྱང་བ་ནས་རཀྵ་ལན་གསུམ་གྱིས་བརྟན་པར་བྱ་བའི་བར་དཀྱུས་ལྟར་བྱའོ། ། དེ་ནས་སྟང་སྟབས་ཀྱི་བཀོད་པས་ས་བཟུང་བ་ལ་ཕྱོགས་བཞིའི་གསོལ་གདབ་ཡན་དཀྱུས་བཞིན་བྱས། དེ་ནས་རང་ཉིད་ཧེ་རུ་ཀ་གསལ་བའི་སྙིང་ག་ནས་འོད་ཟེར་འཕྲོས་པས། བླ་མ་ཡི་དམ་རྒྱལ་བ་སྲས་དང་བཅས་པའི་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ཏེ་ནམ་མཁའི་ལྟོས་ཐམས་ཅད་དུ་ཁྱབ་པར་བཞུགས་པར་བསམས་ལ། དེ་དག་ལ་པདྨ་ཀ་མ་ལཱ་ཡ་སྟྭཾ་ཞེས་པས་གདན་དབུལ། སྤྲོ་ན་སོ་སོའི་ཕྱག་རྒྱ་དང་བཅས་ཏེ།
ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་ར་ཨརྒྷཾ་སོགས་ཉེར་སྤྱོད་རོལ་མོ་དང་བཅས་པས་མཆོད་ལ། སངས་རྒྱས་ཐམས་ཅད་འདུས་པའི་སྐུ་སོགས་ཀྱིས་བླ་མ་དང༌། ཐམས་ཅད་དངོས་པོའི་རང་བཞིན་སོགས་དང༌། དུས་གསུམ་སངས་རྒྱས་ཐམས་ཅད་ཀྱི། མཁྱེན་བརྩེ་ནུས་པའི་སོགས་ཀྱིས་ཡི་དམ་དང༌། སྟོན་པ་བླ་མེད་སོགས་ཀྱིས་དཀོན་མཆོག་གསུམ་དང༌། རྫུ་འཕྲུལ་སྟོབས་དང་སོགས་ཀྱིས་ཆོས་སྲུང་དང༌། ནོར་གྱི་དབང་ཕྱུག་སོགས་ཀྱིས་ནོར་ལྷ་དང༌། བསྟོད་པར་འོས་པ་སོགས་ཀྱིས་བསྟོད་ལ་སླར་ཡང་དེ་དག་ལ་མོས་གུས་རྩེ་གཅིག་པས། ཕན་བདེའི་འབྱུང་གནས་སོགས་ནས་འཚལ་ན་ཞེས་པའི་བར་གོང་ལྟར་བརྗོད་པའི་མཐར།
མཁྱེན་བརྩེ་ནུས་མཐུ་བསམ་གྱིས་མི་ཁྱབ་པའི་བདག་ཉིད་ཆེན་པོ་ཁྱེད་རྣམས་ཀྱིས་སའི་ཕྱོགས་འདིར་སངས་རྒྱས་ཀྱི་བསྟན་པ་རིན་པོ་ཆེ་དེ་འཛིན་གྱི་སྐྱེས་བུ་དགེ་སློང་གི་དགེ་འདུན་གྱི་སྡེ་དཔག་ཏུ་མེད་པ་འདུ་བའི་རྟེན་དང་བརྟེན་པར་བཅས་པ་བསྐལ་པ་ཇི་སྲིད་གནས་ཀྱི་བར་དུ་དར་ཞིང་རྒྱས་པར་འབྱུང་བར་བྱིན་གྱིས་བརླབས་པ་ལ་དགོངས་པ་རྩེ་གཅིག་ཏུ་གཏོད་པར་གསོལ་བ་འདེབས་ཀྱིན་མཆི་ན་ཅི་གནང་ཞེས་བརྗོད་ལ། དེ་དག་ཐམས་ཅད་ཀྱིས་ཐུགས་མཐུན་པར་བྱིན་གྱིས་བརླབས་པར་བསམ་མོ། ། དེ་ནས་རང་ཧེ་རུ་ཀ་ཕྱག་གཉིས་པའི་ང་རྒྱལ་གྱིས་རྣམ་ལྔ་འདོད་སྐོར་སྔོན་དུ་འགྲོ་བས། ཨོཾ་མ་ཧཱ་བཛྲ་སོགས་མན་ཆད་འདྲ་བར་བྱས་ལ། བགེགས་ལ་བཀའ་བསྒོ་བའི་མཇུག ཁྲོ་བོའི་སྔགས་བཟླ་ཞིང་རོལ་མོ་དྲག་ཏུ་བྱ་བའི་བར་དཀྱུས་ལྟར་བྱས་ལ། བསྲུང་བ་ནི། ཕུར་བུ་བཅུའམ་མ་འབྱོར་ན་གཅིག ཅོད་པཎ་དང༌། ཡུངས་དཀར་ཐུམ་བུ་གདགས་པ་མདུན་དུ་འདུས་བྱས་ལ།
སླར་ཡང་སྙིང་ག་ནས་འོད་ཟེར་ཕྱོགས་བཅུར་འཕྲོས་པས། ཕྱོགས་སྐྱོང་བཅུ་བཀུག་སྟེ། ཕྱོགས་མཚམས་སྟེང་འོག་བཅུར་འཁོད་པར་གྱུར་ཞེས་དང༌། རང་གི་སྙིང་ག་ནས་རྡོ་རྗེ་ཕུར་བུ། སྟོད་བདུད་རྩི་འཁྱིལ་པའི་རྣམ་པ་ལ། ལྟེ་བ་མན་ཆད་རྡོ་རྗེ་རྩེ་གཅིག་པའི་དབྱིབས་ཅན་བཅུ་སྤྲོས་ཏེ། ཕྱོགས་སྐྱོང་རྣམས་ཀྱི་སྤྱི་གཙུག་ནས་ཕུར་བུས་བཏབ་པར་བསམས་ལ། ཞེས་པ་གོང་འོག་ཅུང་ཟད་བསྒྱུར་ཏེ་བརྗོད་ན་སྟབས་བདེ། གཞན་དཀྱུས་ན་གསལ་བ་ལྟར་ལས། ཕུར་བུ་དང༌།
བགེགས་རྣམས་ཀྱི་རོ་ལས་འོད་བྱུང་བའི་ཚུལ་གྱིས། འོག་ཐམས་ཅད་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར་པར་བསམས་ལ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ལན་གསུམ་བརྗོད་པ་ཙམ་གྱིས་ཐུས་པས། ཁྲོ་བོ་བཅུའི་སྲུང་འཁོར་ནི་འདིར་བསྒོམ་མི་དགོས་སོ། ། རྗེས་ནི་བདག་བསྐྱེད་མཇུག་གི་བྱ་བ་སྐྱེ་མཆེད་སྐུ་གསུང་ཐུགས་ཀྱི་ལྷ་རྣམས་གསལ་བཏབ་ནས། དགེ་བ་འདི་ཡིས་ནམ་མཁའི་མཐའ་ཀླས་སོགས་ཀྱི་བསྔོ་བ་སྨོན་ལམ་དང་བཀྲ་ཤིས་ཅི་རིགས་པ་བརྗོད་པར་བྱའོ། །
དཔལ་ལྡན་ཀྱེ་ཡི་རྡོ་རྗེའི་རྣལ་འབྱོར་བརྟེན། ། གཙུག་ལག་ཁང་སོགས་བརྩིག་པའི་ནོར་འཛིན་གཞི། ། བརྟག་བསླང་སྦྱང་གཟུང་བསྲུང་བའི་ཆོ་ག་ལ། ། ཁྱད་ཆོས་སྦྱར་དུ་རུང་བའི་ཟུར་རྒྱན་བྱས། ། རྣམ་དཀར་ལེགས་བྱས་མལླི་ཀ་ཡི་ཕྲེང༌། ། ཨེ་ཝཾ་ཡི་གེས་མཚན་བསྟན་གཞལ་མེད་ཁང༌། ། མཛེས་བྱེད་རྒྱན་དུ་སྤུད་པས་དེ་ཡི་ཚུལ། ། བཤད་སྒྲུབ་བརྩོན་པས་ས་སྟེང་བརྒྱན་པར་ཤོག ། ཅེས་པ་ཀྱེ་རྡོ་རྗེའི་རྣལ་འབྱོར་ལ་བརྟེན་པའི་ས་ཆོག ངོར་ཆེན་དཀོན་མཆོག་ལྷུན་གྲུབ་པས་མཛད་པར།
དགོན་སྡེ་གསར་འདེབས་སོགས་ཀྱི་ཚེ་ཁྱད་ཆོས་སྦྱར་བར་འོས་པའི་ཟུར་རྒྱན་མལླི་ཀའི་ཕྲེང་བ་འདི་ནི། དུས་འཁོར་བླ་མ་ཀུན་དགའ་ཕུན་ཚོགས་པས། ཡིད་ལྷུང་ལྷ་རྒྱལ་དུ་གཙུག་ལག་ཁང་གི་ས་ཆོག་ལ་དགོས་ཆེད་དུ། བནྡེ་ཚུལ་ཁྲིམས་རིན་ཆེན་ཞེས་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །རྟེན་བཞེངས་རྣམས་ཀྱི་གཟུངས་འབུལ་མཐར་འདོད་དོན་གསོལ་གདབ་དམིགས་བསལ་བསྟན་འགྲོའི་དགེ་ལེགས་འཕེལ་བྱེད་ཅེས་བྱ་བ་བཞུགས།། ༄༅། །བླ་མ་ཡི་དམ་དཀོན་མཆོག་གསུམ། ། བསྟན་སྲུང་ནོར་ལྷའི་ཚོགས་བཅས་ཀྱི། ། ཐུགས་རྗེ་བྱིན་རླབས་ནུས་པའི་མཐུས། ། མངོན་འདོད་འབྲས་བུ་གཡུར་ཟར་མཛོད། ། སྟོབས་བཅུ་མངའ་བའི་ལུང་རྟོགས་ཀྱི། །
བསྟན་པའི་སྣང་བྱེད་ས་སྐྱ་པ། ། ཀུན་སྙིང་ཀུན་དགའ་བཟང་པོ་བཅས། ། བརྒྱུད་པར་བཅས་པའི་ལུགས་བཟང་གི ། བཤད་སྒྲུབ་འཆང་བའི་བསྟན་འཛིན་རྣམས། ། ཞབས་པད་བརྟན་ཞིང་ཕྲིན་ལས་ཀྱི། ། སྣང་བ་དམ་པས་ས་སྟེང་གི ། དཀྱིལ་འཁོར་ཀུན་དུ་ཁྱབ་པར་མཛོད། ། བསྟན་པའི་རྗེས་འཇུག་དགེ་འདུན་སྡེ། ། ལི་ཁྲིའི་ཆུ་གཏེར་གཡོ་འདྲ་ཡིས། ། ཕྱོགས་ཀྱི་ཁོར་ཡུག་ཡོངས་ཁྱབ་པའི། །
ཆོས་སྤྱོད་དགེ་བཅུ་ལྷུར་ལེན་མཛོད། ། སྟོབས་འབྱོར་དད་ལྡན་སྦྱིན་བདག་གི ། བསོད་ནམས་མངའ་ཐང་རྒྱས་པའི་མགྲོན། ། སྡོམ་གསུམ་ལྡན་པའི་མཆོད་ཡུལ་རྣམས། ། བསྙེན་བཀུར་མཆོད་པས་དགྱེས་བསྐྱེད་མཛོད། ། ཡངས་པའི་རྒྱལ་ཁམས་ཐམས་ཅད་དུ། ། ཆར་ཆུ་ཐང་ཞོད་འཚམ་པ་ཡིས། ། དབྱར་སྐྱེས་ལོ་ལེགས་འབྲུ་ཚོགས་ཀྱི། ། དགའ་སྟོན་དགྱེས་དགུར་རྩེན་པར་མཛོད། ། འགྲོ་བའི་བདེ་སྐྱིད་འཕྲོག་བྱེད་པའི། །
ནད་ཡམས་བཀྲེས་རྔབས་འཐབ་རྩོད་སོགས། ། མི་མཐུན་ཕྱོགས་རྣམས་ཉི་འོད་ཀྱིས། ། མུན་པའི་དཔུང་བཞིན་ཞི་བར་མཛོད། ། ཅེས་དང༌། ཡང་དེ་ཉིད་ཚིག་ལྷུག་པ་ལྟར་ན། བྱིན་རླབས་ཀྱི་འབྱུང་གནས་རྩ་བརྒྱུད་ཀྱི་དཔལ་ལྡན་བླ་མ། དངོས་གྲུབ་ཀུན་གྱི་འབྱུང་གནས་ཡི་དམ་ལྷ་ཚོགས། སྐྱབས་གནས་བསླུ་བ་མེད་པ་དཀོན་མཆོག་རིན་པོ་ཆེ་རྣམ་པ་གསུམ་དང༌། ཕྲིན་ལས་ཐམས་ཅད་ཀྱི་འབྱུང་གནས་བསྟན་སྲུང་ནོར་ལྷའི་ཚོགས་ཐམས་ཅད་དགོངས་སུ་གསོལ། ཕན་བདེའི་འབྱུང་གནས་སངས་རྒྱས་བཅོམ་ལྡན་འདས་ཀྱི་ལུང་རྟོགས་བསྟན་པའི་སྣང་བྱེད་ཆེན་པོ་དཔལ་ས་སྐྱ་པ་ཀུན་དགའ་སྙིང་པོ་ཡབ་སྲས་བརྒྱུད་པར་བཅས་པའི་ལུགས་བཟང་དྲི་མ་མེད་པ་སྤྱི་དང༌།
བྱེ་བྲག་ཏུ་རྒྱལ་བའི་ལུང་ཟིན་གྱི་སྐྱེས་བུ་དམ་པ་རྡོ་རྗེ་འཆང་ཀུན་དགའ་བཟང་པོ་པ་ཡབ་སྲས་བརྒྱུད་པར་བཅས་པའི་མདོ་སྔགས་བསྟན་པའི་བཤད་སྒྲུབ་དང༌། མཁས་ཚུལ་གསུམ་ལ་དབང་འབྱོར་བའི་བསྟན་འཛིན་གྱི་སྐྱེས་བུ་གང་དག་བྱོན་དང་འབྱོན་འགྱུར་རྣམས་ཀྱི་ཞབས་པད་ཡུན་རིང་དུ་བརྟན་ཅིང་འཆད་རྩོད་རྩོམ་པའི་ཕྲིན་ལས་ཀྱི་སྣང་བ་དམ་པས་ཕྱོགས་བྲལ་འགྲོ་བའི་སྙིང་གི་མུན་པ་མཐའ་དག་འཕྲོག་པར་མཛོད་ཅིག བསྟན་པའི་བཤད་སྒྲུབ་ལྷུར་ལེན་པའི་ངུར་སྨྲིག་འཆང་གི་དགེ་འདུན་འདུས་པའི་ཚོགས་ཆེན་པོས་ས་སྟེང་ཀུན་ཏུ་ཁྱབ་པར་བརྒྱན་ཅིང་ཆོས་སྤྱོད་རྣམ་བཅུའི་སྒྲུབ་པ་ཉམས་ལེན་དུ་བཅས་པ་དར་ཞིང་རྒྱས་པར་མཛོད་ཅིག ཆོས་ལ་དད་པའི་སྦྱིན་བདག་རྒྱལ་བློན་འབངས་འཁོར་བཅས་པའི་སྐྱེ་འགྲོ་རྣམས་ཀྱི་ཚེ་དང་བསོད་ནམས་དབང་ཐང་དཔལ་འབྱོར་རིགས་རྒྱུད་ཐམས་ཅད་དབྱར་མཚོ་ལྟར་འཕེལ་ཞིང་རྒྱས་པའི་དགའ་སྟོན་འཛད་པ་མེད་པས་དཀོན་མཆོག་ལ་མཆོད་པ་དང༌། དགེ་འདུན་ལ་བསྙེན་བཀུར་གྱི་འདོད་ཡོན་ཟད་མི་ཤེས་པ་ཡིད་བཞིན་དུ་འཇོ་བར་མཛོད་ཅིག དེ་དག་གི་ཐུགས་རྗེ་དང་བྱིན་རླབས་ལ་བརྟེན་ནས་འཇིག་རྟེན་ཁམས་སུ་ཆར་ཆུ་དུས་སུ་འབབ་པ་དང༌། ལོ་ཕྱུག་རྟག་ཏུ་ལེགས་པ་དང༌། ཆོས་དང་སྲིད་པའི་དཔལ་འབྱོར་ཐམས་ཅད་འཕེལ་ཞིང་རྒྱས་པར་མཛོད་ཅིག ནད་ཡམས་མུ་གེ་དམག་འཁྲུགས་གསོད་གཅོད་ལ་སོགས་པ་མི་དགེ་སྡིག་པའི་སྤྱོད་པ་མི་འབྱུང་ཞིང་བྱུང་བ་ཐམས་ཅད་ཉེ་བར་ཞི་བར་མཛོད་ཅིག། ༈ །།ཡང་ན།
ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་གསལ་བར་བྱེད་པའི་བསྟན་འཛིན་གྱི་སྐྱེས་བུ་ཆེན་པོ་དཔལ་ས་སྐྱ་པ་དང༌། རྗེ་བཙུན་ཨེ་ཝཾ་པ་ཆེན་པོ་ཡབ་སྲས་བརྒྱུད་པར་བཅས་པ་ད་ལྟར་གང་དག་འཚོ་གཞེས་སུ་བཞུགས་པ་འབྱོན་འགྱུར་མཁས་བཙུན་གྱི་སྐྱེས་བུར་བཅས་པ་ཐམས་ཅད་ཀྱི་སྐུ་ཚེ་རིང་ཞིང་འཆད་རྩོད་རྩོམ་པའི་ཕྲིན་ལས་དང་འགྲོ་དོན་ཐམས་ཅད་ཕྱོགས་དུས་ཀུན་དུ་དར་ཞིང་རྒྱས་པར་མཛོད་ཅིག བསྟན་པའི་རྗེས་སུ་འཇུག་པའི་སྡོམ་པ་སུམ་ལྡན་འཕགས་པའི་དགེ་འདུན་གྱི་ཚོགས་ཆེན་པོས་ས་སྟེང་ཁོར་ཡུག་ཀུན་ཏུ་ཁྱབ་པར་བརྒྱན་ཅིང་ཆོས་སྤྱོད་དགེ་བཅུའི་སྒྲུབ་པ་ཉམས་ལེན་དུ་བཅས་པ་འཕེལ་ཞིང་རྒྱས་པར་མཛོད་ཅིག ཆོས་ལ་གུས་པའི་སྦྱིན་བདག་རྒྱལ་བློན་འབངས་འཁོར་དུ་བཅས་པའི་སྐྱེ་འགྲོ་ཐམས་ཅད་བདེ་ཞིང་ལོ་ལེགས་དཔལ་འབྱོར་འདོད་དགུ་ཕུན་སུམ་ཚོགས་པ་ལ་དབང་འབྱོར་ཞིང་རྟེན་གསུམ་འདི་དག་གིས་མཚོན་པའི་མཆོད་རྟེན་དང་སྐུ་གཟུགས་རྣམས་ལ་མཆོད་པ་རྒྱ་ཆེན་པོ་རྒྱུན་མི་ཆད་པ་འབྱུང་བ་དང༌། དགེ་འདུན་གྱི་ཚོགས་ལ་བསྙེན་བཀུར་གྱི་མཆོད་པས་དགྱེས་པར་བསྐྱེད་པའི་ནུས་ལྡན་དུ་མཛོད་ཅིག འཇིག་རྟེན་གྱི་ཁམས་ཐམས་ཅད་ནད་ཡམས་བཀྲེས་རྔབས་དམག་འཁྲུག་ལ་སོགས་པའི་སྐལ་བ་ངན་པ་ཐམས་ཅད་མི་འབྱུང་བར་མཛོད་ཅིག། །། ཅེས་པ་འདིའང་ཡིད་ལྷུང་ལྷ་རྒྱལ་སྲང་དུ་གཙུག་ལག་ཁང་གི་རྟེན་བཞེངས་རྣམས་ཀྱི་གཟུངས་འབུལ་མཐར་སྦྱོར་རྒྱུར། བནྡེ་ཚུལ་ཁྲིམས་རིན་ཆེན་གྱིས་འཕྲལ་ལ་བྲིས་པའོ།། །། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
