གསུང་འབུམ། ཚུལ་ཁྲིམས་རིན་ཆེན།
པོད ༦༤
སྒྲོལ་མ་དཀར་མོ་ཡིད་བཞིན་འཁོར་ལོའི་སྒྲུབ་ཐབས་ལས་བརྩམས་པའི་དྲིས་ལན་པདྨ་དཀར་པོའི་ཕྲེང་བ།
༼ཅ༽ ༄༅། །སྒྲོལ་མ་དཀར་མོ་ཡིད་བཞིན་འཁོར་ལོའི་སྒྲུབ་ཐབས་ལས་བརྩམས་པའི་དྲིས་ལན་པདྨ་དཀར་པོའི་ཕྲེང་བ་བཞུགས།། ཕྱོགས་མཐས་གཏུགས་པའི་བདེ་གཤེགས་ཐམས་ཅད་ཀྱི། ། ལྷུན་གྲུབ་ཕྲིན་ལས་ཡངས་པའི་མཁའ་དཀྱིལ་ནས། ། ཐུགས་རྗེའི་འོད་དཀར་མུ་མེད་འཕྲོ་བའི་ལྷ། ། ཚེ་སྦྱིན་སྒྲོལ་མའི་ཟླ་བས་རྟག་ཏུ་སྐྱོངས། ། གནད་འགགས་ཕྲ་མོ་རེར་ཡང་དཔྱད་གསུམ་གྱིས། ། དག་པར་མ་བྱས་རིག་པ་མཁས་ལ་མེད། ། གང་ཕྱིར་བགྱི་བ་ཀུན་ལ་བློ་གྲོས་ནི། ། འཕྱང་མོ་ཉུག་ལ་མི་གནས་ཁྱད་པར་ཆོས། །
ལེགས་བཤད་ནམ་མཁའི་ནོར་བུའི་ཟེར་འཐུངས་པའི། ། བློ་གྲོས་འདབ་བརྒྱ་གྲོལ་བ་བསྟན་པའི་དཔལ། ། དེ་ཡི་དྲི་ཚིག་གེ་སར་བཞད་པའི་རྩེར། ། ལན་ལྡོན་རྐང་པ་དྲུག་པའི་སྒྲ་སྙན་བསྒྱུར། ། དེའང་མཁས་བཙུན་དགེ་བའི་བཤེས་གཉེན་ནམ་མཁའི་མཚན་ཅན་གྱི་གསུང་མཆིད་སྩལ་བར། སྒྲོལ་མ་དཀར་མོ་ཡིད་བཞིན་འཁོར་ལོའི་སྒྲུབ་ཐབས་ཀྱི་སྐབས། ཚོགས་ཞིང་གི་ལྷ་ཚོགས་རྣམས་རང་ལ་བསྟིམ་མམ་གཤེགས་སུ་གསོལ་བ་བགྱི་གསུངས་པ་ནི། ཚོགས་ཞིང་དམིགས་བསལ་མེད་པ་རྣམས་མི་དམིགས་པར་བཞག་པའམ་རྒྱུད་ལ་བྱིན་རླབས་འཇུག་ཕྱིར་འོད་དུ་ཞུ་ནས་རང་ལ་བསྟིམ་པ་གང་མོས་བྱ་བར་གསུང་ཞིང༌། ཁྲིད་ཡིག་གཞན་རྣམས་སུའང་རང་ལ་བསྟིམ་པ་ཉིད་བཤད་པ་མང་དུ་འབྱུང་བས་དེ་ལྟར་མཛད་པ་ལེགས། འོན་ཀྱང་དམིགས་པས་བསམ་པ་ལས་ངག་འདོན་ལྷག་པོ་ནི་མི་དགོས།
ཡང་བདག་བསྐྱེད་མཆོད་པའི་སྐབས་མཆོད་པ་བྱིན་རླབས་དགོས་སམ་མི་དགོས་གསུངས་པ། བདག་བསྐྱེད་མཆོད་པ་འབུལ་བ་རྣམས་ལ་ཡིད་སྤྲུལ་གཙོ་ཆེ་བས་བྱིན་རླབས་མི་མཛད་ལ། འདི་ཉིད་ཁོ་ནར་མ་ཟད་གཞན་ལའང་བདག་མདུན་ཐ་མི་དད་པའི་ཚུལ་དུ་སྒྲུབ་པ་ཡིན་ན་དགོས་མོད། དེ་མིན་པའི་བདག་བསྐྱེད་རྐྱང་པ་རྣམས་ལ་སྔོན་གྱི་མཁས་པ་རྣམས་ཀྱང་མ་མཛད་པ་ཤས་ཆེ་བས་བྱིན་རླབས་མ་བྱས་ན་ཆད་སྐྱོན་ཅི་ཡང་མེད་དམ་སྙམ། འོན་ཀྱང་མཚམས་ཀྱི་དུས་སུ་བདག་བསྐྱེད་ཀྱི་གོང་དུ་མཆོད་པ་བྱིན་རླབས་བྱེད་པ་དེ་ནི་གཏོར་བསྔོའི་སྐབས་སུ་མཁོ་བའི་མདུན་བསྐྱེད་ཀྱི་མཆོད་པ་བཤམས་པ་དེ་ལ་བར་ཆད་མི་འབྱུང་བར་བྱ་བའི་ཕྱིར་དང་མང་པོར་སྤེལ་བའི་ཕྱིར་བྱིན་གྱིས་བརླབས་ཏེ་གཞག་པ་ཡིན། ཡང་ཐུགས་ཀའི་སྔགས་འཁོར་གྱི་སྐབས། པདྨ་ཟླ་བ། དེའི་སྟེང་དུ་འཁོར་ལོ་རྩིབས་བརྒྱད་པ་བསྒོམ་པ་ཡིན་ནམ་དང༌། མདུན་དུ་ཨོཾ། རྒྱབ་ཏུ་ཧཱ་དགོད་ཅེས་འབྱུང་བ།
ཧཱའི་མདུན་དུ་སྭཱ་འབྱུང་བའི་ཚུལ་དུ་འགོད་པ་ཡིན་ནམ་གསུངས་པ་ནི། སྤྱིར་སྒྲོལ་དཀར་སྒྲུབ་ཐབས་ཀྱི་གཞུང་ཉིད་ནི་སློབ་དཔོན་ངག་དབང་གྲགས་པས་མཛད་པའི་འཆི་བདག་བསླུ་བའི་རྟོག་པ་ལས་བཤད་པའི་སྒྲུབ་ཐབས་ཟུར་དུ་ཕྱུང་བ་འདི་ཉིད་གཙོ་བོར་གཟུང་དགོས་པས། དེ་ཉིད་ལས། སྒྲོལ་མ་དེ་ཡི་སྙིང་གར་བསྒོམ། ། འཁོར་ལོ་འོད་ཟེར་དཀར་པོ་ཅན། ། རེའུ་མིག་བརྒྱད་ལ་ཡི་གེ་བརྒྱད། ། ཡོངས་སུ་བསྐོར་བར་བྱ་བའོ། ། ཞེས་འབྱུང་བས། ཐུགས་ཀར་འཁོར་ལོ་དང༌། དེའི་གདན་ལ་ཟླ་བ་ཡོད་པ་ནི།
སྔོན་གྱི་བླ་མ་མཁས་པ་མང་པོའི་གསུང་རབ་ལས་འབྱུང་བའི་ཕྱིར་ངེས་པར་དགོས་ཀྱི། དེའི་འོག་ཏུ་པདྨ་བཤད་པ་ནི་འགའ་ཡང་མ་མཐོང་ངོ༌། ། འོན་ཀྱང་རང་ཉིད་སྒྲུབ་ཐབས་ཡིག་ཆ་གང་གི་སྟེང་ནས་གསུང་གིན་ཡོད་པ་དེར་དམིགས་བསལ་ཡོད་ན་དེའི་ལུགས་ལྟར་དང༌། མེད་ན་པདྨ་མ་བསྒོམས་པ་འཐད་པར་སེམས་སོ། ། ཟླ་བའི་སྟེང་དུ་འཁོར་ལོ་དཀར་པོ་རྩིབས་བརྒྱད་པ་ལྟེ་བ་མུ་ཁྱུད་དང་བཅས་པ་གདན་ཐབས་སུ་ཡོད་པའོ། ། འཁོར་ལོའི་ལྟེ་བར་དགོད་བྱའི་སྔགས་ནི། གཞུང་ལས། ཨོཾ་ཧཱ་གསལ་བྱེད་དབུས་གནས་པའི། ། བསྒྲུབ་བྱའི་མིང་གི་ལྟེ་བར་བྱ། ། ཞེས་གསུངས་པའི་དོན་ནི།
ཨོཾ་དང་ཧཱ་གཉིས་ཀྱི་བར་དུ་སྒྲུབ་པ་པོའི་མིང་ཡིག་གམ་སྤེལ་ཚིག བདག་གི་ཚེ་དང་བསོད་ནམས་དང་ཡེ་ཤེས་རྒྱས་པར་མཛོད་ཅིག་ཅེས་པའམ། དེ་ཉིད་ལེགས་སྦྱར་དུ་བྱས་པ་མ་མ་ཨཱ་ཡུཿཔུཎྱ་ཛྙཱ་ན་པུཥྚིཾ་ཀུ་རུ་ཞེས་པ་སྟེ། དེ་གཉིས་གང་རུང་ཡོད་པ་དེ་ཉིད་འཁོར་ལོའི་ལྟེ་བར་དགོད་ཅེས་པའི་དོན་ཏོ། ། ཨོཾ་དང་ཧཱ་མདུན་རྒྱབ་ཏུ་འགོད་པ་གཞུང་དེར་གསལ་བར་མ་གསུངས་ཀྱང༌། གོང་མ་རྣམས་ཀྱིས་ཁྲིད་ཡིག་ཏུ། དབུས་སུ་ཏཱཾ་ཡིག་དཀར་པོ། དེའི་མཐར་མ་མ་ཨཱ་ཡུཿཔུཎྱ་ཛྙཱ་ན་པུཥྚིཾ་ཀུ་རུ་ཞེས་པས་བསྐོར་བ། མདུན་དུ་ཨོཾ། རྒྱབ་ཏུ་ཧཱ།
རྩིབས་བརྒྱད་ལ་གཡས་སྐོར་དུ་ཏཱ་རེ་ཏུཏྟཱ་རེ་ཏུ་རེ་སྭཱ། ཞེས་སོགས་འགོད་པར་གསུངས་སོ། ། འདི་ལ་ངོས་འཛིན་ཚུལ་ཏཱཾ་གྱི་མདུན་རྒྱབ་ཏུ་ཨོཾ་དང་ཧཱ་གཉིས་བཀོད་པའི་ཕྱི་རོལ་དུ་སྤེལ་ཚིག་འགོད་པར་འདོད་པའང་མི་འཐད་དེ། གཞུང་ལས་ཨོཾ་དང་ཧཱའི་བར་དུ་སྒྲུབ་པ་པོའི་མིང་སྤེལ་འགོད་པར་བཤད་ཀྱི། སྒྲུབ་པ་པོའི་མིང་གི་བར་དུ་ཨོཾ་དང་ཧཱ་འཇུག་པར་མ་བཤད་པའི་ཕྱིར་རོ། ། དེས་ན་ཏཱཾ་ཡིག་གི་མཐར་གཡས་སྐོར་དུ་མདུན་ནས་བརྩམས་ཏེ་མ་མ་སོགས་ནས་ཀུ་རུ་ཞེས་པའི་བར་མའི་སྔོན་དུ་རུ་སླེབ་པར་བྱས་པའི་ཡིག་ཕྲེང་གཅིག་གིས་སྒོར་མོར་འཁོར་བར་བཀོད། དེའི་ཕྱི་རོལ་ཤར་ངོས་ཀྱི་མ་དང་པོའི་རྒྱབ་ཏུ་ཨོཾ། ནུབ་ངོས་ཀྱི་ཛྙཱའི་རྒྱབ་ཏུ་ཧཱ་འགོད་པ་ཡིན་ཏེ། དམ་པ་རྣམས་ཀྱི་གསུང་རྒྱུན་དག་ལས་དེ་ལྟར་འབྱུང་ཞིང༌། སྔར་གྱི་དཔེ་རིས་འགའ་ལའང་དེ་ལྟར་བྲིས་པ་སྣང་བས་དེ་བཞིན་བྱའོ། །
ཡང་ཕྱི་རོལ་འཁོར་ལོའི་གུར་ཁང་སྙིང་ག་ནས་སྤོ་བའམ་ཇི་ལྟར་གུར་ཁང་གི་ཕྱི་རོལ་དུ་མེའི་གུར་ཁང་དགོས་སམ། འོད་ཟེར་འབར་བ་ཡིན་གསུངས་པ་ནི། འདི་ལ་རྒྱ་གཞུང་རང་དང་བླ་མ་གོང་མ་འགའ་ཞིག་ཕྱི་རོལ་དུ་འཁོར་ལོའི་གུར་ཁང་བསྒོམ་པའི་གསལ་ཁ་མེད་ཅིང༌། བླ་མ་འགའ་ཞིག་མི་བཞེད་པའང་ཡོད་མོད། སྔོན་གྱི་བླ་མ་གོང་མའི་ཡིག་ཆ་འགའ་ལས་རང་ཆག་ཆེན་འཁོར་ལོ་གུར་ཁང་གི་སྲུང་འཁོར་སྒོམ་པར་བྱེད་དེ། འཁོར་ལོ་དཀར་པོ་རྩིབས་བརྒྱད་པ་ཞྭ་ཐེབ་ཁ་སྤྲད་པ་ལྟ་བུའི་ནང་དུ་པད་ཟླ་ལ་སྐད་ཅིག་གིས་རྫུས་སྐྱེས་ལྟ་བུའི་སྒྲོལ་མ་བསྒོམ་ཞེས་འབྱུང་བ་དང༌། ད་ལྟ་རྗེ་ཚར་ཆེན་ཡབ་སྲས་སོགས་ནས་རིམ་པར་བརྒྱུད་པ་ཚེ་ཁྲིད་ཟླ་བའི་ཆུ་རྒྱུན་འོད་ཟེར་དྲུག་སྦྲག་གི་གུར་ཁང་དང་བཅས་པ་ཡོངས་སུ་གྲགས་པའི་ཁྲིད་ཡིག་ཕྱིས་སུ་རྒྱལ་དབང་ལྔ་པ་ཆེན་པོ་སོགས་དེང་སང་ཀུན་གྱིས་གསན་ཅིང་ཉམས་སུ་བསྟར་བར་མཛད་ཅིང་ཁྲིད་རྒྱུན་མ་ཉམས་པ་བཅས་བཞུགས་པ་འདི་ལས་ནི་འཁོར་ལོའི་གུར་ཁང་ངེས་པར་དགོས་པར་བཤད་པས། དེའི་ལུགས་ལ་ནི་རང་ཉིད་སྒྲོལ་མ་སྒྲུབ་ཐབས་ལྟར་ཡན་ལག་བཞི་རྫོགས་སུ་བསྒོམས་པའི་རྗེས་ཐོགས་དེར། རང་གི་ཕྱི་རོལ་དུ་འཁོར་ལོ་དཀར་པོ་རྩིབས་བརྒྱད་པ་སྦུབས་ཅན་ཞྭ་ཐེབ་ཁ་སྦྱར་བ་ལྟ་བུ་གཡས་སྐོར་དུ་འཁོར་བ། མེ་དཔུང་འབར་ཞིང་འཁྲུགས་པས་གདོན་བགེགས་ཐམས་ཅད་བྱ་སྒྲོ་མགར་གྱི་སོལ་མལ་དུ་བབས་པ་ལྟར་གཞོབ་ཐུལ་ཚིག་པར་བསམ་པ་སོགས་འབྱུང་ཞིང༌།
བླ་མ་རྣམས་ཀྱི་ཞལ་ཁྲིད་ཀྱང་འདི་ཉིད་རང་མཛད་པ་ཡིན། དེའི་ཕྱི་རོལ་དུ་མེའི་གུར་ཁང་ལ་སོགས་པ་མི་དགོས་ཀྱང༌། འཁོར་ལོ་དེའི་ཕྱི་ནས་དེ་ལས་འཕྲོས་པའི་ཚུལ་གྱིས་མེ་འབར་བས་གདོན་བགེགས་བསྲེགས་པའི་དམིགས་པ་བྱེད་པ་ཡིན་ནོ། ། ཡང་ཐུན་བཞིའམ་གསུམ་བྱེད་པའི་བསྡུ་བའི་སྐབས་སུ། རྗེ་ནོར་བཟང་རྒྱ་མཚོའི་ལུགས་དེ་ལ་སྲོད་ཐུན་མཐར་འོད་ཀྱི་གུར་ཁྱིམ་བསྡུ་བའི་ལུགས་དང༌། དབུ་བཙུགས་ནས་གྲོལ་ཁ་བར་མི་བསྡུ་བའི་ལུགས་གཉིས། ཐུན་དང་པོ་ལ་གསལ་འདེབས་ཚར་གཅིག་བྱས་ནས། རྗེས་མ་རྣམས་ལ་མཎྜལ་ཕུལ་ནས་ཐུན་ལེན་པའི་ཚུལ་འདུག་པས། ལུགས་འདི་ལ་ཐུན་མཐའ་ཐམས་ཅད་དམ་སྲོད་ཐུན་གྱི་མཐར་བསྡུ་བའི་ལུགས་གང་དགོས་གསུང་བ་ནི། སྤྱིར་གུར་ཁང་སོགས་མེད་པའི་ལྷ་རྐྱང་པ་བསྐྱེད་པ་རྣམས་ཀྱི་གདན་བསྡུ་བ་དང་འདིའི་སྐབས་ཀྱི་གུར་ཁང་བསྡུ་བ་སོགས་དོན་འདྲ་ཞིང༌།
ཁྱད་པར་ཚར་ཆེན་སོགས་ནས་བརྒྱུད་པ་གྱེས་པ་འདིའི་ལུགས་ལ་ཐུན་གསུམ་བཞི་གང་བྱེད་ཀྱང་ཐུན་རེ་བཞིན། རང་གི་ཐུགས་ཀའི་ཏཱྃ་ཡིག་ལས་འོད་ཟེར་འཕྲོས། སྣོད་བཅུད་ཐམས་ཅད་ལ་ཕོག་པས། དེ་རྣམས་འོད་དུ་ཞུ་ནས་ཕྱི་མ་ཤོས་ཀྱི་འོད་ཟེར་མཆིན་ཁའི་གུར་ཁང་ལ་ཐིམ། དེ་ནས་རིམ་པར་ནང་མ་ལ་བསྡུ། དེ་འཁོར་ལོའི་གུར་ཁང་ལ། དེ་རང་ལ། རང་ཡང་ཐུགས་ཀའི་ཏཱྃ་ཡིག དེ་ཡང་ནཱ་དའི་བར་བསྡུ། དེ་ཡང་མི་དམིགས་པ་འོད་གསལ་སྟོང་པ་ཉིད་དུ་མཉམ་པར་གཞག་གོ །
ཐུན་ཐམས་ཅད་ཀྱི་མཇུག་ཏུ་སྲུང་བའི་གུར་ཁང་བསྡུ་བའི་ལུགས་ལྟར་མཛད་ཀྱང་མི་འཐད་པ་ཅི་ཡང་མེད་དེ། ཇི་སྐད་དུ། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང༌། ། དམ་པའི་དོན་གྱི་བདེན་པའོ། ། ཞེས་གསུངས་པས་འདིར་ཡང་ལྷའི་རྣམ་པ་བསྒོམ་པ་ནི་ཀུན་རྫོབ་བདེན་པ་དང་ལྷ་བསྡུ་བ་ནི་དོན་དམ་བདེན་པ་སྟེ་བདེན་གཉིས་ཟུང་འཇུག་ཏུ་འགྱུར་བའི་དགོས་པའང་ཡོད་ཅིང༌། ཐར་པའི་འདྲ་འབག་ལམ་དུ་བྱེད་པའི་དབང་དུ་བྱས་ནའང༌། ལྷའི་མངོན་པར་རྟོགས་པ་ཚར་གཅིག་གིས་སངས་རྒྱས་ཀྱིས་ཚོགས་གཉིས་བསགས་པ་ནས་བརྩམས་ཏེ་མྱ་ངན་ལས་འདས་པའི་བར་གྱི་མཛད་པ་རྣམས་མཚོན་པའི་ཕྱིར། འདིར་ཡང་བཟླས་པས་ཆོས་འཁོར་བསྐོར་བ་དང༌།
ལྷ་བསྡུ་བས་མྱ་ངན་ལས་འདས་པ་དང༌། བསྡུས་ནས་སླར་ཡང་ལྷའི་སྐུར་ལྡང་བས་སྤྲུལ་པའི་སྐུའི་ཕྲིན་ལས་རྒྱུན་མི་ཆད་པ་མཚོན་པའི་ཕྱིར་ཤིན་དུ་འཐད་པར་ཡང་སེམས་སོ། ། གལ་ཏེ་གུར་ཁང་བར་ཆད་བསྲུང་བའི་ཕྱིར་མི་བསྡུའམ་སྙམ་ན། བར་ཆད་སྲུང་བ་ལ་ཡང་མི་འགལ་ཏེ། སྡུད་པར། ཉིན་མཚན་ཤེས་རབ་ཕ་རོལ་ཕྱིན་པ་མཆོག་དོན་སྤྱོད། ། དེ་ཚེ་ལུས་སེམས་དག་ནི་མཁའ་འགྲོ་བྱ་ལྟར་རྒྱུ། ། ནག་པོའི་རྩ་ལག་རྣམས་ཀྱིས་གླགས་རྙེད་ག་ལ་འགྱུར། ། ཞེས་འབྱུང་བ་ལྟར། རང་སེམས་འཁྲུལ་པའི་དབང་གིས་མེད་པ་ལ་ཡོད་པར་འཛིན་པ་ཐག་ཁྲ་ལ་སྦྲུལ་དུ་འཁྲུལ་བ་ལྟར་གནོད་བྱེད་དགྲ་འདྲེར་སྣང་བ་རྣམས་རང་གི་ངོ་བོས་སྟོང་པར་ཤེས་ནས་ཅིར་ཡང་མི་འཛིན་པར་སྤྲོས་བྲལ་དུ་བཞག་པས་དོན་དམ་པའི་བསྲུང་བར་འགྱུར་བར་གསུངས་པའི་ཕྱིར་རོ། །
ཁྱད་པར་ཚར་ཆེན་སོགས་ལས་བརྒྱུད་པ། འདིའི་ལུགས་ལ་ཐུན་གསུམ་བཞི་གང་བྱེད་ཀྱང་ཐུན་རེ་ཞིང་བསྡུ་སྟེ། དེའང་རང་གི་ཐུགས་ཀའི་ཏཱྃ་ཡིག་ལས་འོད་ཟེར་འཕྲོས། སྣོད་བཅུད་ཐམས་ཅད་ལ་ཕོག དེ་རྣམས་འོད་དུ་ཞུ་ནས་འོད་ཟེར་མཆིན་ཁའི་གུར་ཁང་ལ་ཐིམ། དེ་ནས་རིམ་བཞིན་ནང་མ་ལ་བསྡུ། དེ་འཁོར་ལོའི་གུར་ཁང་ལ། དེའང་རང་ལ། རང་ཐུགས་ཀའི་ཏཱྃ་ཡིག་ལ། དེ་ཡང་ནཱ་དའི་བར་བསྡུ།
དེ་ཡང་ནམ་མཁར་འཇའ་ཡལ་བ་ལྟར་མི་དམིགས་པ་འོད་གསལ་སྟོང་པ་ཉིད་དུ་མཉམ་པར་གཞག་གོ ། སླར་ཡང་སྟོང་ཉིད་དེའི་ངང་ལ་ཆུ་ལས་ཆུ་བུར་རྡོལ་བའི་ཚུལ་གྱིས་རང་རྗེ་བཙུན་མའི་སྐུར་གྱུར་པར་བསམ། གཏོར་མ་འབུལ་ན་སྐབས་འདིར་འབུལ་བ་ཡིན་ལ། དེ་གྲུབ་ཟིན་པའི་རྗེས་སམ། གཏོར་མ་མི་འབུལ་ནའང༌། རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་ཞེས་པས་བསྲུངས་ལ། དགེ་བ་འདི་ཡིས་མྱུར་དུ་བདག ། ཡིད་བཞིན་འཁོར་ལོ་འགྲུབ་གྱུར་ནས་སོགས་དང༌།
ལོ་བརྒྱ་ཐུབ་ཅིང་སོགས་བསྔོ་བ་སྨོན་ལམ་ཅི་རིགས་དང་བཀྲ་ཤིས་ཀྱིས་མཐའ་བརྒྱན་པར་བྱའོ། ། ཡང་ཐུན་མཐར་གཏོར་མ་འབུལ་དགོས་པའི་ཚེ། མདུན་བསྐྱེད་ལ་གཏོར་མ་འབུལ་བའི་ཚུལ་གསལ་བ་དགོས་གསུངས་པ་ནི། ཐུན་ཐམས་ཅད་ལ་གཏོར་བསྔོ་མི་ཐུབ་ཀྱང༌། ཐུན་གཉིས་སམ་ཐུན་གཅིག་ལ་ནི་ངེས་པར་གཏོར་མ་འབུལ་དགོས་པས། དཀར་གཏོར་ཆུ་གཙང་གིས་བྲན་ལ། གཏོར་མ་བྱིན་རླབས་ཡོ་ག་ལྟར་བྱེད་ན་རྡོ་རྗེ་གནོད་སྦྱིན་གྱི་ཕྱག་རྒྱ་དང༌། ཨོཾ་བཛྲ་ཡཀྵ་ཧཱུྃ་གིས་བསང༌། རྡོ་རྗེ་མེའི་ཕྱག་རྒྱ་དང༌། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ་ཀྱིས་བསྲེགས་སྦྱངས།
རྡོ་རྗེ་བསྡམ་པ་འདེབས་པའི་ཚུལ་དང༌། ཨོཾ་ཨ་ཀཱ་རོ་སོགས་ལན་གསུམ་གྱིས་གཏོར་མ་འདོད་དགུ་འབྱུང་བའི་བདུད་རྩིར་གྱུར་པར་བསམ། ཡང་ན་སྤྱི་འགྲོ་ལྟར་བྱིན་རླབས་བྱེད་ཀྱང་རུང་སྟེ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོར་གྱུར་ཅེས་དང༌། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབ་བོ། ། དེ་ནས་མགྲོན་བསྐྱེད་པ་ནི། གཏོར་མའི་སྟེང་ཕྱོགས་ཀྱི་ནམ་མཁར་པྃ་ལས་པདྨ་དཀར་པོ་སོགས་ནས། འོད་དཔག་མེད་ཀྱིས་དབུར་བརྒྱན་ཞེས་པའི་བར།
རང་ཉིད་ཅེས་པ་དོར་བ་མ་གཏོགས་བདག་བསྐྱེད་ལྟར་མདུན་དུ་བསྐྱེད་ལ། དེའི་ལྗགས་ལས་འོད་ཀྱི་སྦུ་གུ་བྱུང་ནས་གཏོར་མ་དྲངས་པར་བསམས། ཐལ་མོ་ཁོང་སྟོང་དུ་སྦྱར་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ་ཞེས་ཡི་གེ་བཅུ་པའི་མཐར་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི་ཞེས་པ་ལན་གསུམ་མམ་བདུན་གྱིས་ཕུལ། མཚན་སྔགས་སྔོན་དུ་འགྲོ་བའི་ཨརྒྷཾ་ནས་ཤབྡའི་བར་གྱིས་མཆོད། འཁོར་བ་ལས་སྒྲོལ་སོགས་ནས་འཁོར་ལོ་ཅན་ལ་ཕྱག་འཚལ་ལོ་ཞེས་པའི་བར་གྱིས་བསྟོད། བསྡུ་ན་ཤླཽ་ཀ་གཅིག་གིས་ཀྱང་རུང༌། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་དང༌། འཆི་མེད་ཚེའི་དངོས་གྲུབ་སྩལ་དུ་གསོལ་ཞེས་པ་ལྟ་བུའམ། ཚིགས་བཅད་ལྷུག་གང་རིགས་ཀྱིས་འདོད་དོན་གསོལ་བ་བཏབ་བོ། །
འཇིག་རྟེན་པའི་གཏོར་མ་རྒྱས་པ་ལ་མོས་ན། ཕྱོགས་སྐྱོང་འབྱུང་པོ་བགེགས་གཏོར་རྣམས་ཆ་གསུམ་གྱི་ཆོ་གས་བཏང༌། བསྡུ་ན། གཏོར་མ་ཟླུམ་གཏོར་གཅིག་ལ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། ལག་པ་གཡས་ཁུ་ཚུར་གྱི་མཛུབ་མོ་ལྕགས་ཀྱུ་ལྟར་བཀུག་པ་ཕྱོགས་བཅུར་བསྐོར་བ་ལྕགས་ཀྱུའི་ཕྱག་རྒྱ་དང༌། ཨོཾ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་འཇིག་རྟེན་སྐྱོང་བའི་མགྲོན་རྣམས་བཀུག་ལ། ལག་པ་གཡས་མཆོག་སྦྱིན་དང༌། སྔགས་དེ་ཉིད་ལ་ཨོཾ་ཨ་ཀཱ་རོ་སོགས་བཏགས་པ་ལན་གསུམ་གྱིས་ཕུལ་ལ། འཇིག་རྟེན་པ་ཡི་འབྱུང་པོ་རྣམས། ། མཆོད་སྦྱིན་གཏོར་མ་འདི་བསྣམས་ལ། །
ཆོས་དོན་བདེན་པ་ལ་གནས་ནས། ། ཞི་ཞིང་དུལ་བའི་སེམས་སུ་མཛོད། ། བདག་ཀྱང་བྱང་ཆུབ་མ་ཐོབ་བར། ། གེགས་མེད་བར་ཆད་མེད་པ་དང༌། ། དམ་ཚིག་གནས་ལ་གནས་མཛོད་ལ། ། བྱང་ཆུབ་ཐོབ་པའི་གྲོགས་ཀྱང་མཛོད། ། ཅེས་པས་ཕྲིན་ལས་བཅོལ་ལ། ལོ་ཀ་པཱ་ལ་ས་པ་རི་ཝཱ་ར་གཙྪ་ཞེས་པས་གཤེགས་སུ་གསོལ་ལོ། ། ཡང་སྔོན་གྱི་ཡིག་རྙིང་གི་ལོ་རྒྱུས་ལས། བླ་མ་གླེ་ནག་པ་སོགས་ལ།
ང་སྒྲོལ་མའི་བཀའ་སྲུང་གནོད་སྦྱིན་ཀྵེ་ཏྲ་པཱ་ལ་ཡིན་ཞེས་བྱ་བ་ཅིག་འོངས་ནས། ང་ལ་གཏོར་མ་བྱིན་ཅིག་དང་ཕྲིན་ལས་སྒྲུབ་ཅེས་གླེང་བ་བྱུང་འདུག་ཀྱང༌། གཏོར་ཆོག་ཇི་ལྟར་བྱ་བའི་ཚུལ་ནི་མ་མཐོང་ཞིང༌། ཕྱག་དྲུག་མགོན་པོ་འཁོར་བཅས་ལ་གཏོར་མ་རྒྱུན་པར་བསྔོ་བ་རྣམས་ལ་དེ་ཉིད་ཀྱིས་ཐུས་པར་སེམས་སོ། ། དེ་ལྟར་གཏོར་མའི་རིམ་པ་གྲུབ་ནས། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་གསོལ་དང༌། སྐུ་རྟེན་ཡོད་ན་བརྟན་བཞུགས་དང༌། མེད་ན། ཨོཾ་ཁྱེད་ཀྱིས་སེམས་ཅན་སོགས་དང༌།
ཨོཾ་བཛྲ་མུཿཞེས་མཐེབ་སྲིན་གྱི་སེ་གོལ་དང་བཅས་པས་ཡེ་ཤེས་པ་གཤེགས་སུ་གསོལ་ནས། དམ་ཚིག་པ་རང་ལ་ཐིམ་ཞེས་བརྗོད་ལ། རང་གི་དཔྲལ་བར་ཨོཾ་ཞེས་སོགས་མན་ཆད་གོང་ལྟར་བྱས་ལ། རྗེས་ཐོབ་ལྷའི་ང་རྒྱལ་དང་མ་བྲལ་བའི་ངང་ནས་ཐུན་མཚམས་ཀྱི་བྱ་བ་ལ་འཇུག་པ་ཡིན་ནོ། ། ཡང་མཇུག་ཏུ་སྨོན་ལམ་སྒྲུབ་ཐབས་རིམ་པ་ལས་འཕྲོས་ནས་འདི་ནས་བརྩམས་ཏེ་སྐྱེ་བ་ནས་ཚེ་རབས་ཀྱི་ཕྲེང་བར་རྗེས་སུ་འཛིན་པའི་སྨོན་ལམ་ཤླཽ་ཀ་བརྒྱད་ཡོད་པས་མཐའ་བརྟེན་པ་བཅས་བཀའ་དྲིན་སྩལ་བ་ཞུ་ཞེས་གསུངས་པ་ནི། སིདྡྷི་རསྟུ། རྒྱལ་བ་ཀུན་གྱི་ཕྲིན་ལས་ཟླ་བཞིན་མ། ། སྔོན་གྱི་སྨོན་ལམ་དགོངས་པའི་གྲུར་ཞུགས་ནས། ། སེམས་ཅན་སྡུག་བསྔལ་མཚོ་ལས་སྒྲོལ་བྱེད་མ། ། མངོན་འདོད་དོན་ཀུན་གྲུབ་པར་བྱིན་གྱིས་རློབས། །
སྐྱབས་སུ་འགྲོ་དང་བྱང་ཆུབ་སེམས་བསྐྱེད་སོགས། ། རྒྱ་ཆེན་བསོད་ནམས་ཟབ་མོ་ཡེ་ཤེས་ཚོགས། ། ཟུང་འབྲེལ་བསྒོམས་པས་ལས་ཉོན་སྒྲིབ་སྦྱངས་ནས། ། ཚོགས་གཉིས་རྒྱ་མཚོའི་ཕ་རོལ་ཕྱིན་པར་ཤོག ། སྐྱོན་བྲལ་འོད་གསལ་ཆུ་སྐྱེས་ཟླ་བའི་སྟེང༌། ། སྣང་སྟོང་ཟུང་འཇུག་ཡིད་འཕྲོག་འཇོ་སྒེག་གཟུགས། ། གསལ་བར་བསྒོམས་པས་འཆི་བདག་ལས་རྒྱལ་ནས། ། གཞོམ་བྲལ་རྡོ་རྗེའི་སྐུ་མཆོག་གྲུབ་པར་ཤོག ། ཡི་གེ་བཅུ་སྤེལ་ཟབ་མོ་གསང་བའི་སྔགས། ། གྲག་སྟོང་འགག་མེད་བྲག་ཅའི་སྒྲ་དབྱངས་ལྟར། །
ལེགས་པར་བཟླས་པས་དངོས་གྲུབ་ཀུན་འགུགས་ཤིང༌། ། འགག་མེད་རྡོ་རྗེའི་དབྱངས་མཆོག་ཐོབ་པར་ཤོག ། ཟབ་དབྱིངས་ཡེ་ཤེས་གཉིས་སུ་མེད་པའི་ཐུགས། ། སྐྱེ་འགག་མཐའ་དབུས་བྲལ་པ་མཁའ་ལྟ་བུར། ། མཉམ་པར་བཞག་པས་སྒྲིབ་གསུམ་དྲུང་ཕྱུང་ནས། ། འཁྲུལ་མེད་རྡོ་རྗེའི་ཡེ་ཤེས་ཐོབ་པར་ཤོག ། སྙིང་གར་འདོད་དགུ་འཇོ་བ་ཡིད་བཞིན་གྱི། ། འཁོར་ལོ་ཡི་གེར་བཅས་ལས་འཆི་མེད་ཚེའི། ། བདུད་རྩི་བབས་པས་བདག་ལུས་གཏམས་བྱས་པས། ། འཆི་མེད་ཚེ་ཡི་དངོས་གྲུབ་ཐོབ་པར་ཤོག །
མངོན་མཐོ་ངེས་ལེགས་སྒྲུབ་པའི་ལུས་སྲོག་དགེར། ། བར་དུ་གཅོད་པའི་ནད་རིམས་གདོན་བགེགས་དང༌། ། འཇིགས་ཆེན་བརྒྱད་དང་དུས་མིན་འཆི་བའི་རིགས། ། ཐམས་ཅད་ཁྱོད་ཞལ་དྲན་པས་ཞི་བར་ཤོག ། དཔག་ཡས་བསོད་ནམས་འབྱོར་པའི་ཆུ་གཏེར་ཀློང༌། ། མི་འགྱུར་ཚེ་ཡི་རི་བོ་ཆེས་བརླིང་བར། ། ལུང་དང་རྟོགས་པའི་ཉི་ཟླ་འོད་གསལ་བས། ། འཕགས་མ་ཁྱོད་ཀྱི་ཞལ་བཟང་མཐོང་བར་ཤོག ། དེང་ནས་བྱང་ཆུབ་བར་གྱི་སྐྱེ་ནས་སྐྱེར། ། ཡི་དམ་ཁྱོད་དང་ནམ་ཡང་མི་འབྲལ་བར། །
གཞུང་མང་ཐོས་བསམ་སྒོམ་པ་མཐར་ཕྱིན་ནས། ། བསྟན་པ་སེམས་ཅན་ཕན་རྒྱ་ཆེ་བར་ཤོག ། ཅེས་སྨོན་ལམ་དུ་བྱེད་ན་དེ་བཞིན་དང༌། འདོད་དོན་གསོལ་གདབ་ཏུ་བྱེད་ན་མཐའི་ཤོག་ཅེས་པའི་ཤིས་བརྗོད་རྣམས་ཀྱི་ཚབ་ཏུ། མཛོད་ཅེས་པའི་བསྐུལ་ཚིག་ཏུ་བསྒྱུར་ཏེ་བཏོན་པས་དོན་གྲུབ་བོ། ། སྨྲས་པ། བརྒྱུད་ཚུལ་མང་པོའི་ཆུ་བོ་ཡོངས་བཞེས་ནས། ། འཆི་མེད་གདམས་པའི་རྒྱུན་སྐྱུགས་ཡོངས་འཛིན་གྱི། ། ངོ་མཚར་འགྲན་པར་མ་བཟོད་ཨ་གསྟྱ། ། གཏམ་རྒྱུད་ཙམ་གྱི་བརྫུ་ལ་ཞུགས་སམ་སྙམ། །
གང་ལས་བརྩམས་པའི་དྲིས་ལན་པདྨ་དཀར། ། ལེགས་བཤད་འཆི་མེད་དགའ་ཚལ་ལས་བཏུས་པ། ། ཚིག་གི་སྲད་བུར་བརྒྱུས་པའི་ཕྲེང་བ་འདི། ། ལྷ་མཆོག་དགྱེས་ཞལ་འཛུམ་དུ་དམུལ་ཕྱིར་བྱས། ། རྣམ་དཀར་དགེ་བ་མཁའ་ཁྱབ་སེམས་ཅན་གྱི། ། བསམ་ཀུན་རྫོགས་པའི་ཐམས་ཅད་མཁྱེན་རྒྱུ་ནི། ། རིས་བྲལ་སློང་བའི་དཔལ་དུ་དཔག་བསམ་ཤིང༌། ། ཅི་འདོད་འབྲས་བུས་དུད་བཞིན་མཛེས་གྱུར་ཅིག ། ཅེས་སྒྲོལ་མ་དཀར་མོ་ཡིད་བཞིན་འཁོར་ལོའི་སྒྲུབ་ཐབས་ལས་བརྩམས་པའི་དྲིས་ལན་པདྨ་དཀར་པོའི་ཕྲེང་བ་ཞེས་བྱ་བ་འདི་ནི་མཁས་བཙུན་དགེ་བའི་བཤེས་མཆོག་ནམ་མཁའ་བརྟན་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་ལེགས་ཚོགས་ཐམས་ཅད་འཕེལ་བར་གྱུར་ཅིག། །།
༄༅། །དྲིས་ལན་མེ་ཏོག་ཕྲེང་བ་ཞེས་བྱ་བ་བཞུགས།། ༄༅། །ན་མོ་མཉྫུ་ཤྲཱི་ཡེ། ཆོས་བདག་མེད་འདོམས་པའི་སྒྲ་དབྱངས་ཀྱིས། ། བདག་འཛིན་པ་བཟློག་པའི་བླ་མ་དང༌། ། ལམ་ལོག་པར་ལྟུང་ལས་སྐྱོབ་པའི་མཆོག ། དཔལ་དཀོན་མཆོག་གསུམ་པོ་གཙུག་ན་མཆོད། ། ལམ་སྒྲུབ་ལ་བརྩོན་པའི་བླ་མ་ཡིས། ། ཆོས་བརྒྱད་ཁྲི་བཞི་སྟོང་མ་ལུས་པའི། ། བཅུད་སེམས་ཀྱི་སྟེང་དུ་བསྡུས་ནས་ནི། ། ཉམས་ལེན་ཚུལ་བྲིས་ཤིག་གསུངས་པའི་དོན། །
སྤྱིར་རྫོགས་སངས་རྒྱས་ཀྱིས་གསུངས་པའི་ཆོས། ། དོན་ཉམས་སུ་ལེན་པའི་དབང་བྱས་ན། ། ལམ་ལྟ་སྒོམ་སྤྱོད་པ་གསུམ་དུ་འདུས། ། དེའི་དང་པོ་ལྟ་བ་སྒོམ་པ་གཉིས། ། ཡ་མི་འབྲལ་ཟུང་འཇུག་ཉམས་ལེན་གཅིག ། སེམས་གསལ་སྟོང་ཟུང་འཇུག་སྐད་ཅིག་མའི། ། དྲི་གློ་བུར་བ་ཡི་གཉེན་པོར་འདུས། ། འདི་མ་ཤེས་ཕྱོགས་ལྷུང་སྨྲ་བ་མང༌། ། དེ་ཇི་ལྟར་ཉམས་སུ་ལེན་པའི་ཚུལ། ། ཆོས་ཟབ་མོ་ཐེག་པ་ཆེན་པོ་དང༌། །
ཆོས་ཟབ་མོ་རྡོ་རྗེ་ཐེག་པ་གཉིས། ། རང་གང་མོས་ཉམས་སུ་བླང་བྱ་ཡང༌། ། འདིར་ཕྱི་མའི་ལུགས་ལྟར་བརྗོད་ན་ནི། ། གནས་བསམ་གཏན་འགྲུབ་པའི་ཁང་བུ་རུ། ། སྟན་བདེ་བར་བསྡད་ལ་མི་རྟག་པས། ། རྒྱུད་ལྕག་གིས་བྲབ་ལྟར་བསྐུལ་ནས་ནི། ། དཔལ་སྙིང་པོ་ཀྱེ་ཡི་རྡོ་རྗེ་ཡི། ། ལམ་དུས་ཀྱི་མངོན་པར་རྟོགས་པའམ། ། དེ་མ་ནུས་འཁོར་འདས་དབྱེར་མེད་དུས། ། སྐད་ཅིག་གིས་བསྐྱེད་པའི་དཔའ་གཅིག་གོ །
དེ་མིན་ཀྱང་ཡི་དམ་ལྷག་པའི་ལྷ། ། གཞན་གང་ལ་མོས་པའི་མངོན་པར་རྟོགས། ། གསལ་དྲག་པ་རང་རང་གཞུང་བཞིན་དུ། ། གོང་སྐྱབས་སུ་འགྲོ་བ་ནས་བཟུང་སྟེ། ། སྔགས་བཟླས་པའི་བར་དུ་ལེགས་པར་བསྒོམས། ། དེར་རང་ལུས་ལྷ་སྐུ་ནམ་མཁའི་འཇའ། ། རྒྱན་ཆ་ལུགས་གསལ་ལ་བལྟས་པའི་ཚེ། ། དེའི་རང་བཞིན་ཅིར་ཡང་མ་གྲུབ་ཀྱང༌། ། གདངས་འགག་མེད་འཆར་བ་སེམས་ཀྱི་རྩལ། ། དེར་འཛིན་མེད་རང་གདངས་ཁྲལ་ལེར་བཞག །
འདི་གཞན་དུ་དམིགས་རྟེན་སོགས་ལས་ཟབ། ། ཚུལ་འདི་ལ་གོམས་ན་ཞི་གནས་དང༌། ། མཆོག་ངོ་བོ་ཉིད་ཀྱི་ལྟ་བ་འཁྲུངས། ། དཔལ་རྣལ་འབྱོར་བླ་མེད་ལམ་དུ་ནི། ། ཟབ་གསལ་བ་གཉིས་མེད་བསྐྱེད་རིམ་ཡིན། ། འདི་ལེགས་པར་གོམས་ན་དོན་གྲུབ་ཀྱང༌། ། ཁོང་མ་ཆུད་པ་ཡིས་བསླབ་ཚུལ་ནི། ། ལུས་ཆོས་བདུན་ལྡན་པར་འདི་ལྟར་བསམ། ། བདག་ཅེས་པ་སྡུག་བསྔལ་རྩ་བ་འདི། ། ལུས་ཡིན་ནམ་མིང་ངམ་སེམས་ཡིན་བརྟག །
ལུས་ཡིན་ན་སྐྲ་ནས་རྐང་རྩེའི་བར། ། བདག་མ་གྲུབ་ཁུ་ཁྲག་འདུས་པ་ཙམ། ། ལྷ་ཡིན་ན་སེམས་ཀྱི་ཆོ་འཕྲུལ་ཡིན། ། མིང་ཡིན་ན་ཕྱི་ནས་བཏགས་པར་ཟད། ། སེམས་ཡིན་ན་འདས་པ་སྔོན་དུ་འགགས། ། ད་འབྱུང་བར་འགྱུར་བ་སྐྱེས་པ་མེད། ། དུས་ད་ལྟ་སྐད་ཅིག་གཉིས་པར་འཕོ། ། དེ་བདག་ཏུ་གྲུབ་པར་སུ་ཞིག་འདོད། ། ཚུལ་འདི་འདྲས་བརྟགས་ན་གང་ཟག་གི ། བདག་ཅེས་བྱ་གཞི་མེད་འཁྲུལ་བར་གོ །
དེ་བཞིན་དུ་ཕྱི་ནང་སྣང་བ་འདི། ། ལས་བག་ཆགས་བརྟས་པའི་སེམས་སྣང་སྟེ། ། དཔེ་རྨི་ལམ་ནང་གི་ལྟད་མོ་ལ། ། ཡུལ་རྣམ་པ་སྣ་ཚོགས་འཆར་དང་མཚུངས། ། རང་སེམས་ལས་ལོགས་སུ་གྲུབ་པ་མེད། ། ལྷ་དཀྱིལ་འཁོར་འཁོར་ལོ་ཡིན་ན་ཡང༌། ། ཁོང་དམིགས་པའི་རྐྱེན་ལས་མ་བྱུང་ངམ། ། སེམས་ཉིད་ཀྱང་ཐོག་མར་མ་སྐྱེས་ན། ། དེ་གནས་དང་འགགས་པ་ཇི་ལྟར་འགྲུབ། ། རྒྱུ་དེས་ཀྱང་བདག་གི་མཚན་ཉིད་མེད། །
ཚུལ་འདི་འདྲས་ཆོས་ཀྱི་བདག་མེད་བསྒོམ། ། དོན་དེ་སླད་བདག་གཉིས་མ་རྙེད་པར། ། སེམས་སྐྱེངས་ཐག་ཆོད་པའི་གདངས་ལ་བལྟ། ། དེ་བལྟས་ཀྱང་དངོས་པོར་གྲུབ་བམ་ཅི། ། དངོས་གྲུབ་ན་ཁ་དོག་དབྱིབས་འདྲ་སྨྲོས། ། སྨྲ་མ་ཤེས་ལུས་ན་བརྗོད་བྲལ་ཏེ། ། བལྟ་ཤེས་ན་ལྟད་མོ་མངས་དྲགས་ཀྱང༌། ། བལྟ་མ་ཤེས་འཁྲུལ་བའི་འཁོར་ལོར་འཁོར། ། དེའི་མཚན་ཉིད་གསལ་བ་མ་འགགས་ཀྱང༌། ། གཤིས་རང་བཞིན་ཅིར་ཡང་གྲུབ་པ་མེད། །
མེད་བཞིན་དུ་ངོ་བོ་ཟུང་འཇུག་གསལ། ། དོན་དམ་པར་སོ་སོ་མ་ཡིན་ཡང༌། ། ཚུལ་ལྡོག་པའི་སྒོ་ནས་སྐུ་གསུམ་མམ། ། སྐུ་རྣམ་བཞིའི་ངོ་སྤྲོད་བྱེད་ཅིང་དེ། ། འབྲས་དུས་ཀྱི་སྐུ་དང་དབྱེར་མེད་དུ། ། རོ་གཅིག་པར་ངེས་པའི་ཆུ་ལ་བཞག ། ཆོས་ཐམས་ཅད་རོ་མཉམ་ཇི་ལྟར་ཞེས། ། ཁྱེད་དྲི་བའི་ལན་ཡང་མཐར་ཐུག་གི ། དབྱིངས་ཆོས་ཀྱི་སྐུ་འདིར་གཅིག་པར་སྙམ། ། དེ་ལྟར་ན་གསལ་དང་སྟོང་པར་རེའི། །
ཕྱོགས་མ་ལྷུང་ཟུང་འཇུག་རྒྱ་མཚོར་བཞག ། མདོངས་རླབས་ཕྲེང་འཕྱོ་བ་ལྷ་དང་སྔགས། ། དབྱིངས་ཡེ་ཤེས་གཉིས་སུ་མེད་པར་བལྟ། ། ཚུལ་འདི་ལ་རྒྱུན་དུ་གོམས་བྱས་ན། ། འགོར་སྐྱབས་སུ་འགྲོ་བ་ནས་བཟུང་སྟེ། ། མཐར་དགེ་བ་བསྔོ་བའི་བར་གྱི་ཆོས། ། ཉམས་གང་བླངས་ཡེ་ཤེས་ཆེན་པོར་འཆར། ། དེར་མ་ཟད་སྤྱོད་ལམ་རྣལ་འབྱོར་ཀྱང༌། ། དཔེ་རྨི་ལམ་སྒྱུ་མ་འདྲར་ཤེས་ན། ། དུས་ནམ་ཡང་མི་འཆིང་གྲོལ་བའི་རྒྱུ། །
གཞན་རྫོགས་པའི་རིམ་གྱི་གཏུམ་མོ་སོགས། ། ཆེས་ཟབ་པ་མཆིས་ཀྱང་རེ་ཞིག་ཏུ། ། དེ་ཙམ་ཞིག་གཙོ་བོར་བཏོན་ན་ལེགས། ། གཞན་ཚོགས་བསགས་སྒྲིབ་སྦྱོང་ལ་སོགས་པ། ། དོན་མེད་པ་མ་ཡིན་སངས་རྒྱས་ཀྱི། ། སྐུ་མི་ཟད་རྒྱན་གྱི་འཁོར་ལོ་དེ། ། རྒྱུ་ཚོགས་མང་བསགས་ནས་བསྒྲུབ་དགོས་སོ། ། དེ་སྐད་དུ་དྲིས་ལན་མེ་ཏོག་ཕྲེང༌། ། རྒ་ཞེའུ་མདོའི་བླ་མ་སངས་རྒྱས་ཀྱི། ། ཆོས་རྒྱལ་མཚན་འཛིན་པས་བསྐུལ་བའི་ངོར། །
ཆོས་སྨྲ་བའི་གཟུགས་བརྙན་སྙན་དངགས་པ། ། མིང་ཚུལ་ཁྲིམས་རིན་ཆེན་ཞེས་བྱ་ཡིས། ། དཔལ་ལྷུན་གྲུབ་སྟེང་གི་ཆོས་གྲྭ་ནས། ། བྱ་ནེ་ཙོས་ཆོས་བཤད་ཇི་བཞིན་དུ། ། སྨྲས་འདིས་ཀྱང་འགྲོ་ལ་ཕན་གྱུར་ཅིག། །། ༄༅། །དྲིས་ལན་དང་བསྔོ་བའི་ཚིགས་བཅད་ཉུང་བསྡུས་བཞུགས།། ༄༅། །ཡེ་ཤེས་དགའ་བ་བཞི་ཡི་དངོས། ། སྐུ་བཞིའི་དབང་ཕྱུག་བླ་མ་ལ། ། ཕྱག་བགྱིས་ནས་ནི་དོན་གཉེར་གྱི། ། རེ་བ་ཚིག་གི་ཐིགས་པས་དགང༌། །
དེའང་དགེ་སློང་བསྟན་འཛིན་ཆོས་འཕེལ་ཅན་གྱིས། རྣལ་འབྱོར་མའི་ཁྲིད་ཡིག་རྣམས་སུ་དགའ་བ་བཅུ་དྲུག་མཚོན་པའི་བརྡར་ལོ་བཅུ་དྲུག་ལོན་པའི་ན་ཚོད་ཅན་ཞེས་འབྱུང་བའི་དགའ་བ་བཅུ་དྲུག་གི་ངོས་འཛིན་དགོས་གསུངས་པ་ནི། དེ་ལ་དབྱེ་བའི་གཞི་དང༌། དབྱེ་བ་གཉིས་ལས་དང་པོ་ནི། ཀྱེ་རྡོ་རྗེ་ལས། དབང་ནི་བཞི་ཡི་རིམ་པ་ཡིས། ། དགའ་བ་ལ་སོགས་རིམ་ཤེས་བྱ། ། ཞེས་པ་བུམ་དབང་ལ་སོགས་པ་བཞིས་མཚོན་བྱེད་དུ་བསྟན་པའི་ཡེ་ཤེས་དགའ་བ་ལ་སོགས་པ་བཞི་སྟེ། དེའང་ཇི་ལྟར་ན། སྣ་ཚོགས་དང་པོ་དགའ་བ་ཉིད། །
རྣམ་སྨིན་ལ་ནི་མཆོག་དགའ་ཉིད། ། རྣམ་ཉེད་དགའ་བྲལ་དགའ་བ་ཉིད། ། མཚན་བྲལ་ལྷན་ཅིག་སྐྱེས་དགའ་ཉིད། ། ཅེས་གསུངས་པ་ལྟར་དགའ་བ་དང༌། མཆོག་དགའ་དང༌། ཁྱད་པར་གྱི་དགའ་བའམ་དགའ་བྲལ་དང༌། ལྷན་ཅིག་སྐྱེས་པའི་དགའ་བ་ཞེས་བྱ་བ་སྟེ་བཞིའོ། ། གཉིས་པ་ནི། དགའ་བ་བཞི་པོ་རེ་རེ་ལའང་དགའ་བ་བཞི་བཞིས་དབྱེ་བའི་བཅུ་དྲུག་སྟེ། དང་པོ་དགའ་བའི་ཡེ་ཤེས་ཀྱིས་བསྡུས་པ་བཞི་ནི།
དགའ་བའི་དགའ་བ་དང་དགའ་བའི་མཆོག་དགའ་དང༌། དགའ་བའི་དགའ་བྲལ་དང༌། དགའ་བའི་ལྷན་ཅིག་སྐྱེས་དགའོ། ། གཉིས་པ་མཆོག་ཏུ་དགའ་བའི་ཡེ་ཤེས་ཀྱིས་བསྡུས་པ་བཞི་ནི། མཆོག་དགའི་དགའ་བ་དང༌། མཆོག་དགའི་མཆོག་དགའ་སོགས་བཞིའོ། ། གསུམ་པ་དགའ་བྲལ་གྱི་དགའ་བའི་ཡེ་ཤེས་ཀྱིས་བསྡུས་པ་བཞི་ནི། དགའ་བྲལ་གྱི་དགའ་བ་སོགས་བཞིའོ། ། བཞི་པ་ལྷན་ཅིག་སྐྱེས་དགའི་ཡེ་ཤེས་ཀྱིས་བསྡུས་པ་བཞི་ནི། ལྷན་ཅིག་སྐྱེས་དགའི་དགའ་བ་སོགས་བཞི་སྟེ་བཅུ་དྲུག་གོ །
དེ་ལྟར་ལམ་གྱི་དགའ་བ་བཅུ་དྲུག་གི་ཡོན་ཏན་ཡོངས་སུ་རྒྱས་པའི་མཚོན་བྱེད་ན་ཚོད་ཀྱང་ལོ་བཅུ་དྲུག་ལོན་པའི་ཚུལ་ཅན་དུ་བཞུགས་པ་ཡིན་ནོ། ། ཡང་བདག་གི་སྒོ་གསུམ་གྱི་དགེ་བ་ཐམས་ཅད་གཞན་ལ་ཕན་པར་འགྱུར་བའི་བསྔོ་བ་ཚིག་ཉུང་ལ་དོན་འདུས་པ་ཅིག་དགོས་གསུངས་པ་ནི། ༄། །སྭསྟི་བི་ཛ་ཡནྟུ། འདོད་པའི་འབྲས་བུ་རབ་སྩོལ་བླ་མ་དང༌། ། རྒྱལ་བ་སྲས་བཅས་བསྟན་སྲུང་ཚོགས་རྣམས་ཀྱིས། ། དགེ་བ་ཡོངས་སུ་བསྔོ་བའི་སྨོན་ལམ་ཉིད། ། ལེགས་པར་སྨིན་པའི་བྱིན་རླབས་ཆར་དུ་ཕོབ། ། བདག་དང་འགྲོ་བ་མཐའ་ཡས་སྒོ་གསུམ་དང༌། ། རྗེས་སུ་འབྲེལ་བའི་དུས་གསུམ་དགེ་ཚོགས་རྣམས། ། འཁོར་བའི་མཚོ་ལས་འགྲོ་བ་ཡོངས་འདོན་པའི། །
ཐམས་ཅད་མཁྱེན་པའི་དེད་དཔོན་ཐོབ་ཕྱིར་བསྔོ། ། དེ་ཐོབ་བར་གྱི་སྐྱེ་བར་དལ་འབྱོར་གྱི། ། རྟེན་ལྡན་ཐོས་བསམ་བསྒོམ་པའི་ཤེས་རབ་ཀྱི། ། ལུང་རྟོགས་ཆོས་ཀྱི་སྣང་བ་ཡོངས་བཟུང་ནས། ། ལེགས་པའི་ལམ་ཀུན་འགྲོ་ལ་འདོམས་པར་ཤོག ། ཅེས་པའི་དྲིས་ལན་དང་བསྔོ་བ་ཚིགས་སུ་བཅད་པ་ཉུང་བསྡུས་འདི་དག་གདོང་ཕྲད་བསམ་གཏན་གླིང་གི་དགེ་སློང་བསྟན་འཛིན་ཆོས་འཕེལ་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་བཀྲ་ཤིས་པར་གྱུར་ཅིག། །། ༄༅། །ཉམས་སུ་བསྟར་བྱ་གདམས་ངག་རྐང་པ་དྲུག་པའི་གླུ་ཆུང་ཞེས་བྱ་བ་བཞུགས།། ༄༅། །རྣམ་དག་ལམ་གྱི་ཐེག་པ་ལ་བརྟན་ནས། ། རྣམ་པ་ཐམས་ཅད་མཁྱེན་པའི་གནས་སུ་ཕྱིན། ། རྣམ་མང་འགྲོ་ལ་ལམ་མཆོག་འདོམས་མཛད་པ། །
རྣམ་གྲོལ་བརྙེས་པ་བླ་མའི་ཞབས་ལ་འདུད། ། གང་གི་དྲིན་གྱིས་ས་འཛིན་དབང་པོར་བརྟེན། ། རྨོང་རྟུལ་གྱི་ནའི་འདབ་ལྡན་ཕལ་པར་ཡང༌། ། བློ་ཆེན་འཛམ་བུ་གསེར་དུ་སྣང་བའི་རྒྱུས། ། ཆོས་གཏམ་སྒྲ་སྙན་འབྱིན་པའི་རེས་སུ་སོན། ། དེང་དུས་ཚུལ་ཁྲིམས་གསུམ་དང་ཐོས་བསམ་གྱིས། ། ཐུགས་རྒྱུད་ལེགས་སྦྱངས་སྨྲ་བའི་དབང་ཕྱུག་གི ། གསུང་མཆིད་པདྨའི་དྲི་ཞིམ་བསྐུལ་བའི་མོད། ། གདམས་ངག་རྐང་པ་དྲུག་པའི་གླུ་ཆུང་ལེན། ། འདི་ལྟར་སྐད་དུ་ཟབ་མོ་རྫོགས་པའི་རིམ། །
ཉམས་སུ་བསྟར་བྱ་ཉུང་འདུས་དགོས་སོ་ཞེས། ། གསུང་དོན་སྙིང་པོ་ཁ་བའི་སྨན་ལྗོངས་འདིར། ། རྒྱལ་བའི་གསུང་དོན་ཇི་བཞིན་འཆད་པ་ལ། ། བསྙེངས་བྲལ་འཇམ་དཔལ་གཞོན་ནུ་ས་སྐྱ་པར། ། གྲགས་པའི་རྔ་ཆེན་ས་གསུམ་ལྡིར་བས་མཚོན། ། བསྟན་པའི་སྣང་བྱེད་གང་དག་བྱོན་རྣམས་ཀྱི། ། ཐུགས་ཀྱི་བུམ་བཟངས་ལས་བྱུང་གདམས་པའི་བཅུད། ། གསུང་ངག་རིན་པོ་ཆེས་མཚོན་སྐལ་ལྡན་གྱིས། ། ཉམས་སུ་བླང་བྱའི་གདམས་པ་ཕལ་ཆེར་ཞིག ། མཁྱེན་ཡངས་ཁྱེད་ཀྱི་ཐུགས་ལ་མངའ་བ་ལས། །
ལྷག་པ་ཁོ་བོའི་ངག་ལས་ཅི་ཞིག་འཚལ། ། དེ་ལྟ་ན་ཡང་སྔར་ཡོད་ཉམས་བཞེས་ལ། ། གསལ་འདེབས་ཚུལ་དུ་ཅུང་ཟད་གླེང་བ་ནི། ། དེ་བཞིན་གཤེགས་པ་རྣམས་ཀྱིས་ཆོས་བསྟན་པ། ། ཟབ་མོའི་མཐར་ཐུག་བསྐྱེད་དང་རྫོགས་པ་གཉིས། ། རྟེན་དང་བརྟེན་པར་འབྲེལ་པའི་ཚུལ་གསུངས་ཀྱང༌། ། སྐབས་དོན་གསང་དབང་རྗེས་སུ་འབྲེལ་པའི་ལམ། ། རླུང་དང་གཏུམ་མོ་གཉིས་ཏེ་དང་པོ་ནི། ། རླུང་སྦྱོར་རྣམ་བདུན་སྔོན་འགྲོ་བུམ་པ་ཅན། ། ཞེས་གསུངས་ཆོས་ཀུན་རྩ་བ་རང་སེམས་ཏེ། །
དེ་གནས་བྱེད་པ་རླུང་ལ་རག་ལས་ཕྱིར། ། ཐོག་མར་རླུང་གི་རྣལ་འབྱོར་བསྒོམ་བྱ་སྟེ། ། དེ་ནི་སྲོག་རྩོལ་ལམ་བྱེད་རྡོར་བཟླས་དང༌། ། དེ་ཉིད་བརྟན་བྱེད་བཏང་བའི་ཡན་ལག་གསུམ། ། ནང་དུ་དགང་བ་གཉིས་དང་བུམ་ཅན་ཏེ། ། རླུང་གི་སྦྱོར་བ་རྣམ་བདུན་འདི་དག་ནི། ། ཉམས་སུ་ལེན་ཚུལ་གཞུང་ན་གསལ་བཞིན་དུ། ། རེ་རེ་ལ་ཡང་མཐར་ཕྱིན་སྦྱང་བྱས་ན། ། ལུས་སེམས་སྟེང་དུ་བདེ་གསལ་མི་རྟོག་སོགས། ། ཉམས་སྣང་མཆོག་རྣམས་མི་སྐྱེ་མི་སྲིད་པ། །
གདམས་ངག་ཚད་མ་དེ་ཡི་ཟབ་ཁྱད་ཡིན། ། དེ་དག་ལས་སྐྱེས་ལྟ་བ་བསྐྱང་བའི་ཚུལ། ། གང་ཚེ་ལུས་ཀྱི་འཁྲུལ་འཁོར་མ་ཞིག་པར། ། མདུན་གྱི་བར་སྣང་མིག་མི་འཛུམ་བལྟ་ཞིང༌། ། སེམས་ཉིད་གསལ་སྟོང་འཛིན་པ་དང་བྲལ་བའི། ། གནས་ལུགས་ངང་དུ་མ་བཅོས་ལྷུག་པར་བཞག ། གཞན་དུ་སྟོང་པ་ལ་སོགས་བཅོས་གྱུར་ན། ། གཉུག་མའི་གནས་ལུགས་ཞེས་བྱ་ཇི་ལྟར་འཐད། ། དེས་ན་སེམས་ལ་སེམས་ཀྱིས་ལྟ་བ་ཡི། ། ཚུལ་དུ་མ་ཡེངས་དྲན་ཤེས་བཞིན་བསྐྱངས་པས། །
བཞུགས་ཚུལ་སེམས་ཀྱི་མཚན་ཉིད་གསལ་བ་དང༌། ། རང་བཞིན་སྟོང་པ་ངོ་བོ་ཟུང་འཇུག་གསུམ། ། མེ་དང་མེ་ཡི་ཚ་བ་ཇི་བཞིན་དུ། ། གདོད་ནས་རྣམ་དབྱེར་མེད་པའི་བདག་ཉིད་ཅན། ། གང་དེའི་གཤིས་ལུགས་ཅིར་ཡང་མ་གྲུབ་ཀྱང༌། ། རང་རྩལ་མ་འགགས་སྣ་ཚོགས་སྣང་བ་འཆར། ། བསྒོམ་བྱ་སྒོམ་བྱེད་ལས་འདས་བློ་བྲལ་དང༌། ། གསལ་བའི་ངར་དང་མ་བྲལ་འཛིན་མེད་སྐྱོང༌། ། བྱིང་རྒོད་བྱུང་ན་གཉེན་པོས་བསལ་བར་བྱ། ། ཚུལ་འདིར་འབད་པས་ཡེ་ཤེས་ཁྱད་པར་ཅན། །
སྐྱེ་བར་ངེས་མོད་རང་གི་རྩོལ་བར་རག ། དེ་བཞིན་གཏུམ་མོ་ཕོ་ཉའི་ལམ་རྣམས་ཀྱང༌། ། གང་ལ་མོས་པ་ཁྲིད་གཞུང་ལྟར་བསྒོམས་ནས། ། རྗེས་ཀྱི་ལྟ་བ་སྐྱོང་ཚུལ་དེ་བཞིན་སྦྱར། ། གཞན་དུ་དབང་དུས་ལྟ་བ་དབུ་མ་དང༌། ། ཐུན་མོང་རིགས་པའི་དཔྱད་བསྒོམ་ཚུལ་ལྟར་ན། ། འདུས་པའི་རྒྱུད་ལས་དངོས་པོ་ཀུན་བྲལ་བ། ། ཕུང་ཁམས་སྐྱེ་མཆེད་གཟུང་འཛིན་རྣམ་སྤངས་པའི། ། ཆོས་བདག་མེད་པ་མཉམ་ཉིད་རང་གི་སེམས། ། གདོད་ནས་མ་སྐྱེས་སྟོང་པའི་རང་བཞིན་ནོ། །
ཞེས་གསུངས་དེ་དང་དོན་མཐུན་འཕགས་པས་ཀྱང༌། ། བདག་དང་ཕུང་པོ་རྣམ་པར་རིག་པ་ཡི། ། རྟོག་པ་རྣམས་ཀྱིས་ཀུན་ནས་མ་བསྒྲིབས་པར། ། རྟག་ཏུ་སྟོང་པ་ཉིད་ཀྱི་མཚན་ཉིད་ཅན། ། ཞེས་གསུངས་དེ་དོན་ལྟར་ན་ཕྱི་རོལ་པས། ། བརྟགས་པའི་གང་ཟག་བདག་ཅེས་བྱ་བ་དང༌། ། བྱེ་མདོས་བརྟགས་པའི་ཕུང་སྐྱེ་གཟུང་འཛིན་རྫས། ། རྣམ་རིག་འདོད་པའི་གཉིས་མེད་ཤེས་པ་རྣམས། ། རིག་པའི་རྩལ་གྱིས་རྣམ་པར་དཔྱད་པ་ན། ། བདེན་པར་གྲུབ་པ་འགའ་ཡང་རྙེད་པ་མིན། །
དེས་ན་དགག་བྱ་བདེན་པ་མ་གྲུབ་པས། ། དེ་བཀག་བདེན་མེད་ཉིད་ཀྱང་རྙེད་མིན་ལ། ། དེ་བཞིན་གཉིས་ཀ་གཉིས་ཀ་མིན་པ་སོགས། ། མཐའ་བཞི་གང་གིའང་ཕྱོགས་སུ་མ་ལྷུང་བའི། ། འཛིན་མེད་ལྟ་བའི་མཆོག་གྱུར་དེ་ཡི་ངང༌། ། གསལ་ལ་མ་འགགས་གསལ་ལེ་སིང་ངེར་བཞག ། བྱིང་རྒོད་སྤོང་བ་སྤྱི་ལྟར་ཤེས་བྱས་ནས། ། རྩེ་གཅིག་ལྷུག་པར་སྐྱོང་བ་བསྒོམ་པའི་མཆོག ། ཚུལ་འདི་ཕ་རོལ་ཕྱིན་དང་རྡོ་རྗེའི་ཐེག ། གཉིས་ཀར་རིགས་པས་དཔྱད་ནས་གཏན་ཕབ་ཚེ། །
འདི་ལས་ལྷག་པའི་རིགས་པ་མེད་པར་གྲགས། ། དེ་ཕྱིར་ལྟ་བ་དབུ་མ་གཅིག་པར་བཤད། ། འདི་དག་སྐོར་ལ་བཤད་བྱ་མང་མཆིས་ཀྱང༌། ། ནམ་ཟླ་གྲང་དང་དགེ་སྦྱོར་བཤོལ་དོགས་པས། ། དེ་འཕྲལ་གང་དྲན་སྨྲས་པ་ཉུང་ངུ་འདི། ། རེ་ཞིག་ཆོག་མཛོད་སླད་ནས་རིམ་གསལ་བགྱི། ། དེ་སྐད་མཁྱེན་ཡངས་བླ་མ་ཆོས་ཀྱི་རྗེའི། ། གཡར་ཁྲལ་ཅུང་ཟད་བྲིས་པའི་ལེགས་བྱས་ཀྱིས། ། འགྲོ་ཀུན་སྲིད་པའི་སྡུག་བསྔལ་གཅོད་བྱེད་པའི། ། ཡང་དག་ལྟ་ལ་རྟག་ཏུ་གཞོལ་གྱུར་ཅིག །
ཅེས་ཉམས་སུ་བསྟར་བྱ་གདམས་ངག་རྐང་པ་དྲུག་པའི་གླུ་ཆུང་ཞེས་བྱ་བ་འདི་ནི། མཁྱེན་ལྡན་དགེ་སློང་སངས་རྒྱས་ཆོས་རྒྱལ་ཞེས་བྱ་བས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །ཀུན་རིག་ལྷོ་སྒོའི་སྐབས་ཀྱི་དོགས་གནས་སེལ་བྱེད་བཞུགས།། ༄༅། །སྭསྟི་བྷ་ཝ་ཏུ། དཔལ་སྟུག་དོན་ཀུན་གྲུབ་པ་ཡི། ། ལེགས་གསུངས་ཐོས་པའི་སྐལ་བ་ཅན། ། ངུར་སྨྲིག་རྒྱལ་མཚན་འཆང་དེ་ཡིས། ། དྲིས་ལན་མདོར་བསྡུས་འདི་སྐད་གླེང༌། ། དེའང་ཀུན་རིག་གི་ལྷོ་སྒོའི་སྐབས་གཤིན་པོ་གང་ཟག་མཆོག་དམན་གྱི་ཁྱད་པར་ཡོད་ཟེར་བ་སྣ་ཚོགས་ཤིང་གླེང་འདུག་པ་ཇི་ལྟར་ཡིན་གསུངས་པ།
ཀུན་རིག་ལྷོ་སྒོའི་སྐབས་དེ་ལྟར་ཁྱད་པར་ཡོད་པའི་བཤད་པ་ཡིག་ཆ་ཁུངས་ཐུབ་མ་མཐོང༌། གྲྭ་ས་རྣམས་སུ་བླ་མ་གོང་མ་རྣམས་ཀྱི་དུས་མཆོད་དགོངས་རྫོགས་ལ་ནི་སྒྲུབ་མཆོད་བདག་འཇུག་ཙམ་ལས་མི་མཛད་པ་ནི་དགོངས་ལྟར་ལགས། འོན་ཀྱང་སྔོན་བྱུང་བཅོམ་ལྡན་འདས་ཀྱིས་ངན་སོང་དུ་སྐྱེས་པའི་འགྲོ་བ་རྣམས་སྡུག་བསྔལ་ལས་བསྒྲལ་བའི་ཕྱིར། དེའི་རྒྱུ་ལས་དང་ཉོན་མོངས་པའི་སྡིག་སྒྲིབ་སྦྱོང་བའི་ཆེད་དུ་རྒྱུད་གསུངས་པའི་དོན་ནི། ཚངས་པ་ཆེན་པོ་པདྨའི་གདན་ལ་བཞུགས་ཏེ་ཞེས་པ་ནས་ཆེད་དུ་བརྗོད་པའི་བར་གྱིས་ཀྱང་གསལ་བར་ནུས་ཤིང༌། ད་ལྟའི་དབང་དུ་བྱས་ནའང་གཤིན་པོ་དེ་བཟང་ངན་ཇི་ལྟར་ཡིན་རུང་ངན་སོང་དུ་མ་སྐྱེས་པ་ཞིག་ཡིན་ནའང་སྐྱེ་བ་ཕྱི་མ་རྣམས་སུ་མི་སྐྱེ་བའི་ཕྱིར་སྐྱེ་འགྱུར་གྱི་ལས་ཀྱི་སྒྲིབ་པ་བག་ཆགས་བཅས་སྦྱོང་བ་དང༌། ངན་སོང་དུ་སྐྱེས་པ་ཞིག་ཡིན་ན་དེར་སྐྱེ་བའི་རྒྱུ་ལས་ཉོན་གྱི་སྡིག་སྒྲིབ་སྦྱངས་ནས་སྡུག་བསྔལ་ལས་ཐར་བར་བྱེད་པའི་ཐབས་སུ་ལྷོ་སྒོའི་ཆོ་ག་བཏང་བ་ཡིན་པས། དེ་ལ་སྐུ་ཚེའི་དུས་ལས་འདས་པ་ཞེས་པ་ཙམ་གྱི་ཞེ་ས་ཅུང་ཟད་བྱེད་པ་ནི་ཆོས་པའི་ཆེ་བ་ཙམ་མ་གཏོགས་གཞན་ཁྱད་པར་ཆེན་པོ་མེད་དམ་སྙམ། རྒྱུ་མཚན། གཤིན་པོ་དེ་མཆོག་ཞིག་ཡིན་ནའང༌།
ད་དུང་སྐྱེ་བ་སྔོན་མ་རྣམས་སུ་ངན་སོང་དུ་སྐྱེ་བའི་ལས་འཕྲོ་ཅི་ཡོད་ཀྱང་ཤེས་པར་དཀའ་ཞིང༌། ད་ལྟའི་སྐྱེ་བ་འདིར་ཡང་མི་སློབ་པ་འབྲས་བུར་གནས་པ་ལམ་ཀུན་གཟིངས་བཞིན་དོར་བ་ཞིག་ཡིན་ན། དེ་ལ་ཀུན་རིག་སོགས་ཆོ་གའི་རིགས་ཅི་ཡང་མ་བྱས་ནའང་ཅི་འགལ། ལམ་ལ་སློབ་པའི་གཤིན་པོ་ཞིག་ཡིན་ཕྱིན་ཆད་ཅིས་ཀྱང་རྒྱུད་ལ་ལས་ཉོན་གྱི་སྡིག་སྒྲིབ་བག་ཆགས་དང་བཅས་པ་ཡོངས་སུ་སྤངས་པ་ཞིག་ནི་འགའ་ཡང་ཡོད་པ་མི་སྲིད་ལ། དེ་མེད་ན་ལས་ཀྱི་བག་ཆགས་ཕྲ་མོ་ཚུན་ཆད་སྦྱངས་དགོས་ཏེ། མ་སྦྱངས་ན། རྒྱུ་འབྲས་བསླུ་བ་མེད་པ་འདི། ། ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་གསུངས་པས་ན་ལས་དེ་ནམ་ཡང་ཟད་པར་མི་འགྱུར་ཞིང༌། མ་ཟད་ན་ལས་དེའི་འབྲས་བུ་མྱང་དགོས་པའི་ཕྱིར་རོ། །
དེས་ན་སྡིག་སྒྲིབ་མ་སྤངས་པའི་གཤིན་པོ་དེ་ལ་ཞེ་ས་སོགས་ཁྱད་པར་ཇི་ལྟར་བྱས་ཀྱང་ཕན་པ་ལྷག་པོ་ཞིག་མེད་སྙམ། དེར་མ་ཟད་ཁྱད་པར་ངེས་པར་དགོས་ན་གཞན་ལྟ་ཞོག ཀུན་རིག་གི་སྔགས་དོན་ལ་དཔྱད་ཀྱང་སརྦ་པཱ་པྃ་ནི་སྡིག་པ་ཐམས་ཅད། སརྦ་ཀརྨ་ཨ་ཝ་ར་ཎ་ནི་ལས་ཀྱི་སྒྲིབ་པ་ཐམས་ཅད་ཅེས་འགྱུར་བ་དང༌། བསྐྱེད་སྔགས་ལའང་སརྦ་བིཏ་སརྦ་ཨ་ཝ་ར་ཎ་ནི། ཀུན་རིག་སྒྲིབ་པ་ཐམས་ཅད་ཅེས་པའི་དོན་ཡིན་པ་དང༌། ཀུན་རིག་གི་མཚན་ལ་ཡང་ངན་འགྲོའམ་ངན་སོང་ཐམས་ཅད་ཡོངས་སུ་སྦྱོང་བའི་གཟི་བརྗིད་ཀྱི་རྒྱལ་པོ་ཞེས་སོགས་ཀྱི་ཚིག་རྣམས་ལའང་ཁྱད་པར་བཅོས་དགོས་པར་འགྱུར་བ་སོགས་ཕྱོགས་ཐམས་ཅད་ནས་འོ་བརྒྱལ་ཆེ་ཙམ་འོང་བ་འདུག་ཅིང༌། མིན་ན་ཀུན་རིག་གི་ཆོ་ག་ཡོངས་རྫོགས་འགོག་དགོས་པ་འདུག་པས་ཅིར་འགྱུར་དཔྱོད་མཛོད། དེ་དག་གིས་མི་གནོད་ན་ལྷོ་སྒོའི་སྐབས་ཀྱི་ཚིག་རྣམས་ཀྱིས་ཀྱང་མི་གནོད་པ་མཚུངས་སོ། ། དྲི་བྲལ་ཆོ་གའི་མེ་ལོང་ལ། །
བབ་ཅོལ་གཡའ་ཡིས་གོས་དོགས་པའི། ། དག་བྱེད་ཅུང་ཟད་བྲིས་པའི་དགེ ། སེམས་ཅན་ཀུན་ལ་ཕན་ཕྱིར་བསྔོ། ། ཞེས་ཀུན་རིག་ལྷོ་སྒོའི་སྐབས་ཀྱི་དོགས་གནས་སེལ་བྱེད་འདིའང་དགེ་སློང་དོན་གྲུབ་རྒྱལ་མཚན་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་དགེ་བར་གྱུར་ཅིག ། སླར་ཡང་མཁན་ཆེན་ཐམས་ཅད་གཟིགས་པ་དཔལ་ལྡན་ཆོས་སྐྱོང་པའི་སྤྱན་སྔར་བབ་པའི་ཚེའང་ཇི་ལྟར་བྲིས་པ་དེ་ལྟར་བྲིས་ནས་བསྐུ་ར་དང་ལེགས་འདུག་ཅེས་དགྱེས་པའི་གནང་བ་སྩལ་བ་ལགས།། ༄༅། །ཀུན་རིག་སོགས་རྣལ་འབྱོར་རྒྱུད་ཀྱི་དཀྱིལ་འཁོར་ཐིག་ཚོན་གྱིས་འདྲི་བའི་ཆོ་ག་རྣམ་གསལ་ཞེ་ལོང་ཞེས་བྱ་བ་བཞུགས།། ༄༅། །དགེ་ལེགས་དངོས་གྲུབ་དཔག་ཡས་འབྱུང་བའི་གཞི། ། རྟེན་དང་བརྟེན་པའི་གྲོང་ཁྱེར་དབང་གཞུའི་གར། ། འདྲི་རྫས་ཐིག་ཚོན་ཡེ་ཤེས་རང་སྣང་དུ། ། བསྐྲུན་ཕྱིར་བྱིན་རླབས་ཆོ་ག་འདིར་གསལ་བྱ། །
འདིར་རྣལ་འབྱོར་རྒྱུད་ལས་བསྟན་པའི་སྦྱོང་རྒྱུད་དཀྱིལ་འཁོར་བཅུ་གཉིས་ལ་སོགས་པ་རྡུལ་ཚོན་གྱིས་འདྲི་བ་ལ། དཀྱིལ་འཁོར་འདྲི་བའི་ས་གཞི་གང་དུ་སྐྱ་ཐིག་ལེགས་པར་བཏབ་ལ། སྟ་གོན་གྱི་ཆོ་ག་དང་འབྲེལ་ན་མི་དགོས་ཀྱང༌། དེ་དང་མ་འབྲེལ་བའི་ཚེ་བདག་གི་རྣལ་འབྱོར་གང་ཡིན་སྔོན་དུ་བཏང་ལ། ཐིག་ཚོན་བྱིན་གྱིས་བརླབས་པ་ནི། སྟེགས་ཇི་ལྟར་རིགས་པར་རིན་པོ་ཆེའི་སྣོད་དུ་རྡུལ་ཚོན་ཁ་དོག་ལྔས་གང་བའི་ཚོན་དཀར་པོ་ལ་ཨོཾ་སོགས་སོ་སོའི་ཁ་དོག་དང་མཐུན་པར་ཨོཾ་ཧཱུྃ་ཏྲཱཾ་ཧྲཱིཿཨཿཞེས་རིགས་ལྔའི་ས་བོན་བྲིས་པ་དཀྱིལ་འཁོར་སོ་སོའི་ཕྱོགས་མདོག་དང་མཐུན་པར་བཀྲམ། དེའི་སྟེང་དུ་སོ་སོའི་ཁ་དོག་དང་མཐུན་པའི་ཐིག་སྐུད་རིང་ཐུང་གི་ཚད་ནི། དཔོན་སློབ་གཉིས་ཀའི་གཡོན་གྱི་སོར་མོ་བཞི་ལ་བསྐོར་བའི་ཆ་མ་གཏོགས་པ་དཀྱིལ་འཁོར་གྱི་ཉིས་འགྱུར་དང་སྦོམས་སུ་སྒོའི་ཉི་ཤུའི་ཆ་ཡོད་པ་བཅས་ལྷན་ཅིག་ཏུ་བཞག མཆོད་པ་ལྔ་བཤམ། ཐིག་ཚོན་བསང་སྦྱངས།
སྟོང་པའི་ངང་ལས་ཐིག་ཚོན་དཀར་པོ་ཨོཾ་ལས་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་མཛད་པ། སྔོན་པོ་ཧཱུྃ་ལས་མི་བསྐྱོད་པ་སྔོན་པོ་གཡས་ས་ནོན། གཡོན་མཉམ་གཞག སེར་པོ་ཏྲཱཾ་ལས་རིན་འབྱུང་སེར་པོ་གཡས་མཆོག་སྦྱིན། ། གཡོན་མཉམ་གཞག དམར་པོ་ཧྲཱིཿལས་འོད་དཔག་མེད་དམར་པོ་མཉམ་གཞག ལྗང་གུ་ཨཿལས་དོན་ཡོད་གྲུབ་པ་ལྗང་གུ་གཡས་སྐྱབས་སྦྱིན། གཡོན་མཉམ་གཞག་གི་ཕྱག་རྒྱ་མཛད་པ། ཐམས་ཅད་ཀྱང་རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རྡོ་རྗེའི་སྐྱིལ་ཀྲུང་གིས་བཞུགས་ཤིང༌།
མཚན་དང་དཔེ་བྱད་ཀྱིས་སྤྲས་པར་བསྐྱེད། ཕྱག་ན་རྡོ་རྗེ་སོགས་གཞན་རྣམས་ལའང་གཙོ་བོར་རང་རང་གི་རིགས་ལྔའི་དགོད་ལུགས་བཞིན་བྱའོ། ། དེ་ནས་རང་གི་མིག་གཉིས་ཛཿལས་ཉི་མ་དང་ཟླ་བར་གྱུར་པ་ལ། དཱིཔྟ་དྲྀཥྚ་ཨཾ་ཀུ་ཤ་ཛཿཞེས་པ་མིག་ལ་བཀོད་དོ། ། བཅོམ་ལྡན་འདས་བདག་ལ་རྡོ་རྗེའི་ཐིག་ཚོན་སྩོལ་ཅིག་ཅེས་དང༌། དཱིཔྟ་སོགས་བརྗོད་ཅིང་མིག་གི་རྫི་མ་ཐུར་དུ་བརྡབས་པས། སངས་རྒྱས་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་ཐིག་ཚོན་རིགས་ལྔའི་རྣམ་པར་བཀུག་སྟེ། དམ་ཚིག་པ་ལ་ཐིམ་པར་བསམ། དེ་ལ་ཨོཾ་སརྦ་ཏ་ཐཱ་ག་ཏ་ཨརྒྷཾ་ནས་ཤབྡའི་བར་གྱིས་མཆོད། ཆོས་སྐུ་ནམ་མཁའ་སོགས་ཤླཽ་ཀ་གཅིག་གིས་བསྟོད།
རིགས་ལྔ་ཞུ་བ་ཐིག་ཚོན་སོ་སོ་ལ་ཐིམ་པས་ཡེ་ཤེས་ལྔའི་རང་བཞིན་གྱི་ཐིག་ཚོན་དུ་གྱུར་པར་བསམས་ལ། རྩ་རིག་དང་དཀྱིལ་འཁོར་གྱི་ལྷ་སོ་སོའི་སྔགས་ལན་གསུམ་ལ་སོགས་པ་བཟླས། ཁྱད་པར་ཐིག་སྐུད་ལ། ཨོཾ་བཛྲ་སཱུ་ཏྲ་ས་མ་ཡ་མ་ཏི་ཀྲ་མ་ཧཱུྃ་ཞེས་བརྗོད་ལ། ཚོན་གྱི་ཡིག་འབྲུ་རྣམས་ལག་པ་གཡོན་པའི་མཐེབ་སྲིན་གྱིས་བསུབས་ཤིང་མཉེ། དེ་ནས་ཐིག་སྐུད་རྣམས་རིམ་པར་བརྐྱངས་ཏེ་སློབ་མ་དང་ལྷན་ཅིག་ཏུ། ཨོཾ་ཨ་ནྱོ་ནྱ་ཨ་ནུ་ག་ཏ་སརྦྦ་དྷརྨྨཱཿཔ་ར་སྤ་ར་ཨ་ནུ་པྲ་བིཥྚ་སརྦ་དྷརྨྨཱཿཞེས་བརྗོད་ཅིང་དང་པོར་སོ་སོར་བསྒྲིལ། དེ་ནས་གཅིག་ཏུ་བསྒྲིལ་ལ་རྩ་རིག་དང་སོ་སོའི་སྔགས་བརྗོད་ཅིང་དྲི་བཟང་གི་ཆུས་སྦྲེང་སྟེ། རྡོ་རྗེ་བསྡམ་པའི་ཕྱག་རྒྱས་བཟུང་ལ། གོང་གི་ཐིག་སྐུད་ཀྱི་སྔགས་བརྒྱ་རྩ་བརྒྱད་ཀྱིས་བྱིན་གྱིས་བརླབ་བོ། །
དེ་ནས་རང་རྡོ་རྗེ་དྲིལ་བུ་བཟུང་ནས་ལངས་ཏེ་ཐིག་སྐུད་བཟུང་ལ། རང་ཉིད་དཀྱིལ་འཁོར་གྱི་བདེན་བྲལ་དང༌། གྲོགས་དབང་ལྡན་དུ་གནས་ཏེ། ཨོཾ་བཛྲ་སཏྭ་ཧཱུྃ་གིས་རང་རྡོ་རྗེ་སེམས་དཔའ་དང༌། ཨོཾ་བཛྲ་ཀརྨ་ཞེས་པས་གྲོགས་རྡོ་རྗེ་ལས་སུ་མོས་ལ། ཛཿཛཿཛཿཞེས་བརྗོད་ཅིང་ཐིག་སྣ་གཏད། དེས་ཀྱང་ཛཿགསུམ་བརྗོད་ཅིང་བླང༌། གཉིས་ཀས་གཡོན་པའི་ཁུ་ཚུར་དྲིལ་བུ་དང་བཅས་པས་ལྟེ་བའི་ཐད་ཀར་བཟུང་ནས་ཕྱོགས་ཐམས་ཅད་མཉམ་པ་ཉིད་དུ་བསམས་ལ། རང་ཉིད་ཨོཾ་བཛྲ་སཏྭ་ཧཱུྃ་ཞེས་བརྗོད་ཅིང༌། རྡོར་སེམས་ཀྱི་ང་རྒྱལ་གྱིས་ནུབ་དང༌།
གྲོགས་ཤར་དུ་སོང་ལ། ཨོཾ་བཛྲ་སཱུ་ཏྲ་མ་ཏི་ཀྲ་མ་ཧཱུྃ་ཞེས་བརྗོད་ཅིང༌། གཡས་རྡོ་རྗེ་དང་བཅས་པས་ཐོག་མར་སྟེང་ནས་འོག་ཏུ་གཅུས་ཏེ་ནམ་མཁའ་དང༌། དེ་ནས་ལུས་དམད་དེ་ས་གཞི་ལ་ཚངས་ཐིག་དང་པོ་གདབ། དེ་བཞིན་དུ་རང་ལྷོ་དང་སློབ་མ་བྱང་དུ་གནས་པས་ཚངས་ཐིག་གཉིས་པ། མེ་དང་དབང་ལྡན་དུ་གནས་པས་ཤར་གྱི་རྩ་ཐིག རླུང་དང་བདེན་བྲལ་དུ་གནས་པས་ནུབ། དེ་ཉིད་དང་དབང་ལྡན་དུ་གནས་པས་བྱང༌། མེ་དང་བདེན་བྲལ་དུ་གནས་པས་ལྷོ། རང་དེ་ཉིད་དང་སློབ་མ་བྱང་དུ་གནས་པས་ཟུར་ཐིག་དང་པོ།
རང་བདེན་བྲལ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་གདབ་བོ། ། ལོགས་ཐིག་འདེབས་པའི་ཚེ་རྩིག་ཐིག་ཕྱི་ནང་གཉིས། འདོད་སྣམ་གྱི་ཐིག་སྟེ་གསུམ་གསུམ་གདབ་སྟེ། དེ་ཉིད་འདུས་པའི་འགྲེལ་པར། སློབ་དཔོན་ཀུན་སྙིང་གིས་མཛད་པའི་དོན་གྲུབ་ནག་འབྱམས་ལས། ས་ལ་བརྟན་པའི་ཐིག་གདབ་སྟེ། དེའང་ཁ་ཁྱེར་གྱི་མཐའ་ཚུན་ཆད་དོ་ཞེས་གསུངས་སོ། ། བདེན་བྲལ་དང་དབང་ལྡན་དུ་གནས་པས་ཐིག་སྐུད་བསྡུ། སློབ་དཔོན་གྱིས་ནུབ་སྒོ་ནས་གཙུག་ཏོར་གྱི་ཕྱག་རྒྱ་སྤྱི་བོར་བཟློག་སྟེ། ཨོཾ་བཛྲ་བེ་གཱ་ཀྲ་མ་ཧོཿཞེས་བརྗོད་པས་ཡེ་ཐིག་ནམ་མཁར་བཏེག་པའི་འོག་ནས་འཛུལ་བར་བསམས་ལ།
དཀྱིལ་འཁོར་གྱི་ནང་དུ་ཞུགས། བདག་ཉིད་འཇིག་རྟེན་གསུམ་རྒྱལ་དུ་གསལ་བའི་མིག་གཉིས་ཧྲཱིཿལས་ཉི་མ་དང་ཟླ་བ། མིག་འབྲས་ཧཱུྃ་ལས་ཁྲོ་བོའི་རྡོ་རྗེ་མེ་འབར་བ། ཀྲོ་དྷ་དྲྀཥྚ་ཧྲཱིཿཞེས་བརྗོད་ཅིང༌། སྒོ་བཞིར་བལྟས་པས། ཐར་པའི་སྒོའི་བར་ཆད་བསལ་བར་གྱུར་པར་བསམས་ལ། སྒོའི་ཐད་ཀྱི་རྩ་ཐིག་རྣམས་དབྱི། དེ་ནས་རང་དཀྱིལ་འཁོར་གྱི་དབུས་སུ་འདུག་ལ། རྡོ་རྗེ་དྲིལ་བུ་འཛིན་པས། གཡོན་པའི་ཁུ་ཚུར་གྱིས་ཚོན་བླངས་ལ།
ཨོཾ་བཛྲ་ཙི་ཏྲ་ས་མ་ཡ་ཧཱུྃ་ཞེས་བཟླས་ཤིང༌། དཀྱིལ་འཁོར་རང་རང་གི་ཤར་ལ་སོགས་པའི་ཕྱོགས་མདོག་དང་མཐུན་པའི་རྩིག་པ་ལྔ་ཕྱི་ནས་རིམ་པ་བཞིན་བྱང་ཤར་ནས་ཆ་ཆེན་གཅིག་གི་ཚད་དུ་བྲིས་ལ། མཆོད་དེ། རིན་པོ་ཆེའི་སྣོད་ཀྱིས་བཀབ་ལ་སྟེང་དུ་རྡོ་རྗེ་བཞག་པས་བསྲུང་ངོ༌། ། ཕྱིས་སྦྲེལ་རན་པ་དང་སྣོད་བསལ་ལ་མཚན་མ་ངན་ན་ཕྱིར་བཟློག་བྱ། བཟང་ན་སྤྲོ་བ་བསྐྱེད་དོ། ། དེ་ནས་ཐམས་ཅད་ཀྱིས་དབུས་ནས་བརྩམས་ཏེ་ཚོན་གྱི་ཁ་དོག་མངོན་རྟོགས་དང་མཐུན་པར་བྲི་སྟེ། དེའང་ཕྱོགས་མདོག་གི་དོན་ནི། རྗེ་བཙུན་རིན་པོ་ཆེ་གྲགས་པས་གཞན་ཕན་སྤྱི་ཆིངས་སུ་ཀུན་རིག་གི་ཤར་སྔོ། ཤཱཀ་ཐུབ་ཀྱི་ལྷོ་སྔོ།
གཞན་ཐམས་ཅད་ཀྱི་ཤར་དཀར། ལྷོ་སེར། ནུབ་དམར། བྱང་ལྗང༌། དབུས་སྔོན་པོར་གསུངས་པ་ལྟར་དཀྱིལ་འཁོར་ཕྱི་མ་བཅུ་པོ་ཐམས་ཅད་ཀྱི་ཤར་དཀར་སོགས་ཕྱོགས་མདོག་དང་དབང་བསྐུར་གྱི་སྐབས་སུའང་བཛྲ་སྔོན་དུ་བརྗོད་པའི་རྒྱུ་མཚན་ཡང་གཞུང་འདི་དཔང་པོར་བྱས་པས་དེ་བཞིན་དུ་ཤེས་པར་བྱའོ། ། ཀུན་རིག་རྩ་བའི་དཀྱིལ་འཁོར་གྱི། ། ནང་གི་ཀ་བ་སྔོན་པོ་སྟེ། ། ཤར་ཀ་གཉིས་ལ་རྡོ་རྗེ་སྔོ། ། ལྷོ་ཡི་གཉིས་ལ་རིན་ཆེན་སེར། ། ནུབ་ཀྱི་གཉིས་ལ་པདྨ་དམར། །
བྱང་གཉིས་རྡོ་རྗེ་རྒྱ་གྲམ་མཚན། ། ཕྱི་རོལ་འཇིག་རྟེན་ཁོར་ཡུག་སྔོ། ། ལྷ་ཚོན་ཁ་དོག་མཐུན་པར་དགོད། ། དཀྱིལ་འཁོར་བཅུ་གཉིས་ཐམས་ཅད་ཀྱི། ། གདུང་ཟླུམ་སྔོན་པོ་རྡོ་རྗེ་སེར། ། འཁོར་ལོའི་རྩིབས་སྔོ་རྩིབས་ཀྱི་བར། ། ཕྱོགས་མདོག་མུ་ཁྱུད་ནང་མ་སྔོ། ། ཕྱི་མ་གདུང་ཟླུམ་གོ་ཆོད་གཅིག ། འདོད་སྣམ་དམར་པོ་ཕ་གུ་སེར། ། དྲྭ་བའི་གཞི་ནག་དྲྭ་བ་དཀར། །
མདའ་ཡབ་སྔོན་པོར་མིག་གསུམ་གྱི། ། ནོར་བུ་ཐུར་བལྟས་ལྟ་བུར་བྲི། ། པུ་ཤུ་དཀར་པོ་བང་རིམ་རིས། ། རྟ་བབས་དམར་སྔོ་ལྗང་སེར་བཞི། ། ཀ་བ་ཕྱོགས་མདོག་རྒྱན་སྣ་ཚོགས། ། གླང་རྒྱབ་གཞི་ནག་དྲྭ་བ་དཀར། ། པདྨ་དཀར་དམར་ཆོས་འཁོར་སེར། ། གདུགས་ཚོན་སྣ་ཚོགས་རྡོ་རྗེའི་རྭ། ། ལྷ་སྣམ་རང་རང་ཕྱོགས་མདོག་བྱ། ། ཁྱམས་ལྗང་རྡོ་རྗེའི་རྭ་བཞི་ནག །
རྡོ་རྗེ་སེར་རམ་དཀར་པོས་བྲི། ། ཕྱི་རོལ་མེ་རིས་སྣ་ཚོགས་བསྐོར། ། ལྷ་རྣམས་གནས་སུ་རང་རང་གི ། མིང་ངམ་ཐིག་ལེ་དགོད་པར་བྱ། ། སྐུ་དངོས་བཞག་གམ་མ་འབྱོར་ན། ། ཞེས་པ་ལྟར་བྲིས་ཟིན་པ་དང༌། ནམ་མཁར་བཏེག་པའི་ཡེ་ཤེས་ཀྱི་ཐིག་རྣམས་བྲིས་པའི་དཀྱིལ་འཁོར་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿཞེས་བརྗོད། ཐིག་ཚོན་ལྷག་མ་རྣམས་བསྡུས་ལ། མཆོད་པ་ལྔས་མཆོད་དེ།
ཨོཾ་ཨཱཿཧཱུྃ་བཛྲ་མུཿཞེས་པས་ཡེ་ཤེས་པ་གཤེགས་སུ་གསོལ། དམ་ཚིག་པ་རང་ལ་བསྟིམ་པ་ནི་ཐིག་དང་ཚོན་གྱིས་བྲི་བའོ། ། དེ་ལྟར་བྲིས་པའི་དཀྱིལ་འཁོར་གྱི་མཐར་དྲི་བཟང་གི་ཆུས་བྱུགས་ཏེ་མཆོད་པ་རྣམས་ཟླུམ་པོར་བསྐོར་བ་དང༌། གཏོར་མ་སོགས་རས་བྲིས་ཀྱི་སྐབས་ལྟར་བཤམས་ལ་ལྷ་སོ་སོའི་སྔགས་བརྗོད་ཅིང་བུམ་པ་དབུལ། དཀྱིལ་འཁོར་སྒྲུབ་ཅིང་མཆོད་པའི་རིམ་པ་རྣམས་ལ་འཇུག་གོ ། དེ་ལའང་སྒྲུབ་མཆོད་སྔ་མ་རྣམས་ཀྱི་རྗེས་ཆོག་གི་ཚེ། རྡུལ་ཚོན་གྱི་ལྷ་ལ་བརྟན་བཞུགས་བྱ། གཤེགས་གསོལ་གྱི་ཉིན། བརྟན་བཞུགས་ཀྱི་ཚབ་ཏུ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད་ཅེས་སོགས་ཀྱི་མཐར་མཐེབ་སྲིན་གྱི་སེ་གོལ་དང་བཅས་ཏེ་ཨོཾ་བཛྲ་མུཿཞེས་པས་ཡེ་ཤེས་པ་གཤེགས་སུ་གསོལ།
ཛཿཧཱུྃ་བཾ་ཧོཿ དམ་ཚིག་པ་རང་ལ་གཉིས་སུ་མེད་པར་ཐིམ་པར་བསམས་ལ། ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་དྲན་པའི་སྒོ་ནས། ཨོཾ་ཨ་ཀཱ་རོའི་སྔགས་བརྗོད་ཅིང་རྡོ་རྗེའི་རྩེས་དབང་ལྡན་གྱི་རྩིག་པ་ནས་རིམ་པས་བསུབས་ལ། རྡུལ་ཚོན་མཐའ་ནས་དབུས་སུ་བསྡུས་ཏེ་ཟ་མ་ཏོག་ལ་སོགས་པར་བླུགས་ཏེ་རྒྱ་མཚོར་འབབ་པའི་ཆུ་ཀླུང་ཆེན་པོར་སྤྱན་དྲངས་ལ། ཐིག་རྗེས་དྲི་བཟང་གི་ཆུས་བཀྲུས་ཏེ། བཀྲ་ཤིས་བྱ་ཞིང་ཕྱོགས་ཀུན་ཏུ་མེ་ཏོག་སིལ་མས་གཏོར་ཏེ་དཀར་གསུམ་གྱི་དགའ་སྟོན་ལ་ལོངས་སྤྱད་ཅིང་སྨོན་ལམ་གྱི་རྒྱས་གདབ་བོ། ། དཀྱིལ་འཁོར་རྒྱ་མཚོའི་རྡོ་རྗེ་སློབ་དཔོན་དུ། ། ཞལ་འཆེས་གཟེངས་སུ་བསྟོད་མོད་ཕྱོགས་རེའི་ཆར། ། དབང་རྟུལ་བཞིན་ལས་རྔུལ་ཆུའི་རྒྱུན་འཛགས་པ། །
བསིལ་བྱེད་འདི་ཡང་ལྷོ་ཕྱོགས་རླུང་གི་ཟླ། ། ལེགས་བྱས་དཔྱང་ཐག་ལ་འཁྱུད་ལུས་ཅན་རྣམས། ། ངན་འགྲོར་ལྟུང་བ་ལས་བཟུང་དལ་འབྱོར་རྟེན། ། གསང་ཆེན་ཐར་པའི་གྲོང་ཁྱེར་ལ་ཞུགས་ནས། ། དངོས་གྲུབ་ཟུང་གི་དགའ་སྟོན་འགྱེད་གྱུར་ཅིག ། ཅེས་ཀུན་རིག་སོགས་རྣལ་འབྱོར་རྒྱུད་ཀྱི་དཀྱིལ་འཁོར་ཐིག་ཚོན་གྱིས་འདྲི་བའི་ཆོ་ག་རྣམ་གསལ་མེ་ལོང་ཞེས་བྱ་བ་འདི་ནི། རྡུལ་ཚོན་གྱི་དཀྱིལ་འཁོར་འདྲི་བ་ལ་ཉེ་བར་མཁོ་ཕྱིར། རྡོ་རྗེ་འཆང་ཀུན་དགའ་བཟང་པོ་ཡབ་སྲས་རྣམས་ཀྱི་གསུང་རབ་ཀྱི་དགོངས་དོན་ལྟར་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ།། །། ༄༅། །འདོད་ཡུལ་རྣམས་ཀྱི་དུད་མཆོད་ཉུང་འདུས་བཞུགས་སོ།། ༄༅། །ཨོཾ་ཨཱཿཧཱུྃ།
རྒྱལ་བའི་གསང་གསུམ་ཡི་གེ་འབྲུ་གསུམ་གྱིས། ། འདོད་དགུ་བྱིན་བརླབས་རྒྱ་ཇའི་བཏུང་བ་འདིས། ། བི་རཱུ་པ་དང་བརྩེ་ཆེན་ཀུན་དགའ་བཟང༌། ། བརྩོན་འགྲུས་བཟང་དང་རྩ་བརྒྱུད་བླ་མ་མཆོད། ། དགྱེས་མཛད་རྡོ་རྗེ་འཇིགས་བྱེད་མཁའ་སྤྱོད་ཡུམ། ། རང་ལུས་རྒྱལ་བའི་དཀྱིལ་འཁོར་ལྷ་ཚོགས་བཅས། ། གུར་མགོན་ཞལ་བཞི་ལས་ཀྱི་གཤིན་རྗེའི་རིགས། ། དུར་ཁྲོད་ཡབ་ཡུམ་རྨུགས་འཛིན་སྲུང་མའི་ཚོགས། ། རང་གང་མོས་པའི་གཞི་བདག་གི་མིང་བསྒྱུར།་་་་་ གཉན་གདོང་གིས་མཚོན་ཡུལ་འདིའི་གཞི་བདག་བཅས། །
མཆོད་དོ་དགྱེས་པར་རོལ་ཅིག་དགེ་བས་བདག ། གནས་སྐབས་མཐར་ཐུག་བསམ་པའི་དོན་འགྲུབ་ཅིང༌། ། འགྲོ་ལ་འདོད་དགུ་འབྱུང་བའི་གཞིར་གྱུར་ཅིག ། ཅེས་འདོད་པའི་བླ་མ་དང་ལྷ་ལ་ཕུད་མཆོད་བྱ་ཚུལ་འདོད་དགུ་འབྱུང་བ་ཞེས་བྱ་བ་འདི་ནི་དགེ་སློང་ཚུལ་ཁྲིམས་ཏིང་འཛིན་གྱི་གཡར་ཁྲལ་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
