གསུང་འབུམ། ཚུལ་ཁྲིམས་རིན་ཆེན།
པོད ༡༣༨
དོགས་པའི་གནས་ཀྱི་འཆིང་རྒྱ་འགྲོལ་བའི་ཐོ་ཆུང་མཚར་སྡུག་ཁ་ཆང།
༼ཉ༽ ༄༅། །དོགས་པའི་གནས་ཀྱི་འཆིང་རྒྱ་འགྲོལ་བའི་ཐོ་ཆུང་མཚར་སྡུག་ཁ་ཆང་ཞེས་བྱ་བ་བཞུགས།། རིགས་བརྒྱའི་མགོན་པོ་བླ་མ་ཧེ་བཛྲ། ། དབྱེར་མེད་བྱིན་རླབས་དངོས་གྲུབ་ཅི་འདོད་དཔལ། ། དཔག་བསམ་ཡོངས་འདུ་ལྟར་འཇོ་དེར་བཏུད་དེ། ། ལྷ་བསྙེན་སྐབས་ཀྱི་དོགས་གནས་རྣམ་པར་དབྱེ། ། དེའང་ཀྱེ་རྡོ་རྗེའི་གཞི་བསྙེན་གྱི་བཟླས་པའི་སྐབས་སུ་སྔགས་ཕྲེང་འཁོར་ཚུལ་རླུང་བརྟན་པའི་ཕྱིར་ཡུམ་གྱི་ཐུགས་ཀའི་ཨཾ་ལས་ཨཥྚ་སོགས་སྔགས་ཕྲེང་སྐྱེ་བའི་ཚུལ་གྱིས་བྱུང༌། ཡུམ་གྱི་ཞལ་ནས་ཐོན་ཡབ་ཀྱི་ཞལ་དུ་ཞུགས་ཐུགས་ཀའི་ཧཱུྃ་ལ་ཐིམ། དེ་ལས་སྐྱེ་བའི་ཚུལ་གྱིས་བྱུང་རྡོ་རྗེའི་ལམ་ནས་ཐོན་ཏེ་ཡུམ་གྱི་ཐུགས་ཀའི་ཨཾ་ལ་ཐིམ་པའི་དམིགས་པ་རྒྱུན་དུ་བྱ་ཞིང༌། གལ་ཏེ་ཐིག་ལེ་མི་བརྟན་པ་བྱུང་ན།
ཡབ་ཀྱི་ཐུགས་ཀའི་ཧཱུྃ་ལས་སྔགས་ཕྲེང་སྐྱེས་ཞལ་ནས་ཐོན་ཡུམ་གྱི་ཞལ་དུ་ཞུགས་པ་སོགས་ཕར་འཁོར་བའི་ཚུལ་དུ་བཟླས་ཀྱང་རུང༌། སྔགས་ཕྲེང་ཁ་དོག་ཀྱང་གཙོ་བོ་ཡབ་ཡུམ་གྱི་སྔགས་ཁ་དོག་སྔོན་པོ་ལས་མཆོག་སྒྲུབ་པ་གཙོ་བོར་བྱེད་ཚེ་སྔོན་པོ་ལས་འོད་ཟེར་ཡང་སྔོན་པོ་འཕྲོས་ཏེ་ཕྱོགས་བཅུའི་བླ་མ་ཡི་དམ་རྒྱལ་བ་སྲས་བཅས་ལ་འོད་ཟེར་གྱི་རྩེ་མོ་ནས་མཆོད་པའི་རྣམ་གྲངས་དཔག་མེད་སྤྲུལ་ཏེ་མཆོད་པ་ཕུལ། ཕྱོགས་བཅུའི་སེམས་ཅན་གྱི་ཁམས་རྣམས་ལ་འོད་ཟེར་ཕོག་པས་དབང་བསྐུར་བའི་ཚུལ་གྱིས་དེ་རྣམས་སྡིག་སྒྲིབ་སྦྱངས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྒྱུད་བསྐུལ། དེ་དག་གི་ཐུགས་རྗེ་བྱིན་རླབས་ནུས་མཐུ་དང་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ནས་རང་ལ་ཐིམ་པས་རྒྱུད་བྱིན་གྱིས་བརླབས་པར་བསམ། ཡང་ཐུན་རྣམས་ཀྱི་མཐར་ལས་བཞིའི་དམིགས་པ་བྱེད་པར་སྤྲོ་ན་སྔ་ཐུན་དང་གུང་ཐུན་གྱི་མཐར་སྔགས་ཕྲེང་དཀར་པོ་ལས་འོད་ཟེར་དཀར་པོ་འཕྲོས། འཕགས་པ་མཆོད་པ་དང་སེམས་ཅན་གྱི་སྡིག་སྒྲིབ་སྦྱངས། འཕགས་པའི་ཚོགས་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཞི་བའི་ལས་ཀྱི་དངོས་གྲུབ་ཐམས་ཅད་འོད་ཟེར་དཀར་པོའི་རྣམ་པར་སྤྱན་དྲངས་ནས་རང་ལ་ཐིམ་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་ཞི་བར་བྱིན་གྱིས་བརླབས་བྱུང་སྙམ་པ་ནི་ཞི་བའི་དམིགས་པ་དང༌། ཡང་སྔགས་ཕྲེང་སེར་པོ་ལས་འོད་ཟེར་ཁ་དོག་སེར་པོ་དཔག་ཏུ་མེད་པ་བུན་གྱིས་འཕྲོས། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་བློ་གྲོས་དཔལ་འབྱོར་ཐམས་ཅད་རྒྱས་པར་བྱས།
ཡང་བླ་མ་ཡི་དམ་རྒྱལ་བ་སྲས་བཅས་ཐམས་ཅད་ཀྱི་རབ་འབྱམས་རྒྱས་པའི་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་སེར་པོའི་རྣམ་པར་སྤྱན་དྲངས་རང་ལ་ཐིམ་པས་རང་གི་ཚེ་བསོད་ནམས་ཕྲིན་ལས་སོགས་རྒྱས་པར་བསམ་ཞིང་སྔགས་བཟླ་བ་ནི་རྒྱས་པའི་དམིགས་པའོ། ། ཕྱི་ཐུན་དང་སྲོད་ཐུན་གྱི་མཇུག་ཏུ་སྔགས་ཕྲེང་ཁ་དོག་དམར་པོ་ལས། འོད་ཟེར་ཁ་དོག་དམར་པོ་འཕྲོས་ཁམས་གསུམ་སྣོད་བཅུད་ཐམས་ཅད་ལ་ཕོག་པས་དམར་ལམ་སོང་སྟེ་ཐམས་ཅད་བདག་གི་དབང་དུ་འདུས། འཕགས་པའི་ཚོགས་རྣམས་ཐུགས་རྒྱུད་བསྐུལ་བས་རབ་འབྱམས་དབང་གི་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས་ཏེ་རང་ལ་ཐིམ་པས་འཁོར་འདས་སྣོད་བཅུད་ཐམས་ཅད་བདག་གི་དབང་དུ་འདུས་ནས་བདག་ལ་ཆགས་ཤིང་འདུན་པར་བསམས་ལ་སྔགས་བཟླ་བ་ནི་དབང་གི་དམིགས་པའོ། ། ཡང་སྔགས་ཕྲེང་སྔོན་པོ་ལས་འོད་ཟེར་ནག་པོ་མཚོན་ཆའི་རྣམ་པ་ཚ་ཞིང་རྩུབ་པ་འཕྲོས་བདག་དང་སེམས་ཅན་ཐམས་ཅད་ཀྱི་བྱང་ཆུབ་སྒྲུབ་པའི་གེགས་བྱེད་བར་དུ་གཅོད་པ་ཐམས་ཅད་ཚར་བཅད། འཕགས་པའི་ཚོགས་རྣམས་ཀྱི་ཐུགས་རྗེ་བྱིན་རླབས་མཐུ་སྟོབས་ནུས་པ་ཕུན་སུམ་ཚོགས་པ་ཐམས་ཅད་འོད་ཟེར་སྔོན་པོའི་རྣམ་པར་ཚུར་བསྡུས་རང་ལ་ཐིམ་པས་མཐུ་སྟོབས་ནུས་པ་ཕུན་སུམ་ཚོགས་པ་གྲུབ་པར་བསམས་ལ་སྔགས་བཟླ་བ་ནི་དྲག་པོའི་དམིགས་པ་སྟེ་གཙོ་བོ་ཡབ་ཡུམ་གྱི་སྔགས་རྣམས་བཟླ་བའི་ཚེ་འདི་བཞིན་དྲན་པར་བྱ་དགོས། འཁོར་ལྷ་མོ་བརྒྱད་ཀྱི་སྔགས་བཟླ་བའི་ཚེ་རང་རང་གི་སྔགས་ཐུང་རྣམས་ལྷ་སོ་སོའི་ཁ་དོག་དང་མཐུན་པའི་སྔགས་ཕྲེང་ཡུམ་གྱི་ཨཾ་ལས་སྐྱེ་བའི་ཚུལ་གྱི་འཁོར་ལུགས་སྔར་ལྟར་བྱ་ཞིང༌། སྔགས་ཕྲེང་རྣམས་ལས་འོད་ཟེར་རང་མདོག་དང་མཐུན་པར་སྤྲོས། ལྷ་མོ་གང་ཡིན་གྱི་ཐུགས་ཀའི་ས་བོན་ལ་ཕོག་པས་བདག་གི་དབང་དུ་འདུས་པར་བསམས་ཏེ། དཔེར་ན་གཽ་རཱིའི་སྔགས་བཟླ་བའི་ཚེ་ཡབ་ཡུམ་གྱི་སྔགས་ཀྱི་འོད་ཟེར་གཽ་རིའི་ཐུགས་ཀའི་གཾ་ཡིག་ལ་ཕོག་པས་དེ་ཉིད་བདག་གི་དབང་དུ་འདུས་པར་བསམས་པའི་དམིགས་པ་བྱ་དགོས་ཏེ།
དེ་དག་གིས་འོད་ཟེར་སྤྲོ་བསྡུ་དམིགས་པ་བྱ་བའི་ཚུལ་དང༌། ཡང་སྐབས་འགར་རང་ཉིད་ཀྱེ་རྡོ་རྗེ་ཡབ་ཡུམ་ལ་སོགས་པ་ལྷ་སྐུ་ཞལ་ཕྱག་གི་རྣམ་པ་གསལ་ཙམ་དེའི་ངོ་བོ་ལ་བལྟས་པས་གང་དུའང་མ་གྲུབ་པའི་སྟོང་པ་ཉིད་དེ། དེ་གཉིས་དབྱེར་མི་ཕྱེད་པ་སྣང་སྟོང་ཟུང་འཇུག་གི་ངང་ནས་སྔགས་བཟླ། སྐབས་འགར་རང་ཉིད་ཀྱེ་རྡོ་རྗེ་གསལ་བའི་ཞལ་བརྒྱད་ཡུམ་རྡོ་རྗེ་བདག་མེད་མ་དང༌། འཁོར་གྱི་ལྷ་མོ་བརྒྱད་དང་བཅས་པ་གསལ་བའི་ཞལ་ཐམས་ཅད་ནས་སྔགས་ཀྱི་སྒྲ་དུས་གཅིག་ཏུ་ལྷང་ལྷང་གྲག་པར་བསམ་ཞིང་དེ་ལ་གྲག་ཙམ་རང་བཞིན་གང་དུའང་མ་གྲུབ་པའི་སྟོང་པ་ཉིད་དེ། དེ་གཉིས་དབྱེར་མེད་པ་གྲག་སྟོང་ཟུང་འཇུག་གི་ངང་ནས་སྔགས་བཟླ་སྐབས་རེར། རང་གི་སེམས་ཀྱི་དྲན་རིག་སྣ་ཚོགས་ཤར་བའམ་ཆེད་དུ་སྒོམས་པའི། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྣང་ཙམ་དེའི་ངོ་བོ་ལ་བལྟས་པས་རང་བཞིན་གང་དུའང་མ་གྲུབ་པའི་སྟོང་པ་ཉིད་དེ་གསལ་བ་དང་སྟོང་པ་དེ་གཉིས་སོ་སོར་དབྱེར་མེད་པའི་ཟུང་འཇུག་སྟེ། བསྒོམ་བྱ་སྒོམ་བྱེད་དང་བྲལ་བ་བརྗོད་བྲལ་ནམ་མཁར་ལྟ་བུའི་ངང་ནས་བཟླས་པ་བྱས་ན་དངོས་གྲུབ་གང་འདོད་འབྱུང་བའི་ཕན་ཡོན་ཡོད་དེ། སྡོམ་འབྱུང་ལས།
གཞན་དུ་མི་འཕྲོས་སེམས་ཀྱིས་ནི། ། དེ་ལྟའི་ཚུལ་གྱིས་བཟླས་པར་བྱ། ། ཡུལ་གཞན་བློ་ནི་འཕྲོ་བ་ཡི། ། བསྐལ་པར་བཟླས་ཀྱང་འབྲས་མི་འབྱིན། ། ཞེས་གསུངས་པས་སེམས་གཡེང་བས་སྔགས་བཟླས་པ་ལ་ནི་ཕན་ཡོན་ཆུང༌། ལས་དང་པོ་པས་དམིགས་པ་གཞན་མང་པོ་མ་གྲུབ་ནའང་བདག་ནི་འབྲས་བུའི་དུས་ཀྱི་བཅུ་གསུམ་རྡོ་རྗེའི་ས་ལ་གནས་པའི་ཀྱེ་རྡོ་རྗེ་དེ་ང་ཡིན་ནོ་སྙམ་པ་དང་མ་བྲལ་བའི་སྔགས་བཟླས་ན་ཕན་ཡོན་ཤིན་ཏུ་ཆེ། ཡང་བསྙེན་པ་བྱེད་པ་ཕལ་ཆེར་གྱིས་དཀྱིལ་འཁོར་བསྡུ་བའི་ཚེ་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་སྟེ་བསྲུང་བའི་འཁོར་ལོ་ལ་བསྡུ། སྲུང་འཁོར་མི་བསྡུ་བར་བཞག་ནས་དུར་ཁྲོད་བརྒྱད་གཞལ་ཡས་ཁང་ལ་ཐིམ་སོགས་བརྗོད་སྲོལ་བྱུང་འདུག་མོད། འདི་ལ་ཅུང་བརྟག་བྱར་སྣང་སྟེ། རྒྱུ་མཚན་མངོན་རྟོགས་ཀྱི་དངོས་གཞིས་སྐྱེ་འཆི་བར་དོ་གསུམ་སྦྱང་དགོས་པ་ལ།
ལྷའི་འཁོར་ལོ་བསྡུ་བ་འདིས་སྦྱང་བྱ་སྣོད་ཀྱི་འཇིག་རྟེན་འཇིག་པ་དང་བཅུད་ཀྱི་སེམས་ཅན་འཆི་བ་གཉིས་སྦྱོང་བྱེད་ལྷའི་འཁོར་ལོ་འདི་ཉིད་ཡིན་པས་ཕྱི་རོལ་དུ་སྣོད་བཅུད་ཐམས་ཅད་བསྡུས་ནས་བར་མ་དོར་བཞག་པ་ནི་དགྲ་དོགས་ཡོད་པ་མུན་ལྐོག་ཏུ་གབ་པ་ལྟ་བུ་དགོངས་པ་ཆུང་ངུའི་ངག་སྒྲོས་སོ། ། དེས་ན་སྲུང་འཁོར་ཡོངས་རྫོགས་བསྡུས་ནས་སྲོད་ཐུན་ལ་སོགས་པར་རང་ཉིད་ཀྱང་འོད་གསལ་སྟོང་པ་ཉིད་ཀྱི་ངང་དུ་མཉམ་པར་འཇོག་པ་ཡིན་ལ། གུང་ཐུན་གྱི་མཇུག་ལྟ་བུར་གཏོར་མའི་རྣལ་འབྱོར་དགོས་པའམ་དཀྱིལ་འཁོར་སྟ་གོན་སྒྲུབ་པ་སོགས་ཀྱི་ཚེ། ཡབ་ཀྱི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་རང་ཧེ་རུ་ཀ་ཕྱག་གཉིས་པའི་ང་རྒྱལ་གྱིས་བྱ་བ་བྱེད་པ་ཡིན་ལ་བསྙེན་པའི་སྐབས་འདིར་སྲོད་ཐུན་ལ་སྤྲོས་བྲལ་འོད་གསལ་སྟོང་པ་ཉིད་ཀྱི་ངང་དུ་ཉལ་བ་ནི་སྲུང་འཁོར་སོགས་ཅི་ཡང་མི་དགོས་ཏེ་སྟོང་པ་ཉིད་ལ་ནི་བར་ཆད་གང་གིས་ཀྱང་ཚུགས་མི་སྲིད་པའི་ཕྱིར། གལ་ཏེ་བསྐྱེད་རིམ་གྱི་ལུགས་ལྟར་ཉལ་ན་སྔར་གྱི་འོད་གསལ་སྟོང་ཉིད་དེའི་ངང་ནས་རང་ཉིད་ཧེ་རུ་ཀ་ཕྱག་གཉིས་པའི་ང་རྒྱལ་གསལ་བཏབ་ལ་ཧཱུྃ་ཞེས་བརྗོད་པས་ཐུན་མོང་སྲུང་བའི་འཁོར་ལོ་སྐད་ཅིག་གིས་གསལ་བཏབ་ལ་ཨོཾ་བཛྲ་རཀྵ་སོགས་གསུམ་ཙམ་བརྗོད་པས་བརྟན་པར་བྱ་སྔ་ཐུན་སོགས་སུའང་སྲུང་འཁོར་དེ་ལྟར་དུ་གསལ་གདབ་སྟེ་དེ་དག་གི་ཐུན་མཚམས་ཀྱི་བར་ཆད་བསྲུང་བའི་ཆེད་ཙམ་ཡིན་ནོ། ། འདི་དག་རྣམ་བཤད་ཕལ་ཆེར་དང་བསྙེན་ཐབས་རྣམས་སུ་མི་གསལ་བའི་ཐོ་ཆུང་གི་གསལ་བྱེད་དོ། ། སྔ་ཐུན་མཐར་ལྷ་མོ་བརྒྱད་ཞལ་བརྒྱད་ལ་ཐིམ་ཞེས་པའི་རྗེས་སུ་འབྱུང་པོ་ཉེར་བཞིའི་གཏོར་མ་བཏང་བར་སྤྲོ་ན་ཅོག་ཟླུམ་ཟུར་པ་ཞིག་བཤམས་པ་བྲན་ཏེ། ཨ་མྲྀ་ཏ་སོགས་སྔོན་འགྲོ་གཏོར་མའི་སྐབས་ལྟར་བྱིན་བརླབ་བྱས་ལ། གཏོར་མགྲོན་བསྐྱེད་པ་ཕྱི་རོལ་གཏོར་མའི་སྐབས་ལྟར་འོད་དཔག་མེད་ཀྱི་དབུ་བརྒྱན་པའི་བར་དང་ཆུ་བཞིའི་སྔགས་དང་ཨིནྡ་ཛ་མ་སོགས་ནས། ཡིད་ལ་འདོད་པ་ཀུན་འགྲུབ་ཤོག་གི་བར་འདྲ་བ་ལ།
དཔལ་ལྡན་བླ་མ་དམ་པ་སོགས་ནས་ས་ཡི་ཕྱོགས་འདིར་བདག་གི་བསྙེན་སྒྲུབ་ཚུལ་བཞིན་དུ་བགྱིད་པར་འཚལ་ན། སྲུང་མའི་དབང་པོ་ཁྱེད་རྣམས་ཀྱི་བསྒོམ་བཟླས་མཐར་མ་ཕྱིན་བར་དུ་བར་ཆད་ཐམས་ཅད་སྲུང་བ་དང༌། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བར་ཆད་ཐམས་ཅད་བསྲུང་བ་དང་ཞི་བའི་སྟོང་འགྲོགས་མཛོད་ཅིག རྡོ་རྗེའི་གླུ་སོགས་ནས་དེ་ཡི་སངས་རྒྱས་མྱུར་ཐོབ་ཤོག ། ཅེས་པའི་རྗེས་སུ་གུར་གྱི་ཡིག་བརྒྱ་དང་མུཿཞེས་པས་ལག་པ་ས་ལ་རེག་པས་གཏོར་མགྲོན་སྒྲུབ་ཁང་གི་ཕྱོགས་མཚམས་རྣམས་སུ་བར་ཆད་བསྲུང་བའི་ཕྱིར་འཁོད་པར་བསམས་ཤིང༌། མཚམས་གྲོལ་བའི་ཚེ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམས་ལ། རང་གི་མིག་ཏུ་གཏི་མུག་རྡོ་རྗེ་སོགས་ནས་དགེ་བ་བསྔོ་བ་ཡན་ཆད་རྒྱུན་གྱི་ཉམས་ལེན་ལྟར་བྱ། འོན་ཀྱང་འདི་ལ་དོགས་པ་འདི་ལྟར་ཡོད་དེ་ཡེ་ཤེས་པ་སྤྱན་འདྲེན་གྱི་སྐབས་སུ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འབྱུང་པོ་བརྒྱད་གསུམ་ཉི་ཤུ་རྩ་བཞིའི་རྣམ་པར་སྤྱན་དྲངས་པ་ཙམ་ལས། རྡོ་རྗེ་གསུམ་གྱི་གཙོ་བོ་ལ་ཡེ་ཤེས་པ་བཅུག་རྒྱུ་མེད་པ་ལྟ་བུ་ཞིག་ད་ལྟའི་འདོན་བརྗོད་ཀྱི་སྐབས་སུ་ཡོད་ཀྱང་གཙོ་བོ་གསུམ་ལ་ཡེ་ཤེས་པ་བསྟིམ་པའི་དམིགས་པ་དྲན་དགོས་ཏེ།
དེ་ལྟ་མིན་ན་གཙོ་བོ་གསུམ་དམ་ཚིག་པ་ཁོ་ན་ལུས་འདུག་པའི་ཕྱིར། དེའང་རྗེ་རྡོ་རྗེ་འཆང་གི་གསུང་བཞིན་དུ་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་ལྷ་ཚོགས་ཀྱི་རྣམ་པར་ཨོཾ་བཛྲ་ས་མཱ་ཛཿཞེས་བརྗོད་ནའང་ཤིན་ཏུ་ལེགས་པ་ཞིག་འབྱུང་ངོ༌། ། འདི་ལ་ཁ་ཅིག་གི་རྡོ་རྗེ་གསུམ་གྱི་གཙོ་བོ་གསུམ་ནི་འབྱུང་པོ་རྣམས་ཀྱི་གཉའ་ནོན་གྱི་ཚུལ་ཡིན་པས་ཡེ་ཤེས་པ་བཅུག་མི་དགོས་ཞེས་སྨྲ་བ་ཡོད་ཀྱང་རང་ལུགས་ལ་རྡོ་རྗེ་འཆང་དང་ཀུན་མཁྱེན་གོ་རམ་པ་གཉིས་ཆར་གྱིས་མི་འཐད་པའི་ཚུལ་དགག་བཞག་ཡོད་པའི་ཕྱིར་དང༌། འོག་གཏོར་མ་འབུལ་བའི་སྐབས་ཀྱང་ཨིནྡ་སོགས་འབྱུང་པོའི་གཏོར་སྔགས་ལས་རྡོ་རྗེ་གསུམ་གྱི་གཙོ་བོ་དམིགས་བསལ་མེད་ཀྱང་སྐུ་གསུང་ཐུགས་རྡོ་རྗེའི་ ་་་་་རྗེ་མུས་ཆེན་གྱིས་ཨོཾ་ཀ་ཡ་ཝཱཀྩིཏྟ་ཨིནྡ་སོགས་སྦྱར་བ་གསུངས་པ་ལྟར་བྱས་ཀྱང་ལེགས། ལྷ་གསུམ་དང་བཅས་པས་གཏོར་མ་བཞེས་པའི་དམིགས་པ་མ་བརྗེད་པ་དགོས་པར་ཕྱི་རོལ་གཏོར་མའི་སྐབས་སུ་བཤད་པ་བཞིན། འདིར་ཡང་དེ་ལྟར་དུ་དགོས་པར་སེམས་སོ། ། འོན་ཀྱང་འབྱུང་པོ་རྣམས་ཕྱི་རོལ་ཕྱོགས་མཚམས་སུ་གཤགས་པའི་ཚེ་རྡོ་རྗེ་གསུམ་པོ་མི་དམིགས་པར་བཞག་པའམ། ཡེ་ཤེས་པ་གཤེགས་ནས་དམ་ཚིག་པ་རང་ལ་ཐིམ་པའི་དམིགས་པ་འདོན་བརྗོད་ལ་མེད་ཀྱང་དེ་གཉིས་གང་རུང་བྱ་བ་མི་འཐད་པ་མེད་སྙམ་མོ། ། ཡང་གཏོར་བསྔོ་རྒྱས་པའི་མཐར། བརྟན་བཞུགས་གཤེགས་གསོལ་གྱི་སྐབས་སུའང་དོགས་གནས་དམིགས་བསལ་བྱེད་ན།
ཡི་དམ་ཀྱེ་རྡོ་རྗེ་དང་འཇིགས་བྱེད་སོགས་ཀྱི་སྐུ་རྟེན་དང་ཆོས་སྐྱོང་གུར་མགོན་ལྷ་བརྒྱད་ཞལ་བཞི་པ་སོགས་ཀྱི་སྐུ་རྟེན་དངོས་སུ་ཡོད་པ་རྣམས་ལ་ཕྱོགས་བཅུ་ན་བཞུགས་པའི་སོགས་ཀྱི་བརྟན་བཞུགས་བྱར་རུང་མོད། ཀྱེ་རྡོར་ལྷ་དགུའི་རྟེན་ཡོད་ཀྱང་འབྱུང་པོ་ཉེར་བཞིའི་འཁོར་བྲིས་པའི་རྟེན་ཡོད་པ་མི་སྲིད་ལ། ཡུལ་འགའ་ཞིག་ཏུ་ཆོས་འབྱུང་སུམ་བརྩེགས་ཀྱེ་རྡོ་རྗེ་ལྷ་དགུ་འབྱུང་པོ་ཉེར་བཞིའི་འཁོར་བཅས་བྲིས་པ་སྣང་ཡང་དེ་ནི་མ་བརྟག་པ་སྟེ་འབྱུང་པོ་རྣམས་གཤེགས་གསོལ་བྱེད་པ་ལས་བརྟེན་བཞུགས་བྱ་བ་མ་བཤད་པའི་ཕྱིར་དང༌། དེ་བཞིན་རྡོ་རྗེ་འཇིགས་བྱེད་ཀྱི་བྲིས་སྐུ་ལའང་ཕྱོགས་སྐྱོང་བཅུས་བསྐོར་བ་འདྲི་སྲོལ་བྱུང་འདུག་ཀྱང་དེ་ཡང་དེ་མཚུངས་ཏེ་ཕྱོགས་སྐྱོང་འབྱུང་པོའི་ཚོགས་དེ་རྣམས་རྟེན་ལ་བརྟེན་བཞུགས་བྱར་མི་བཏུབ་སྟེ་འཇིག་རྟེན་སྐྱོང་བ་གཤེགས་གསོལ་བྱ་བའི་རིགས་མིན་པའི་གལ་ཏེ་དེ་དག་བརྟེན་བཞུགས་བྱར་བཏུབ་ན། མཁའ་འགྲོ་སྤྱི་གཏོར་གྱི་མགྲོན་དང་འབྱུང་པོ་གཞི་བདག་སོགས་གཞན་མང་པོའང་རྟེན་འདྲ་བ་དང་བརྟེན་བཞུགས་པར་བཏུས་པའི་ཕྱིར་རོ། ། དེས་ན་དེ་དག་ཡེ་ཤེས་པ་བཅུག་པ་ཡིན་ན་ཡེ་ཤེས་པ་གཤེགས་སུ་གསོལ་བ་དང་དམ་ཚིག་པ་རང་ལ་བསྟིམ་དགོས་ཞིང་དེ་བཞིན་འཇིག་རྟེན་པའི་གཏོར་མར་གཏོགས་པ་མཁའ་འགྲོ་སྤྱི་གཏོར་གྱི་མགྲོན་སྐད་ཅིག་གིས་སྤྱན་དྲངས་པ་རྣམས་ཀྱང་གཤེགས་གསོལ་བྱ་དགོས་པ་རང་གནས་སུ་གཤེགས་ཞེས་པའི་ཚེ་དེ་དག་དྲན་པར་བྱ་དགོས་པའི་དམིགས་བསལ་ལོ། ། གཞན་ཡང་འདི་ཉིད་ཀྱི་བསྙེན་པ་མཐར་ཕྱིན་པའི་གང་ཟག་རྡོ་རྗེ་སློབ་དཔོན་གྱི་ལས་བྱེད་པ་དག་གིས་ཡེ་ཤེས་འབེབས་པའི་སྔགས་ཀྱི་བསྙེན་པ་བྱ་བའང༌། ཟུང་འཇུག་གསལ་བ་ལས། དེ་ནས་གལ་ཏེ་སློབ་དཔོན་གྱིས་ཡེ་ཤེས་འབེབས་པའི་ཆོ་གའི་ནུས་པ་ཐོབ་པར་གྱུར་ན་ཞེས་གསུངས་པ་དང༌། སློབ་དཔོན་ཨ་བྷ་ཡས།
དངོས་གྲུབ་ལ་སོགས་པ་ངེས་པའི་དོན་དུ་སློབ་མ་དང་སྣོད་ལ་ལྷ་དབབ་པའི་བར་བྱའོ། ། དེ་ལ་དང་པོར་རི་ལ་སོགས་པའི་ཡིད་དང་རྗེས་སུ་མཐུན་པའི་གནས་སུ་བསྙེན་པ་བྱ་ཞིང༌། སེམས་བརྟན་པ་རྡོ་རྗེ་སེམས་དཔའི་རྣལ་འབྱོར་ཤིན་ཏུ་བརྟན་པར་དམིགས་ནས་དབབ་པའི་ནུས་པ་ཐོབ་པས་མཚན་ཉིད་ཐམས་ཅད་དང་ལྡན་པའི་སློབ་མ་ལ་ལྷ་དབབ་པར་བྱ་ཞེས་བཤད་པས། སློབ་དཔོན་གྱིས་ཡེ་ཤེས་འབེབས་པའི་ནུས་པ་ཐོབ་ན་འབེབས། མ་ཐོབ་ན་མི་དབབ་པར་བཤད་པ་ལྟ་བུར་སྣང༌། དེ་བཞིན་དུ་དུས་འཁོར་བ་རྣམས་ལ་ཡེ་ཤེས་འབེབས་པའི་སྲོལ་ཡོད་ཅིང༌། གྲུབ་ཆེན་དཱ་རི་ཀ་པས་བདེ་མཆོག་གི་དཀྱིལ་ཆོག་ཏུ་ཡེ་ཤེས་འབེབས་པའི་བསྙེན་པ་བྱེད་ཅེས་དང༌། དགྲ་ནག་ཞང་ལུགས་པ་རྣམས་རྡོ་རྗེ་སློབ་དཔོན་བྱེད་པའི་ཁུང་དང་ལྡན་པས་ཡེ་ཤེས་འབེབས་པའི་བསྙེན་པ་བྱེད་དེ། དེའང་རང་ཉིད་འདོད་ཆགས་གཤིན་རྗེ་གཤེད་དུ་བསྒོམས་པའི་རྐང་པའི་འོག་ཏུ་རླུང་གི་དཀྱིལ་འཁོར་བསྒོམ་པ་སོགས་ཡེ་ཤེས་འབེབས་པའི་དམིགས་པ་རྣམས་བྱས་ལ། ཧྲཱིཥྚིའི་རྗེས་སུ་ཏིཥྛ་མ་ཧཱ་ཀྲོ་དྷ་ཨ་ཝེ་ཤ་ཡ་བཏགས་པ་འབུམ་ཕྲག་གཅིག་ཁ་སྐོང་གི་སྦྱིན་སྲེག་དང་བཅས་པ་དེས་ཡེ་ཤེས་ཕབ་པའི་ཚེ་སློབ་མ་རྣམས་དང༌།
ཡུལ་དེ་ནས་ཡོད་པའི་དུད་འགྲོ་རྣམས་ལའང་ཡེ་ཤེས་བབ་པ་ཡོད་པར་གྲགས་ལ། ལུགས་དེ་གཞན་ལ་སྦྱར་ན་ཡང་རིགས་བར་སྣང་ཞེས་ཀུན་མཁྱེན་བསོད་ནམས་སེང་གེ་པའི་གསུང་རབ་ལས་འབྱུང་ངོ༌། ། དེ་ཀྱེ་རྡོ་རྗེ་དང་སྦྱར་ཏེ་དེ་ལྟར་ཉམས་སུ་ལེན་པའི་ཚུལ་ནི་གཙོ་འཁོར་གྱི་བསྙེན་པ་སྔོན་དུ་སོང་མཐར་བདེ་བར་གཤེགས་པ་སོགས་ཀྱི་འདོད་དོན་གསོལ་གདབ་ཚར་བའི་རྗེས་སུ་རང་ཉིད་ཀྱེ་རྡོ་རྗེ་ཧེ་རུ་ཀ་གསལ་བའི་རྐང་པའི་འོག་ཏུ་ཡཾ་ལས་བྱུང་བའི་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་སོགས་ནས། སྤྱི་བོར་ཡཾ་ལས་བྱུང་བའི་རླུང་གི་དཀྱིལ་འཁོར་དུ་བ་འཁྲིགས་པ་ལྟ་བུ་ལ་ཧས་མཚན་པ་ཞེས་པའི་བར་འབྱུང་བཞི་གསལ་བཏབ་ནས། རྐང་འོག་གི་རླུང་གཡོས་པས་རྐང་མཐིལ་གྱི་ཛྷཻཾ་སོགས་ནས་ཡེད་ཡེད་ཡོད་པར་གྱུར་ཞེས་དང༌། དེའི་ཚེ་རང་གི་སྙིང་ག་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཁ་བ་ཆེན་པོ་བབས་པ་བཞིན་རང་གི་བ་སྤུའི་བུ་ག་ནས་སིབ་སིབ་ཐིམ་པར་བསམ་ཞིང༌། ཡི་དམ་གྱི་སྙིང་པོ་སྟེ་དེ་ཝ་པི་ཙུ་སོགས་ཀྱི་མཇུག་ཏུ། ཧཱུྃ་ཨ་ཧ་ཛྷཻཾ་ཨ་བེ་ཤ་སོགས་ནས་ཧཱུྃ་ཛྷཻཾ་ཞེས་ཞག་བདུན་ལ་སོགས་པ་ཇི་ལྟར་རིགས་པ་བཟླ་སྟེ། དེ་ལྟར་བསྙེན་པ་བྱས་ན་ཤིན་ཏུ་ལེགས་པར་སྣང་ངོ༌། ། འོ་ན་ཡེ་ཤེས་འབེབས་པའི་བསྙེན་པ་མ་བྱས་པའམ།
ནུས་པ་མ་ཐོབ་ནས་ཡེ་ཤེས་དབབ་པའི་ཆོ་ག་མི་རུང་ངམ་སྙམ་ན་དེ་ནི་མ་ཡིན་ཏེ། དེ་ལྟར་ན་ནང་འཇུག་སྐབས་སུ་དངོས་གཞིའི་ཆོ་ག་ཆད་པར་འགྱུར་བའི་ཕྱིར་དང༌། བསྙེན་པ་མ་སོང་ཡང་ཆོ་ག་མཚན་ཉིད་དང་ལྡན་པ་བྱས་ན་སློབ་མ་ལ་ཡེ་ཤེས་དབབ་པའི་རྟགས་རྣམས་འབྱུང་བར་ད་ལྟའང་སྣང་བའི་ཕྱིར་རོ་ཞེས་ཀུན་མཁྱེན་གོ་རམ་པའི་གསུངས་ལས་འབྱུང་ངོ༌། ། ཐུན་བསྡུ་བ་ནི་སྤྱི་བོར་རྡོ་རྗེ་རྒྱ་གྲམ་བཞག་སྟེ་ཏིཥྛ་བཛྲ་ཞེས་བརྗོད་པས་ཡེ་ཤེས་ཕེབས་པ་བརྟན་པར་བྱའོ། ། དེ་ནས་རང་གི་སྙིང་ག་ནས་འོད་ཟེར་འཕྲོས་པས་དཀྱིལ་འཁོར་བསྡུ་བ་སོགས་དཀྱུས་ལྟར་བྱའོ། ། དེ་ལྟར་དགེས་རྡོར་གཞི་བསྙེན་དོན་གཉེར་ལ། ། ཉེ་བར་མཁོ་བའི་དོགས་གནས་བ་ཀུ་ལ། ། རྣམ་དཔྱོད་མཚར་སྡུག་འགྲམ་ཆང་གིས་ཕྱེ་བའི། ། དགེ་བས་འགྲོ་བློའི་འདབ་བརྒྱ་གྲོལ་གྱུར་ཅིག ། ཅེས་དོགས་པའི་གནས་ཀྱི་འཆིང་རྒྱ་འགྲོལ་བའི་ཐོ་ཆུང་མཚར་སྡུག་ཁ་ཆང་ཞེས་བྱ་བ་འདི་ནི།
ལྷུན་གྲུབ་སྟེང་གི་དབུ་མཛད་བླ་མ་ཀུན་དགའ་བསོད་ནམས་པའི་གསུང་གིས་བསྐུལ་ངོར། ངག་དབང་ཚུལ་ཁྲིམས་རིན་ཆེན་དུ་བོད་པས་འཕྲལ་དུ་བྲིས་པ་འདིས་ཀྱང་གསང་ཆེན་སྔགས་ཀྱི་བསྟན་པ་རྒྱས་པའི་རྒྱུར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
