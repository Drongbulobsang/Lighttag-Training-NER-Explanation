གསུང་འབུམ། ཚུལ་ཁྲིམས་རིན་ཆེན།
པོད ༥༨
རྟེན་འབྲེལ་ཟབ་མོའི་སྲུང་བའི་འཁོར་ལོ་རབ་ཏུ་གནས་པའི་ཆོ་ག་རྣམ་གསལ་སྒྲོན་མ།
༼ཅ༽ ༄༅། །རྟེན་འབྲེལ་ཟབ་མོའི་སྲུང་བའི་འཁོར་ལོ་རབ་ཏུ་གནས་པའི་ཆོ་ག་རྣམ་གསལ་སྒྲོན་མ་ཞེས་བྱ་བ་བཞུགས།། རྫས་སྔགས་རྟེན་འབྲེལ་ཟབ་མོ་ལ་བརྟེན་ནས། ། བར་ཆད་མི་མཐུན་ཕྱོགས་ཀྱི་དྲི་བཞོན་དཔུང༌། ། འགོག་བྱེད་སྲུང་བའི་འཁོར་ལོ་རབ་གནས་པའི། ། ཆོ་ག་རྣམ་གསལ་སྒྲོན་མ་མངོན་པར་བརྩམ། ། དེའང་སོ་སོའི་གཞུང་གིས་ཉེ་བར་བསྟན་པའི་འཁོར་ལོའི་རིགས་དག་པར་བྲིས་ཟིན་མ་ཐག་པའི་རང་རང་གི་རྫས་དང་ལྷན་ཅིག་བལྟབ་ཅིང་རྗེས་སུའང་རུང་སྟེ། དེ་ཉིད་ཟངས་གཞོང་ལ་སོགས་པ་རིན་པོ་ཆེའི་སྣོད་དུ་འབྲུ་གཙང་མ་བཀྲམ་པའི་ཁར་བཞག གཏོར་མ་གསུམ་དང་འབྱོར་ན་ཉེར་སྤྱོད་དང་འབྲུ་གཙང་མ་དང་བུམ་པ་བཅུད་ལྡན་སྦྱོང་བའི་ཆས་ཀྱང་བཤམས་ལ། ཡི་དམ་གང་རུང་གི་བདག་བསྐྱེད་རྫོགས་པར་བསྒོམ།
སྒོས་སུ་གཟའ་སྲུང་གི་རིགས་ལ་ཤིས་པ་ཕྱག་ན་རྡོ་རྗེ་ཡིན་པས་དེའི་བདག་བསྐྱེད་བཟླས་པ་བཅས་བྱ། ཡང་བདག་བསྐྱེད་གློ་བུར་དུ་དགོས་པའི་སྐབས་ལ་སོགས་པར་བསྡུ་ན་སྐད་ཅིག་གིས་གསལ་གདབ་ཀྱང་རུང་བ་ཙམ་བཞེད། དེ་ནས་བྲིས་པའི་འཁོར་ལོའི་བགེགས་སྦྱང་བའི་ཕྱིར། མཐེབ་སྐྱུ་ཆབ་ཀྱིས་བྲན། ཏིང་ལོ་སྦར། མཐེབ་སྐྱུ་འཁོར་ལོ་ལ་གཡས་སུ་བསྐོར་བ་དང་བསྟུན་ལ། ཨོཾ་སརྦ་བིགྷྣཱཾ་སོགས་ལན་གསུམ་གྱིས་ཞི་བ་དང༌། ཏིང་ལོ་ཟན་ཆང་དང་བཅས་པས་བསྐོར་ཞིང༌། ཨོཾ་སུམྦྷ་ནི་སོགས་ལན་གསུམ་གྱི་མཐར། འདིར་རྟེན་འབྲེལ་ཟབ་མོའི་སྲུང་བའི་འཁོར་ལོ་སྒྲུབ་པ་ལ་མི་མཐུན་པར་བྱེད་པའི་གདོན་བགེགས་གང་ཡིན་པ་ཐམས་ཅད་གཏོར་མ་ལམ་རྔན།
ཏིང་ལོ་ལམ་སྒྲོན། ཆང་བུ་ལམ་བརྒྱགས་ཀྱི་ཚུལ་དུ་ཁྱེར་ལ། སའི་ཕྱོགས་འདིར་མ་གནས་པར་གཞན་དུ་སོངས་ཤིག་ཅེས་པས་ཕྱེད་མ་དང་གཏོར་མ་ཕྱི་རོལ་དུ་དོར། ཁྲོ་བོ་སྤྱན་འདྲེན་སྤྱི་ལྟར་བྱ་བའམ། མ་བྱས་ཀྱང་ཁམས་གསུམ་རྣམ་རྒྱལ་གྱི་ཕྱག་རྒྱ་དང༌། རྗེ་བཙུན་རྩ་བ་དང་སོགས་ཀྱིས་བདེན་པ་བདར། བདེན་པ་ཆེན་པོའི་བྱིན་གྱིས་རླབས་ཀྱིས། འདིར་རྟེན་འབྲེལ་ཟབ་མོའི་སྲུང་བའི་འཁོར་ལོ་ལ་རབ་ཏུ་གནས་པར་བྱེད་པ་ལ་བར་དུ་གཅོད་པར་བྱེད་པའི་གདོན་བགེགས་ཐམས་ཅད་ལ་རྒྱུད་སྡེ་དང་མཐུན་པའི་སོགས་དང་སུམྦྷ་ནི་སོགས་དྲག་སྔགས་བརྗོད་ཅིང་ཡུངས་ཀར་གྱིས་བྲབ། གུ་གུལ་གྱིས་བདུག་ཅིང་དྲག་པོའི་སྦྱོང་བའོ། ། བསྡུ་ན་དྲག་པོའི་སྦྱོང་བ་ཙམ་བྱས་ཀྱང་བཏུབ།
བུམ་ཆུའི་རྒྱུན་ནམ་མཆོག་ཁྲུས་བྱས་པའི་ཆུས་མེ་ལོང་གི་ངོས་སུ་བཀྲུ་བ་དང་བཅས་ཏེ། ཇི་ལྟར་བལྟམས་པ་སོགས་ཤླཽ་ཀ་གསུམ་སྔགས་དང་བཅས་པས་ཁྲུས་བྱའོ། ། དེ་ནས་ཨོཾ་སྭ་བྷཱ་ཝ་སོགས་ཀྱིས་འཁོར་ལོ་མི་དམིགས་ཏེ་སྟོང་པར་བསམ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་ཕྱོགས་བཅུར་འཕྲོས་པས་རྡོ་རྗེའི་ས་གཞི་རྭ་བ། གུར་བླ་བྲེ། ཕྱི་རོལ་ཀུན་དུ་ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར་པར་བསམས་ལ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ་ཞེས་ལན་གསུམ་གྱིས་བརྟན་པར་བསམ། དེའི་ནང་དུའང་ཐུན་མོང་མ་ཡིན་པའི་སྲུང་འཁོར་ཡོད་ནའང་གསལ་གདབ། དེ་ལྟ་བུའི་སྲུང་བའི་འཁོར་ལོའི་དབུས་དང་ཕྱོགས་མཚམས་ཀུན་དུ་ཡི་གེའི་གྲངས་དང་མཉམ་པའི་རྨ་བྱས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་རྣམས་ཀྱི་སྟེང་དུ།
ཡི་དམ་ཕྱག་ན་རྡོ་རྗེ་ལ་སོགས་པ་རྒྱུད་སྡེ་འོག་མ་དང་འབྲེལ་བའི་ཚེ་ཧྲཱིཿལས་པདྨ་ཧྲཱིཿས་མཚན་པ་ལས་འོད་དཔག་མེད་སྐུ་མདོག་དམར་པོ་མཉམ་གཞག་གི་ཕྱག་རྒྱ་ཅན། དར་གྱི་སྟོད་གཡོགས་དང་ཤམ་ཐབས་གསོལ་བ། རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པར་བསམས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་ཞེས་དང༌། ཡང་ཀྱེ་རྡོ་རྗེ་ལ་སོགས་པའི་རྣལ་འབྱོར་བླ་མེད་དང་འབྲེལ་ན། ཡི་གེའི་གྲངས་དང་མཉམ་པའི། པཾ་ལས་པདྨ་དང་རཾ་ལས་ཉི་མའི་གདན་རྣམས་ཀྱི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་ལས་འོད་དཔག་མེད་རང་རང་གི་གཞུང་ལྟར་གསལ་བཏབ་ལ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པ་རྣམས་བྱའོ། །
དེ་ནས་ཡེ་ཤེས་པ་སྤྱན་དྲང་བའི་ཕྱིར། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་འོག་མིན་དང་རང་བཞིན་གྱི་གནས་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འོད་དཔག་མེད་ཀྱི་རྣམ་པར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པ་ཡང་ཡང་བརྗོད་པས་དམ་ཚིག་པ་བསྟིམ། ཀྱེ་རྡོ་རྗེ་ལྟར་ན་གཽ་རཱི་སོགས་ཀྱིས་ཀྱང་དགུག་གཞུག་བྱ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་བཏབ་པས་དེ་རྣམས་ཀྱིས། ཇི་ལྟར་བལྟམས་པ་སོགས་སྔགས་དང་བཅས་པ་བརྗོད། ཅེས་གསུང་ཞིང་དབང་བསྐུར། སྐུ་གང༌། དྲི་མ་དག
ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན་པར་བསམ། ཀྱེ་རྡོར་སྐབས་ཡིན་ན། བཅོམ་ལྡན་དེ་བཞིན་གཤེགས་པ་སོགས་དང༌། སངས་རྒྱས་རྣམས་ནི་སོགས་གཞུང་བཞིན་ཤེས་པར་བྱའོ། ། མཆོད་པ་འབུལ་བ་ནི། དངོས་སུ་བཤམ་པ་ཡོད་ན། སོ་སོའི་གཞུང་ལྟར་བྱིན་བརླབ་བྱ། མེད་ན་མི་དགོས་པས། སོ་སོའི་ཕྱག་རྒྱ་དང་བཅས་ཏེ། ཨོཾ་ཨ་མི་ཏཱ་བྷ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཨརྒྷཾ་ནས་གྷཎྜེ་ར་ཎི་རོལ་མོ་དང་བཅས་པས་མཆོད།
འདོད་ཆགས་རྡོ་རྗེ་ཆོས་ཀྱི་ཆུ། ། ཀུན་རྟོག་ཡེ་ཤེས་ངོ་བོ་ཉིད། ། ཏིང་འཛིན་ཆེན་པོའི་ཕྱག་རྒྱ་ཅན། ། ཕྱག་འཚལ་སྣང་བ་མཐའ་ཡས་ལ། ། ཞེས་པས་བསྟོད། སྤྱན་མའི་ཕྱག་རྒྱས་མིག་ཐུར་རམ་རྡོ་རྗེ་བཟུང་སྟེ་སྤྱན་དབྱེ་བའི་ཚུལ་དང༌། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། ། གུས་པས་འཕགས་པའི་སྤྱན་ནི་དབྱེ་བགྱི་བས། ནམ་མཁའི་མཐར་ཐུག་གྱུར་པའི་སེམས་ཅན་རྣམས། ། སངས་རྒྱས་ཡེ་ཤེས་སྤྱན་ནི་ཐོབ་པར་ཤོག །
ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནེ་སྭཱ་ཧཱ། ཡེ་ཤེས་ཀྱི་སྤྱན་རྣམ་པར་དག་པ་ལྡན་ཞིང་སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་གྱུར་ཅིག་ཅེས་ལན་གསུམ་བརྗོད་པས་སྤྱན་དབྱེ། འོད་དཔག་མེད་ཞུ་བ་ལས་བྱུང་བའི་དབྱངས་དང་གསལ་བྱེད་ཀྱི་ཡི་གེའི་རྣམ་པ། འཁོར་ལོ་ལ་བཀོད་པའི་ས་བོན་དང་སྔགས་ཀྱི་ཚོགས་ཇི་ལྟ་བ་བཞིན་དུ་གྱུར་པར་བསམ་མོ། ། དེ་ནས་འཁོར་ལོ་ལ་བཀོད་པའི་སྔགས་རྣམས་ཅི་ནུས་དང༌། ཡེ་དྷརྨཱ་མང་དུ་བཟླས་པའི་འཐོར་ནས་ཐོགས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་སྲུང་བའི་འཁོར་ལོ་འདི་ལ། ས་ཆུ་མེ་རླུང་གི་གནོད་པས་མ་ཞིག་གི་བར་དུ་བརྟན་པར་བཞུགས་ནས་འདི་འཆང་བ་ཕོ་མོའི་ལུས་ངག་ཡིད་གསུམ་ལ་ལྷ་སྲིན་སྡེ་བརྒྱད་ཀྱི་གནོད་པས་མི་ཚུགས་པར་སྲུངས་ཤིག
ཁྱད་པར་དྲང་སྲོང་གཟའི་གནོད་པ་ཐམས་ཅད་ཀྱིས་མི་ཚུགས་པར་སྲུངས་ཤིག་ཅེས་སོགས་དང་འདོད་དོན་གང་ཡིན་གཙོ་བོར་སྨོས་པ་དང༌། ཨཱ་ལི་ཀཱ་ལི་དང་ཡེ་དྷརྨཱ་དང་སུ་པྲ་ཏིཥྛ་རྣམས་བརྗོད་ཅིང་མེ་ཏོག་འཐོར་བ་དེ་ལྟ་བུ་ལན་གསུམ་གྱིས་བརྟན་པར་བྱའོ། ། སླར་ཡང༌། ཨོཾ་སརྦ་ཏ་ཐཱ་ག་ཏ་རེ་རེའི་སྔོན་དུ་འགྲོ་བའི་ཨརྒྷཾ་ནས་དྷརྨཱ་ར་ཎི་རོལ་མོ་དང་བཅས་པས་མཆོད། དག་པ་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། ། བསྟོད་པར་འོས་པ་སོགས་ཀྱིས་བསྟོད་ལ། རྡོ་རྗེ་དྲིལ་བུ་དང་མེ་ཏོག་ཐོགས་ལ་རྒྱལ་མཚན་རྩེ་མོ་སོགས་དང༌།
ཚོགས་གཉིས་མཐར་ཕྱིན་སོགས་དང༌། ཆེ་བའི་ཆེ་མཆོག་སོགས་དང༌། བགེགས་རིགས་སྟོང་ཕྲག་བརྒྱད་ཅུ་ཞི་བ་ལ་སོགས་པའི་བཀྲ་ཤིས་རྒྱས་པར་བརྗོད་དོ། ། ཁྱད་པར་ཕྱག་ན་རྡོ་རྗེའི་གཟའ་སྲུང་གི་སྐབས་ནས་གཏོར་མ་འབུལ་བ་དང་བུམ་པ་བསྒྲུབ་པ་བཅས་བཤད་པས། དེ་ལྟར་ན་བདག་བསྐྱེད་གྲུབ་འཕྲལ་ནས། གཏོར་མ་གསུམ་ཆུ་གཙང་གིས་བྲན་ལ། བྱིན་རླབས་ཕྱག་རྡོར་གྱི་སྐབས་ནས་འབྱུང་བ་ལྟར་ལྷའི་ཞལ་ཟས་སུ་བྱིན་གྱིས་བརླབས། གཏོར་མ་དང་པོ། རང་གི་སྙིང་ག་ནས་འོད་ཟེར་འཕྲོས་པས་དཀོན་མཆོག་རིན་པོ་ཆེ་རྣམ་གསུམ་གྱི་ཚོགས་མདུན་གྱི་ནམ་མཁར་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་པདྨ་ཀ་མ་ལཱ་ཡ་སྟཾ་གྱིས་གདན་ཕུལ།
ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་རཏྣ་ཏྲ་ཡ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ལན་གསུམ་གྱིས་ཕུལ། མཚན་སྔགས་དེ་ཉིད་སྔོན་འགྲོའི་ཨརྒྷཾ་སོགས་ཀྱིས་མཆོད། སྟོན་པ་བླ་མེད་སོགས་ཀྱིས་བསྟོད། དཀོན་མཆོག་རིན་པོ་ཆེ་རྣམ་གསུམ་གྱིས་བདག་དང་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ་ཞེས་བརྗོད། གཏོར་མ་གཉིས་པ། འབྲུ་གསུམ་ལན་གསུམ་གྱིས་བྱིན་རླབས་དྲན་པར་བྱས་ལ། གཏོར་མགྲོན་ཡི་དམ་ཕྱག་ན་རྡོ་རྗེ་སྒྲུབ་ཐབས་ལྟར་རིགས་བདག་རྒྱས་གདབ་པའི་བར་བསྐྱེད་པའམ། བསྡུ་ན་རང་གི་སྙིང་ག་ནས་འོད་ཟེར་འཕྲོས་པས་ལྕང་ལོ་ཅན་ནས་དཔལ་ཕྱག་ན་རྡོ་རྗེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས་ལ་གདན་འབུལ། ཕྱག་རྒྱ་གོང་བཞིན་དང༌།
ཨོཾ་ནཱི་ལམྦཱ་ར་དྷ་ར་བཛྲ་པཱ་ཎི་སོགས་གཏོར་སྔགས་ལན་གསུམ་སོགས་ཀྱི་ཕུལ། མཚན་སྔགས་སྔོན་འགྲོའི་མཆོད་བསྟོད་དཀྱུས་ལྟར་བྱས་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་སོགས་འདོད་དོན་གསོལ་བ་གདབ། གཏོར་མ་གསུམ་པ་འབྲུ་གསུམ་དང༌། རང་གི་སྙིང་ག་ནས་འོད་ཟེར་འཕྲོས་པས། སྲིད་པ་གསུམ་གྱི་འབྱུང་པོའི་ཚོགས་ཐམས་ཅད་བཛྲ་ཨཱ་ཀརྵ་ཡ་ཛཿཞེས་པས་བཀུག་ལ། ཐམས་ཅད་ཀྱང་སྐད་ཅིག་གིས་ཕྱག་ན་རྡོ་རྗེའི་སྐུར་གྱུར་ཏེ་གཏོར་སྣོད་ཀྱི་མཐར་འཁོད་པར་བསམས་ལ། ཕྱག་རྒྱ་སྔར་བཞིན་དང༌། ཨོཾ་ལོ་ཀ་པཱ་ལ་མ་ཧཱ་བྷཱུ་ཏ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་གསུམ་གྱིས་བསྔོས་ལ། འཇིག་རྟེན་པ་ཡི་འབྱུང་པོ་རྣམས། །
མཆོད་སྦྱིན་གཏོར་མ་འདི་སྣོམས་ལ། ། ཕྱག་ན་རྡོ་རྗེའི་དཀའ་བཞིན་དུ། ། བདག་གི་འདོད་པ་ཐམས་ཅད་སྒྲུབས། ། ནད་མེད་ཚེ་རིང་དབང་ཕྱུག་དང༌། ། སོགས་ཀྱིས་ཕྲིན་ལས་གཞོལ། སྤྲོ་ན་སྐབས་འདིར་བུམ་ནང་དུ་ཕྱག་ན་རྡོ་རྗེ་བསྐྱེད་བཟླས་སྤྱི་ལྟར་བྱས་ལ། མཆོད་བསྟོད་དང་འདོད་གསོལ་བྱས་མཐར། མཆོད་ཡོན་ཕུལ་བའི་རྐྱེན་གྱིས་ཡེ་ཤེས་པ་གཤེགས། དམ་ཚིག་པ་ཞུ་བ་བུམ་པའི་ཆུར་བལྟའོ། ། འཁོར་ལོ་སྔར་བལྟབ་མ་ཟིན་ན་བལྟབ་སོགས་ལེགས་པར་བྱས་ནས་བཏགས་པས་སོ་སོའི་གཞུང་ནས་ཇི་སྐད་བཤད་པའི་ཕན་ཡོན་རྣམས་འབྱུང་བ་ནི་ངེས་པའོ། །
སྨྲས་པ། གང་ཞིག་བཅངས་པས་རྐྱེན་ངན་ཀུན་བསལ་ནས། ། ཕན་བདེའི་འབྲས་བུ་ཅི་ཡང་འགུགས་བྱེད་པ། ། རྒྱལ་དང་རྒྱལ་བའི་སྲས་ཀྱི་བྱིན་རླབས་དཔུང༌། ། རྫས་སྔགས་རྟེན་འབྲེལ་ཟོལ་གྱིས་ལྷགས་པའི་མཐུས། ། དགེ་ལེགས་ཤིས་པའི་དཔལ་བསྐྱེད་རབ་གནས་ཀྱི། ། ཆོ་ག་དམ་པའི་ལུགས་གསལ་ཨཱ་ལོ་ཀེ ། བསྒྲུབས་པའི་ལེགས་བྱས་འགྲོ་ཚོགས་ཐར་པའི་ཕྱོགས། ། སྣང་བྱེད་སྨྲ་བའི་ཉི་མ་མཆོག་ཕྱིར་བསྔོ། ། ཞེས་རྟེན་འབྲེལ་ཟབ་མོའི་སྲུང་བའི་འཁོར་ལོ་ལ་རབ་ཏུ་གནས་པར་བྱེད་པའི་ཆོ་ག་རྣམ་གསལ་སྒྲོན་མ་ཞེས་བྱ་བ་འདི་ནི།
དགེ་སློང་ཀུན་དགའ་བཀྲ་ཤིས་ཀྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་ཆོས་སྡེ་བསམ་འགྲུབ་རྩེའི་ཕོ་བྲང་དུ་བྲིས་པ་དགེ་ལེགས་འཕེལ་བར་གྱུར་ཅིག། །། ༄། །གྲུབ་དབང་ཁྱུང་པོ་རྣལ་འབྱོར་ལས་བརྒྱུད་པའི་ཟབ་ཆོས་བཟླས་བརྗོད་སྨོན་པ་གྲུབ་པའི་ཕོ་ཉ་ཞེས་བྱ་བ་བཞུགས་སོ།། ༄༅། །གྲུབ་དབང་ཐུགས་གསང་ཀ་ལ་ཤར། ། ཡོངས་འཁྱིལ་ཟབ་ཆོས་བདུད་རྩིའི་རྒྱུན། ། བཏུང་ཙམ་གཞོམ་བྲལ་ངག་གི་མཚོན། ། རྣོན་པོར་བསྐྲུན་པའི་གདམས་པ་འདྲི། ། ཁྱུང་པོའི་ཞལ་གདམས་མགུར་བརྒྱད་དུ། ། གྲགས་པའི་དང་པོར་འདི་སྐད་དུ། ། སྔར་ངག་ལ་བྱིན་གྱིས་མ་བརླབས་པས། །
སྔགས་བཟླས་པ་ཀུན་ལ་ནུས་མ་བྱུང༌། ། དཔལ་ཨཱ་ལི་ཀཱ་ལིའི་གདམས་པ་བདོག ། སྔགས་མི་འགྲུབ་སྙམ་པའི་དོགས་པ་མེད། ། ཅེས་གསུངས་ཟབ་མོའི་གདམས་པ་དེ། ། ཇི་ལྟར་ཉམས་སུ་བསྟར་བའི་ཚུལ། ། ཐོ་རེངས་མལ་ནས་ལངས་མ་ཐག ། སྐྱབས་འགྲོ་སེམས་བསྐྱེད་སྤྱི་ལྟར་རམ། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། གཞན་དོན་སངས་རྒྱས་ཐོབ་ཕྱིར་དུ། །
བཟླས་བརྗོད་ནུས་སྟོབས་བསྐྱེད་པར་བགྱི། ། ལན་གསུམ་བརྗོད་པ་སྔོན་འགྲོ་ཡིན། ། རང་ཉིད་ཡི་དམ་ལྷར་གསལ་བའི། ། ལྕེ་སྟེང་ཨ་ལས་ཟླ་བའི་སྟེང༌། ། ཨ་དཀར་འོད་ཟེར་འབར་བ་ཡི། ། མདུན་ནས་བརྩམས་ཏེ་གཡས་སྐོར་དུ། ། ཨོཾ་དང་དབྱངས་ཡིག་བཅུ་དྲུག་དཀར། ། དེ་རྒྱབ་གཡོན་སྐོར་གསལ་བྱེད་ནི། ། སོ་བཞི་སྭཱ་ཧཱས་མཐའ་བརྟེན་དམར། ། དེ་ཕྱིར་རྟེན་འབྲེལ་སྙིང་པོའི་གཟུངས། །
སྔོན་པོ་གཡས་སྐོར་ལངས་ཐབས་ཡོད། ། དེ་རྣམས་འོད་འཕྲོས་ཕྱོགས་བཅུ་ནས། ། རྒྱལ་བ་སྲས་བཅས་བྱིན་རླབས་རྣམས། ། ལྷ་སྔགས་དབྱངས་གསལ་རྟེན་འབྲེལ་གྱི། ། ཡི་གེར་སྤྱན་དྲངས་སྔགས་ཕྲེང་བསྟིམ། ། སླར་ཡང་འོད་འཕྲོས་འཁོར་འདས་ལྷ། ། དྲང་སྲོང་བདེན་ཚིག་གྲུབ་པ་དང༌། ། གྲུབ་པ་རིག་འཛིན་ཐམས་ཅད་ཀྱི། ། ངག་གི་ནུས་མཐུ་གཟི་བརྗིད་རྣམས། ། དབྱངས་ ་་་་་ཡིག་ཆ་འགའ་ཞིག་ཏུ།
རེས་འགའ་འཁོར་འདས་ཀྱི་ངག་གི་དཔལ་ཐམས་ཅད་བཀྲ་ཤིས་རྟགས་བརྒྱད་ཀྱི་རྣམ་པར་བཀུག་བསྟིམ་བྱེད་པའང་བཤད། གསལ་རྟེན་འབྲེལ་རྣམ་པས་བསྟིམ། ། ཞེས་པ་ངག་ཏུ་བརྗོད་ཅིང་བསམ། ། ཡི་དམ་ལྷ་སྔགས་གང་ཡིན་དང༌། ཨོཾ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ།
ཨོ་ཨཽ། ཨཾ་ཨཿ ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ་སྭཱ་ཧཱ། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དད།
ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭཱ་ཧཱ། སྔགས་རྣམས་སྤྲེལ་ཏེ་ལན་གསུམ་མམ། ། བདུན་ནམ་ཉེར་གཅིག་སོགས་བཟླས་མཐར། ། ཨ་ལས་འོད་འཕྲོས་སྔགས་ཕྲེང་དང༌། ། ཟླ་བ་རིམ་ཞུ་ཨ་ལ་ཐིམ། ། ཨ་ཡང་བདུད་རྩི་དཀར་དམར་ཞུ། ། ལྕེ་ལ་ཐིམ་པས་ནུས་ལྡན་གྱུར། ། བསམས་ཀྱིན་བརྗོད་པ་དངོས་གཞིའོ། ། དགེ་བ་བཟླས་བརྗོད་སྨོན་པའི་གནས། ། སྨོས་པས་གྲུབ་པ་ཉིད་ཕྱིར་བསྔོ། །
རྗེས་ཏེ་དེ་ལྟར་ཉམས་བླངས་པས། ། བཟླས་བརྗོད་གང་བྱས་བྱེ་བར་འགྱུར། ། དེ་ཉིན་ངག་འཁྱལ་ཚུན་གྱི་གཏམ། ། གང་སྨྲས་བཟླས་བརྗོད་འགྱུར་བ་ཡིན། ། མེ་ལ་སྤུར་དང་སྒོག་བཙོང་ཟོས། ། ཤ་ཆང་བཟའ་བཏུང་ཉེས་པས་ཀྱང༌། ། མི་འཕྲོགས་ངག་གི་ནུས་པ་འབྱིན། ། ཚེགས་ཆུང་དོན་ཆེ་སྣོད་མིན་གྱི། ། སྤྱོད་ཡུལ་མིན་པའི་གདམས་པའོ། ། བརྒྱུད་རིམ་སཱ་ལའི་ནགས་ཁྲོད་ནས། །
ཉེར་འཕོས་གདམས་པའི་ཡིད་འཕྲོག་རླུང༌། ། བཟླས་བརྗོད་ལམ་རིང་གིས་དུབ་པ། ། དབུགས་རབ་འབྱིན་ལ་འདི་རྨད་བྱུང༌། ། གྲུབ་དབང་ཞལ་ལུང་ཉུང་གསལ་དུ། ། ཚིགས་བཅད་བསྡེབས་པའི་ལེགས་བྱས་བདག ། སྲིད་པ་ཀུན་ཏུ་སེམས་ཅན་ཁམས། ། ཕན་པར་འདོམས་པའི་མཆོག་གྱུར་ཅིག ། ཅེས་གྲུབ་དབང་ཁྱུང་པོ་རྣལ་འབྱོར་ལས་བརྒྱུད་པའི་ཟབ་ཆོས་བཟླས་བརྗོད་སྨོན་པ་གྲུབ་པའི་ཕོ་ཉ་ཞེས་བྱ་བ་འདི་ནི་ཡིག་རྙིང་གི་བརྗོད་པ་ཉམས་སུ་བསྟར་བདེའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་ཚིགས་སུ་བཅད་པར་བསྡེབས་ཏེ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་དངོས་པོའི་གནམ་ལོའི་ཆུ་སྟོད་ཟླ་བའི་དམར་ཕྱོགས་བཟང་པོ་གསུམ་པར་སྦྱར་བ་འགྲོ་ལ་ཕན་པར་གྱུར་ཅིག། །། ༄༅། །ལས་བཞིའི་ཕྲིན་ལས་དང་མཐུན་པའི་འདོད་དོན་གསོལ་བ་ནི། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པས་བདག་གི་རྒྱུད་བྱིན་གྱིས་བརླབ་ཏུ་གསོལ།
བདག་རྒྱུད་ཀྱི་སྡིག་པ་དང་སྒྲིབ་པ་དང་ནད་དང་གདོན་དང་བགེགས་དང་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། རྨི་ལམ་རྔན་པ་དང་མཚན་མ་ངན་པ་དང་འཇིགས་པ་ཆེན་པོ་བརྒྱད་དང་བཅུ་དྲུག་དང་ལོ་ཟླ་ཞག་དུས་ཀྱི་ཀེག་དང་སྲི་དང་དུས་མ་ཡིན་པར་འཆི་བའི་འཇིགས་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མི་དང་མི་མ་ཡིན་པའི་བྱད་ཁ་དང་རྦོད་གཏོང་དང་མནན་གཏད་དང་འཁྲུལ་འཁོར་དང་དགྲ་ཇག་ཆོམ་རྐུན་རྣམས་ཀྱི་གནོད་པ་དང་རྩོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མཐུན་པའི་རྐྱེན་ཚེ་དང་བསོད་ནམས་དང་དཔལ་འབྱོར་དང་ཆབ་སྲིད་དང་སྙན་གྲགས་དང་ལེགས་པའི་ཡོན་ཏན་ཐམས་ཅད་འཕེལ་ཞིང་པུཥྚིཾ་ཀུ་རུ་ཨོཾ། ལྷ་འདྲེ་མི་གསུམ་གྱི་འགྲོ་བ་ཆེ་བཙན་དར་བ་ཐམས་ཆད་ཝ་ཤཾ་ཀུ་རུ་ཧོཿགནོད་བྱེད་དགྲ་བགེགས་གདུག་པ་ཅན་གྱི་རིགས་ཐམས་ཅད་མཱ་ར་ཡ་ཕཊ། ཅེས་པ་འདིའང་བནྡེ་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
