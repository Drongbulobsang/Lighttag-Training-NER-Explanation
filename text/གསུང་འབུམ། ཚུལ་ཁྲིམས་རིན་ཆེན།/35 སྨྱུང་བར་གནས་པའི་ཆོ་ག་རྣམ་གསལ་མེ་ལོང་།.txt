གསུང་འབུམ། ཚུལ་ཁྲིམས་རིན་ཆེན།
པོད ༣༥
སྨྱུང་བར་གནས་པའི་ཆོ་ག་རྣམ་གསལ་མེ་ལོང་།
༼ང་༽ ༄༅། །བིཀཱཤཱདརྴཾནཱམོཥིཏསྱབིདྷིརྦིཧརཏིསྨ།།
༄༅། །སྨྱུང་བར་གནས་པའི་ཆོ་ག་རྣམ་གསལ་མེ་ལོང་ཞེས་བྱ་བ་བཞུགས་སོ།། ཐུགས་རྗེའི་ཟླ་བ་རྒྱས་པའི་བཞིན་རས་ལས། ། མཁྱེན་རབ་རི་དྭགས་སྒེག་མོའི་ཟུར་མིག་གིས། ། བསིལ་ལྡན་སེམས་ཅན་ས་མོས་ཚལ་གྱི་གྲོགས། ། གཞར་ཡང་མི་གཏོང་བླ་མ་སྤྱན་རས་གཟིགས། ། འཕགས་པས་རྗེས་བཟུང་གྲུབ་དབང་དཔལ་མོ་ཞེས། ། བདེན་པའི་རྒྱུད་མངས་བློ་ལྡན་ཡངས་ཀྱི་རྣར། ། ཤིན་ཏུ་སྙན་པ་ལས་བརྒྱུད་སྨྱུང་བར་གནས། །
འགྲོ་བའི་སྒྲིབ་པ་སྦྱོང་ལ་དེ་རྨད་བྱུང༌། ། ཚུལ་འདིར་གོང་མའི་ཞལ་ལུང་ཉིན་མོར་བྱེད། ། རྒྱས་ཤིང་བྱིན་རླབས་དྲོད་དུ་འབར་ན་ཡང༌། ། བློ་དམན་མིག་གིས་མི་བཟོད་བཟློག་པའི་སླད། ། ཉམས་ལེན་སྙིང་པོ་བཏུས་པའི་དཀྱིལ་འཁོར་བརྡར། ། དེ་ལ་འདིར་དཔལ་མོ་ལུགས་ཀྱི་བཅུ་གཅིག་ཞལ་གྱི་སྒྲུབ་ཐབས་སྨྱུང་གནས་ཀྱི་ཆོ་ག་ཉམས་སུ་ལེན་པ་ལ། དུས་ཁྱད་པར་ཅན་རབ་ས་ག་ཟླ་བ། དེ་མིན་ཡང་ཟླ་བ་གང་ཡང་རུང་བའི་དཀར་ནག་ཕྱོགས་ཀྱི་ཚེས་བདུན་ནམ་བཅུ་བཞིའི་ནམ་གསེང་སྔ་བར་གཙང་ཞིང་ཡིད་དུ་འོང་བའི་གནས་སུ་བཅུ་གཅིག་ཞལ་གྱི་སྐུ་སོགས་དཀོན་མཆོག་གི་རྟེན་བཤམས་པའི་མདུན་དུ། སྟེགས་བུ་གྲུ་བཞི་པ་བ་བྱུང་དང་དྲིས་བྱུགས་པའི་སྟེང་དུ། སྒྲུབ་པའི་མཎྜལ་པདྨ་འདབ་བརྒྱད་ལྟེ་བ་དཀར་པོ།
ཤར་སྔོ་ལྷོ་སེར་ནུབ་དམར་བྱང་ལྗང༌། མཚམས་བཞི་མཛེས་ཚོན་དང་ལྷ་ལྔའི་མཚན་མ་ཅན་དུ་བྲིས། ཕྱི་རོལ་ནས་ཉེར་སྤྱོད་རྣམས་གྲུ་བཞིར་བཤམ། གཏོར་མ་གསུམ་མམ་གཉིས། བུམ་པ་ཆུ་དང་ནང་རྫས་ཀྱིས་བཀང་བ་ཁ་རྒྱན་མགུལ་ཆིངས་དང་བཅས་པ། གཞན་ཡང་རོལ་མོའི་བྱེ་བྲག་རྣམས་ཀྱང་སྟ་གོན་བྱའོ། ། ཆོ་ག་ལ་སྔོན་འགྲོ། དངོས་གཞི། མཇུག་གསུམ། དང་པོ་ལ་གཉིས་ལས།
དང་པོ་གསོ་སྦྱོང་བླང་བ་ནི། བླང་བའི་ཡུལ་བླ་མ་ཡིན་ན་དེས་འོག་ནས་འབྱུང་བ་ལྟར། ཐེག་པ་ཆེན་པོའི་ལུགས་ཀྱི་གསོ་སྦྱོང་གི་ཆོ་ག་རང་གིས་བརྗོད་པས་གསོ་སྦྱོང་བླངས། དེ་ནས་སློབ་དཔོན་གདན་ལ་འཁོད། སློབ་མ་རྣམས་ཀྱིས་ཕྱག་གསུམ་བྱས་ཏེ་མདུན་དུ་འཁོད་པ་ལ་སྔོན་འགྲོ་ཕན་ཡོན་དང་བརྡ་སྤྲོད་རྒྱས་བསྡུས་སྐབས་དང་སྦྱར་ལ། སློབ་དཔོན་རང་གིས་ཇི་ལྟར་བླངས་པ་བཞིན་སློབ་མ་རྣམས་རྗེས་ཟློས་བྱར་གཞུག་ཅིང་འབོགས་པས་ཁྱབ། དེ་ཐོབ་ནས་ཕྱིས་རྟེན་གྱི་དྲུང་ནས་རང་གིས་ལེན་པ་ནི། ཐོག་མར་ཁྲུས་བྱས་ལ། སྐྱབས་འགྲོ་སེམས་བསྐྱེད་རྒྱས་བསྡུས་གང་རུང་སྤྱི་ལྟར་བྱ། དེ་ནས་རང་གི་སྙིང་ག་ནས་འོད་ཟེར་འཕྲོས་པས་བླ་མ་རྒྱལ་བ་སྲས་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་པ་དེ་རྣམས་དང་རྟེན་དབྱེར་མེད་པར་མངོན་སུམ་བཞིན་བཞུགས་པར་དམིགས་ལ།
སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། སྐྱོན་གྱིས་མ་གོས་སྐུ་མདོག་དཀར། ། རྫོགས་སངས་རྒྱས་ཀྱིས་དབུ་ལ་བརྒྱན། ། ཐུགས་རྗེའི་སྤྱན་གྱིས་འགྲོ་ལ་གཟིགས། ། སྤྱན་རས་གཟིགས་ལ་ཕྱག་འཚལ་ལོ། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། །
འདྲེན་པ་བླ་མེད་དགེ་འདུན་རིན་པོ་ཆེ། ། སྐྱབས་གནས་དཀོན་མཆོག་གསུམ་ལ་ཕྱག་འཚལ་ལོ། ། ཞེས་པས་ཕྱག་བཙལ་ལ། དད་པ་དང་ངེས་འབྱུང་བྱམས་བརྩེ་བྱང་ཆུབ་སེམས་ཀྱིས་ཀུན་ནས་བསླངས་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས་ཐལ་མོ་སྦྱར་ལ། གསོ་སྦྱོང་ཆོ་ག་རང་གི་བློ་ནས་སམ། ཐ་ནའང་གྲོགས་ཤིག་གི་ལད་མོར་བྱས་ནས་ལེན་དགོས་ཏེ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་བུ། གླང་པོ་ཆེན་པོ། བྱ་བ་བྱས་ཤིང་བྱེད་པ་བྱས་པ།
ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་དུ་སྦྱོར་བ་ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་རྣམས་ཀྱིས། སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌།
མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྷག་པར་རྟོགས་པར་བྱ་བའི་ཕྱིར། གསོ་སྦྱོང་ངེས་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་སྟེ། ཇི་སྲིད་སང་ཉི་མ་མ་ཤར་གྱི་བར་དུ་གསོ་སྦྱོང་ངེས་པར་ཡང་དག་པར་བླང་བར་བགྱིའོ། ། ཞེས་ལན་གསུམ་གྱིས་སྡོམ་པ་བླངས་ལ། དེང་ནས་སྲོག་གཅོད་མི་བྱ་ཞིང༌། ། གཞན་གྱི་ནོར་ནི་བླང་མི་བྱ། །
འཁྲིག་པའི་ཆོས་ཀྱང་མི་སྤྱད་ཅིང༌། ། བརྫུན་གྱི་ཚིག་ཀྱང་མི་སྨྲའོ། ། སྐྱོན་ནི་མང་པོ་མཉམ་བསྟེན་པའི། ། ཆང་ནི་ཡོངས་སུ་སྤང་བར་བྱ། ། ཁྲི་སྟན་མཐོན་པོ་མི་བྱ་ཞིང༌། ། དེ་བཞིན་དུས་མ་ཡིན་པའི་ཟས། ། དྲི་དང་ཕྲེང་བ་དང་ནི་རྒྱན། ། གར་དང་གླུ་སོགས་སྤང་བར་བྱ། ། ཇི་ལྟར་དགྲ་བཅོམ་རྟག་ཏུ་ནི། ། སྲོག་གཅོད་ལ་སོགས་མི་བྱེད་པ། །
དེ་བཞིན་སྲོག་གཅོད་ལ་སོགས་སྤང༌། ། བླ་མེད་བྱང་ཆུབ་ཐོབ་པར་ཤོག ། སྡུག་བསྔལ་མང་འཁྲུགས་འཇིག་རྟེན་རྣམས། ། སྲིད་པའི་མཚོ་ལས་འདོན་པར་ཤོག ། ཅེས་ལན་གསུམ་དང༌། ཨོཾ་ཨ་མོ་གྷ་ཤཱི་ལ་སམྦྷ་ར་སམྦྷ་ར། བྷ་ར་བྷ་ར། མ་ཧཱ་ཤུདྡྷ་སཏྭ། པདྨ་བི་བྷཱུ་ཥི་ཏ་བྷཱུ་ཛ། དྷ་ར་དྷ་ར།
ས་མནྟ་ཨ་ཝ་ལོ་ཀི་ཏེ་ཧཱུྃ་ཕཊ། ཅེས་ཚུལ་ཁྲིམས་རྣམ་དག་གི་གཟུངས་བདུན་ནམ་ཉེར་གཅིག་བཟླ། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། ། ཚུལ་ཁྲིམས་རྣམ་པར་དག་དང་ལྡན། ། རློམ་སེམས་མེད་པའི་ཚུལ་ཁྲིམས་ཀྱིས། ། ཚུལ་ཁྲིམས་ཕ་རོལ་ཕྱིན་རྫོགས་ཤོག ། ཅེས་སྨོན་ལམ་གདབ། མཆོད་པ་བྱིན་རླབས་ནི། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས།
འོག་ནས་བསང་སྦྱངས་ཞེས་པར་སྔགས་དེ་གཉིས་ཤེས་པར་བྱའོ། ། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་པ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ་སྭཱ་ཧཱ། དེ་བཞིན་དུ་པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤབྡ་ཨཱཿཧཱུྃ་སྭཱ་ཧཱ་དང༌།
ཨོཾ་སྥ་ར་ཎ་ཁཾ་སྭཱ་ཧཱ་ཞེས་བརྗོད། སྐྱབས་སུ་འགྲོ་ཞིང་སེམས་བསྐྱེད་པ་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་བརྗོད། རང་ཐུགས་རྗེ་ཆེན་པོར་གསལ་བའི་ཐུགས་ཀར་ཨ་ལས་ཟླ་བའི་སྟེང་དུ་ཧྲཱིཿ དེ་ལས་འོད་ཟེར་འཕྲོས་པས་བླ་མ་ཡི་དམ་སངས་རྒྱས་སྲས་དང་བཅས་པ་ཐམས་ཅད་མདུན་གྱི་ནམ་མཁར་ཨོཾ་བཛྲ་ས་མཱ་ཛཿས་ཚོགས་ཞིང་སྤྱན་དྲངས་ལ། སངས་རྒྱས་ཐམས་ཅད་འདུས་པའི་སྐུ་སོགས་ཤླཽ་ཀ་དང༌།
དུས་གསུམ་བདེ་བར་གཤེགས་པ་ཆོས་ཀྱི་སྐུ། ། འགྲོ་དྲུག་སེམས་ཅན་རྣམས་ལ་སྤྱན་རས་གཟིགས། ། ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། ། གཟི་བརྗིད་འོད་དཔག་མེད་ལ་ཕྱག་འཚལ་ལོ། ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། མཁའ་དང་མཉམ་པའི་རྒྱལ་བ་སྲས་བཅས་ལ། ། བདག་དང་མཁའ་མཉམ་འགྲོ་བ་མ་ལུས་པའི། །
ལུས་འདི་ཞིང་རྡུལ་མཉམ་པར་རབ་སྤྲུལ་ནས། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། ཞེས་ཕྱག་བྱས། ཨོཾ་བཛྲ་པུཥྤེ་ཨཱཿཧཱུྃ་སྭཱ་ཧཱ་ནས། ཨོཾ་བཛྲ་ཤབྡ་ཨཱཿཧཱུྃ་སྭཱ་ཧཱའི་བར་གྱིས་མཆོད། གང་ཡང་བདག་གི་དུས་ཀུན་དུ། ། སྡིག་པར་གྱུར་པ་གང་བགྱིས་པ། ། སྐྲག་པས་རྨི་འདྲར་འཆགས་བགྱིད་ཅིང༌། ། དེང་ནས་བརྩམས་ཏེ་འབྱུང་མི་བགྱིད། ། དགེ་བ་རྣམས་ལ་རྗེས་ཡི་རང༌། །
སངས་རྒྱས་བྱང་ཆུབ་ཡིད་ཀྱིས་གཟུང༌། ། ཐམས་ཅད་བྱང་ཆུབ་མཆོག་ཏུ་བསྔོ། ། དེ་ཐོབ་ལམ་ལ་གནས་བགྱིད་ཅིང༌། ། སྐྱབས་གསུམ་ལ་ནི་བདག་སྐྱབས་མཆི། ། ཞེས་ལན་གསུམ་གྱིས་བདུན་རྣམ་དག་བྱས། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། དེ་ནས་ཨོཾ་སྭ་བྷཱ་ཝ་སོགས་ནས་ཧཾ་གིས་ཆོས་ཐམས་ཅད་རྣམ་པར་དག་པར་བསམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་གིས་དེ་ཐམས་ཅད་སྟོང་པ་ཉིད་དུ་བསམས་ཏེ་དེ་དག་ནི་ཚོགས་བསགས་པའོ། ། དངོས་གཞི་ལ་གཉིས་ལས། དང་པོ་བདག་བསྐྱེད་པ་ནི།
སྟོང་པའི་ངང་ལས་པཾ་ལས་སྣ་ཚོགས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿདཀར་པོ། དེ་ལས་འོད་ཟེར་འཕྲོས་པས་སེམས་ཅན་གྱི་དོན་བྱས། ཚུར་འདུས་དེ་ཉིད་ལ་ཞུགས་པས་པདྨ་འདབ་མ་བརྒྱད་པ་གསེར་བཙོ་མ་ལྟར་འབར་བ་ཧྲཱིཿཡིག་གིས་མཚན་པར་གྱུར། དེ་ལས་བྱུང་བའི་འོད་ཟེར་ལྕགས་ཀྱུ་ལྟ་བུས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཀུག་ནས་ས་བོན་ཕྱག་མཚན་དང་བཅས་པ་ལ་ཐིམ་ཞིང་ཡོངས་སུ་གྱུར་པ་ལས། བདག་ཉིད་ཐུགས་རྗེ་ཆེན་པོ་ཞལ་བཅུ་གཅིག་པ། སྐུ་དང་རྩ་ཞལ་དཀར། གཡས་ལྗང༌། གཡོན་དམར་བ། དེའི་སྟེང་མ་གསུམ་དབུས་ལྗང༌། གཡས་དམར།
གཡོན་དཀར་བ། དེའི་སྟེང་མ་གསུམ་དབུས་དམར། གཡས་དཀར། གཡོན་ལྗང་བ། དེའི་སྟེང་ཁྲོ་ཞལ་ནག་པོ། དེའི་སྟེང་ཞི་ཞལ་དམར་པོ་གཙུག་ཏོར་ཅན། ཕྱག་དང་པོ་གཉིས་ཐལ་མོ་སྦྱར་བ། གཉིས་པ་གཉིས་ཕྲེང་བ་དང་པདྨ། གསུམ་པ་གཉིས་མཆོག་སྦྱིན་དང་སྤྱི་བླུགས། བཞི་པ་གཉིས་འཁོར་ལོ་དང་མདའ་གཞུ་འཛིན་པ།
ཕྱག་ལྷག་མ་དགུ་བརྒྱ་དང་དགུ་བཅུ་རྩ་གཉིས་ཐམས་ཅད་མཆོག་སྦྱིན་མཛད་པའི་མཐིལ་ན་སྤྱན་རེ་རེ་ཡོད་པ། ཞབས་གཉིས་མཉམ་པའི་སྟབས་ཀྱིས་བཞེངས་པ། རི་དྭགས་ཀྱི་པགས་པས་ནུ་མ་གཡོན་པ་བཀབ་པ། རས་བཟང་པོའི་ཤམ་ཐབས་དང་རིན་པོ་ཆེའི་རྒྱན་གྱིས་བརྒྱན་པ། དེའི་ཐུགས་ཀར་པད་ཟླ་ལ་གནས་པའི་ཧྲཱིཿལས་འོད་ཟེར་འཕྲོས་པས། པོ་ཏཱ་ལ་ནས་འཕགས་པ་སྤྱན་རས་གཟིགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿས་སྤྱན་དྲངས་ལ། གོང་ལྟར་མཆོད་ནས། ཛཿཧཱུྃ་བཾ་ཧོཿས་བསྟིམ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
ཐུགས་ཀར་ཧཱུྃ་སྔོན་པོ། སླར་ཡང་ཧྲཱིཿལས་འོད་ཟེར་འཕྲོས་པས་དབང་གི་ལྷ་རིགས་ལྔ་མདུན་གྱི་ནམ་མཁར་སྤྱན་དྲངས་ལ་མཆོད། ཁྱེད་རྣམས་ཀྱིས་བདག་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། རིགས་ལྔའི་ཐུགས་ཀ་ནས་ཡུམ་བཞི་བདུད་རྩིའི་བུམ་པ་བསྣམས་པ་བྱོན་ནས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་དབང་བསྐུར།
ལུས་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་གཙོ་བོར་གྱུར་པའི་རིགས་ལྔས་དབུར་བརྒྱན་པར་བསམ། སྙིང་གར་ཟླ་བའི་སྟེང་དུ་རང་འདྲའི་ཡེ་ཤེས་སེམས་དཔའ། དེའི་ཐུགས་ཀར་པད་ཟླའི་སྟེང་དུ་ཏིང་ངེ་འཛིན་སེམས་དཔའ་ཧྲཱིཿདཀར་པོ། དེ་ལས་ཐུགས་རྗེ་ཆེན་པོའི་སྐུ་དང་འོད་ཟེར་དཔག་ཏུ་མེད་པ་འཕྲོས། སེམས་ཅན་གྱི་སྡིག་སྒྲིབ་སྦྱངས། ཐུགས་རྗེ་ཆེན་པོའི་གོ་འཕང་ལ་བཀོད། ཚུར་འདུས་རང་ལ་ཐིམ་པར་བསམ་མོ། ། བསྒོམ་པས་སྐྱོ་ན་སྤྲོ་བསྡུའི་དམིགས་པ་སྔར་བཞིན་བྱ་ཞིང༌།
ན་མོ་རཏྣ་ཏྲ་ཡཱ་ཡ། ན་མཿཨཱརྻ་ཛྙཱ་ན་སཱ་ག་ར་བཻ་རོ་ཙ་ན། བྱཱུ་ཧ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷ་ཡ། ན་མཿསརྦ་ཏ་ཐཱ་ག་ཏེ་བྷྱཿ ཨརྷ་ཏེ་བྷྱཿ སམྱཀྶཾ་བུདྡྷེ་བྷྱཿ ན་མཿཨཱརྻ་ཨ་ཝ་ལོ་ཀི་ཏེ་ཤྭ་རཱ་ཡ། བོ་དྷི་སཏྭཱ་ཡ།
མ་ཧཱ་སཏྭཱ་ཡ། མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་དྷ་ར་དྷ་ར། དྷི་རི་དྷི་རི། དྷུ་རུ་དྷུ་རུ། ཨིཊྚེ་བཊྚེ། ཙ་ལེ་ཙ་ལེ། པྲ་ཙ་ལེ་པྲ་ཙ་ལེ། ཀུ་སུ་མེ་ཀུ་སུ་མ་བ་རེ།
ཨི་ལི་མི་ལི། ཙི་ཏི་ཛྭ་ལ་མ་པ་ན་ཡེ་སྭཱ་ཧཱ་ཞེས་གཟུངས་རིང་ཚར་གཅིག་གིས་སྣ་དྲངས་པའི་སྙིང་པོ་ཅི་ནུས་བཟླ། སྙིང་པོ་ནི། ཏདྱ་ཐཱ། དྷ་ར་དྷ་ར་མན་ཆད་ཡིན་ནོ། ། ཨོཾ་མ་ཎི་པདྨེ་ཧཱུྃ་ཞེས་ཡི་གེ་དྲུག་པའང་ཅི་ནུས་བཟླས་པའི་མཐར། ཐུགས་རྗེ་ཆེན་པོས་བདག་སོགས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱང་དུ་གསོལ། བདག་བསྐྱེད་རྐྱང་པ་ཉམས་སུ་ལེན་ན་སྐྱབས་འགྲོ་ནས་འདིའི་བར་གྱིས་ཆོག་གོ ། གཉིས་པ་མདུན་བསྐྱེད་ནི་རྡུལ་ཚོན་གྱི་དཀྱིལ་འཁོར་བསང་སྦྱངས་ལ། རང་གི་སྙིང་གའི་ཧྲཱིཿལས་བྷྲཱུྃ་དཀར་པོ་ཞིག་ཆད།
དེ་ཡོངས་སུ་གྱུར་པ་ལས་རིན་པོ་ཆེའི་གཞལ་ཡས་ཁང་གྲུ་བཞི་སྒོ་བཞི་མཚན་ཉིད་དང་ལྡན་པའི་དབུས་སུ། རིན་པོ་ཆེའི་ཁྲིར་པདྨ་འདབ་མ་བརྒྱད་པའི་ལྟེ་བ་དང་ཕྱོགས་བཞིའི་འདབ་མ་ལ་ཟླ་བའི་དཀྱིལ་འཁོར་རེ་རེ། དབུས་སུ་ཧྲཱིཿལས་ཐུགས་རྗེ་ཆེན་པོ་ཞལ་བཅུ་གཅིག་པ་སོགས་ནས། རིན་པོ་ཆེའི་རྒྱན་གྱིས་བརྒྱན་པའི་བར་བདག་བསྐྱེད་ལྟར་བརྗོད། ཤར་དུ་ཧཱུྃ་ལས་མི་བསྐྱོད་པ་སྔོན་པོ། ལྷོར་ཏྲཱྃ་ལས་རིན་ཆེན་འབྱུང་ལྡན་སེར་པོ། ནུབ་ཏུ་ཨྃ་ལས་རྣམ་པར་སྣང་མཛད་དཀར་པོ། བྱང་དུ་ཨཿལས་དོན་ཡོད་གྲུབ་པ་ལྗང་གུ་རྣམས་རང་རང་གི་ཕྱག་རྒྱ་མཛད་པའོ། ། རང་གི་ཐུགས་ཀའི་ཧྲཱིཿལས་འོད་ཟེར་འཕྲོས་པས་ཡེ་ཤེས་པ་སྤྱན་དྲང་བ་ནས། དབང་བསྐུར་བའི་བར་གོང་ལྟར་ལས།
བདག་ལ་ཞེས་པའི་ཚབ་ཏུ་འདི་རྣམས་ལ་ཞེས་དང༌། རྒྱས་གདབ་ཀྱི་ཚེ། ཆུའི་ལྷག་མ་ཡར་ལུད་པ་ལས་གཙོ་བོ་ལ་འོད་དཔག་མེད་གཙོ་བོར་གྱུར་པའི་རིགས་ལྔ་དང༌། སངས་རྒྱས་རིགས་བཞི་ལ་རང་རང་གི་རིགས་ཀྱི་བདག་པོས་དབུར་བརྒྱན་ཞེས་བརྗོད། དེ་ནས་ཐལ་མོ་སྦྱར་ཏེ། སངས་རྒྱས་ཐམས་ཅད་འདུས་པའི་སྐུ་སོགས་ནས། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། ཞེས་པའི་བར་གོང་བཞིན་ནོ། ། མཆོད་པ་བྱིན་རླབས་བྱས་ལ། སོ་སོའི་ཕྱག་རྒྱ་དང་བཅས་ཏེ།
ཨོཾ་སརྦ་ཏ་ཐཱ་ག་ཏ་ཨཱརྻ་ཨ་ཝ་ལོ་ཀེ་ཏེ་ཤྭ་ར་ས་པ་རི་ཝཱ་ར་རེ་རེའི་འགོར་སྦྱར་བའི་ཨོཾ་བཛྲ་ཨརྒྷཾ་ཨཱཿཧཱུྃ་སྭཱ་ཧཱ་ནས། ཤབྡ་ཨཱཿཧཱུྃ་སྭཱ་ཧཱ་རོལ་མོ་དང་བཅས་པས་མཆོད། འདིར་མཎྜལ་རྒྱས་བསྡུས་ཅི་རིགས་པ་ཕུལ་ལ། གང་ཡང་བདག་གིས་དུས་ཀུན་སོགས་ནས། སྐྱབས་གསུམ་གནས་ལ་བདག་སྐྱབས་མཆི་ཞེས་པའི་བར་གྱི་ཡན་ལག་བདུན་པ་བྱའོ། ། དེ་ནས་བུམ་པ་བསང་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྷའི་གོས་ཀྱི་མགུལ་ཆིངས་དང་དཔག་བསམ་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་གང་བར་གྱུར།
བདག་མདུན་གཉིས་ཀའི་མཆོག་སྦྱིན་གྱི་ཕྱག་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར་པར་བསམས་ལ། གཟུངས་བརྒྱ་རྩ་དང༌། ཡི་གེ་དྲུག་པ་ཅི་མང་བཟླའོ། ། གསུམ་པ་མཇུག་གི་བྱ་བ་ནི། ཛ་ཧི་བདག་བསྐྱེད་ཀྱི་ཡེ་ཤེས་པ་མདུན་བསྐྱེད་ཀྱི་ཐུགས་ཀར་ཐིམ་ཞེས་བརྗོད་ ་་་་་ཤེས་ཤིང་ནུས་པས་སྤྱི་བོར་པད་ཟླ་ལ་གནས་པའི་དགེ་སློང་མ་དཔལ་མོས་ངོ་ཆེན་མཛད་དེ་བསྟོད་པར་བསམས་ལ། པོ་བསྟོད་ལན་ཉེར་གཅིག་གིས་བསྟོད། ལ། མཆོད་པ་ཁ་གསོས་ཏེ་བྱིན་གྱིས་བརླབས། མཚན་སྔགས་སྔོན་འགྲོས་མཆོད། དུས་གསུམ་བདེ་བར་སོགས་དང༌།
ཆོས་སྐུ་ནམ་མཁའ་སོགས་ཤླཽ་ཀ་རེས་བསྟོད། འཕགས་མཆོག་ཐུགས་རྗེས་བདག་གཞན་གྱི། ། ལས་ངན་སྡིག་སྒྲིབ་ཀུན་སྦྱངས་ནས། ། བྱམས་དང་སྙིང་རྗེ་བྱང་ཆུབ་སེམས། ། རྒྱུད་ལ་སྐྱེ་བར་བྱིན་གྱིས་རློབས། ། ཞེས་འདོད་དོན་གསོལ་བ་བཏབ་བོ། ། གཏོར་མ་འབུལ་བ་ནི་ཆུ་གཙང་གིས་བྲན་ལ་གསུམ་ག་བསང་སྦྱངས། ཨོཾ་ཨཱཿཧཱུྃ་ལན་གསུམ་གྱིས་བདུད་རྩིར་བྱས། གཏོར་མ་དང་པོ་ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏ་ཨཱརྻ་ཨ་ཝ་ལོ་ཀི་ཏེ་ཤྭ་ར་ས་པ་རི་ཝཱ་ར་ཨི་དཾ་བ་ལིཾ་པྲ་ཏཱིཙྪ་སྭཱ་ཧཱ་ལན་གསུམ་གྱིས་ཕུལ།
འཕགས་མཆོག་ཐུགས་རྗེས་བདག་གཞན་གྱི་སོགས་སྔར་བཞིན་བརྗོད། གཉིས་པ་ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭཱཏྟ་ཨོཾ་ཨཱཿཧཱུྃ་ཕཊ་སྭཱ་ཧཱ་ལན་གསུམ་གྱིས་བསྔོས། མཆོད་སྦྱིན་གྱི་གཏོར་མ་འདི་བསྟན་སྲུང་དམ་ཚིག་ཅན་རྣམས་ལ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང༌། འཇིག་རྟེན་ཁམས་སུ་བདེ་ལེགས་འབྱུང་བ་དང༌། ཆོས་སྒྲུབ་པ་རྣམས་ཀྱི་བར་ཆད་ཐམས་ཅད་ཞི་ཞིང་བསམ་དོན་ལྷུན་གྲུབ་ཀྱིས་གྲུབ་པའི་ཕྲིན་ལས་མཛད་དུ་གསོལ། གསུམ་པའམ་སྔར་གྱི་ལྷག་མ་ཨ་ཀཱ་རོ་དང༌། མཆོད་སྦྱིན་གྱི་གཏོར་མ་འདི་གཞི་བདག་གནས་བདག་གཉུག་མར་གནས་པའི་ལྷ་ཀླུ་འབྱུང་པོའི་ཚོགས་རྣམས་ལ་འབུལ་ལོ། ། འཇིག་རྟེན་ཁམས་སུ་བདེ་ལེགས་འབྱུང་བ་སོགས་གོང་ལྟར་ཕྲིན་ལས་བཅོལ་ལོ། ། ཁྲུས་གསོལ་བ་ནི།
མེ་ལོང་ལ་ལྷའི་གཟུགས་བརྙན་འཆར་དུ་བཅུག་ལ། འགྲོ་བའི་སྒྲོན་མེ་སྤྱན་རས་གཟིགས་མགོན་ལ། ། དྲི་ཞིམ་བདུད་རྩིའི་རྒྱུན་གྱིས་ཁྲུས་གསོལ་བས། ། འགྲོ་བའི་སྒྲིབ་གཉིས་དྲི་མ་ཀུན་བསལ་ནས། ། དྲི་བྲལ་སྐུ་གསུམ་བརྙེས་པའི་བཀྲ་ཤིས་ཤོག ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ་ཞེས་པས་ཁྲུས་གསོལ། ཆུ་དེ་སླར་བུམ་པར་བླུགས་ལ། རང་དང་སྒྲུབ་གྲོགས་རྣམས་ལ་བཀྱེ་ཞིང༌། ཨོཾ་མ་ཎི་པདྨེ་ཧཱུྃ་ཞེས་ལན་གསུམ་བཟླས་པ་དང༌། འཕགས་པ་གཙོ་འཁོར་གསུམ་པ་ཞིག་མདུན་གྱི་ནམ་མཁར་བྱོན་ཏེ།
ཡི་གེ་དྲུག་མའི་ཕྱག་ནས་བདུད་རྩི་བབ་པ་བདག་གི་སྤྱི་བོ་ནས་ཐིམ་པར་བསམ་ཞིང་ཁྲུས་བྱ། དེའང་མ་ཎི་དང་པོས་ཉོན་སྒྲིབ་དང༌། གཉིས་པས་ཤེས་སྒྲིབ་དང༌། གསུམ་པས་ཆོས་སྐུ་ཐོབ་ནས་གཙོ་འཁོར་གསུམ་རང་གི་སྤྱི་བོ་ནས་ཐིམ་པར་བསམ་ཞིང་བུམ་ཆུ་འཐུང༌། དེ་ནས་ཐལ་མོ་སྦྱར་ནས། བདག་གིས་ཉེས་པ་བགྱིས་པ་མཐའ་དག་ཐུགས་རྗེ་ཆེན་པོ་ཁྱེད་ལ་བཟོད་པར་གསོལ་གྱིས། བདག་ལ་སྒྲིབ་པར་མི་འགྱུར་བར་མཛད་དུ་གསོལ། ཞེས་དང༌། ཨོཾ་བཛྲ་སཏྭ་ཧཱུྃ་ལན་བདུན་བརྗོད་ལ། ཡེ་ཤེས་པ་མདུན་གྱི་རྟེན་ལ་བརྟན་པར་བཞུགས་སུ་གསོལ།
ཨོཾ་སུ་པྲ་ཏིཥྛ་བཛྲེ་སྭཱ་ཧཱས་བརྟན་བཞུགས་བྱའོ། ། དེའང་ཆོ་ག་ཞག་སྦྲེལ་ནས་བྱེད་པའམ་རྐྱང་ཁུག་གཉིས་ལ། རྡུལ་ཚོན་གྱི་ལྷ་མི་གཤེགས་པར་བརྟན་བཞུགས་བྱ། ཚེས་བཅུ་དྲུག་ལྟ་བུ་གྲོལ་བའི་སྐྱ་རེངས་ནས་གསོ་སྦྱོང་མ་གཏོགས་པའི་ཆོ་ག་ཚར་གཅིག་གཏང་རག་གི་ཚུལ་དུ་བྱས་ནས། སུ་པྲ་ཏིཥྛའི་རྗེས་སུ། ཨོཾ་བཛྲ་མུཿ རྡུལ་ཚོན་གྱི་ཡེ་ཤེས་པ་གཤེགས། དམ་ཚིག་པ་རང་ལ་ཐིམ་ཞེས་བརྗོད་ཅིང་རྡུལ་ཚོན་བསྡུ། གཉིས་ཀ་ལྟར་ཡང་བདག་བསྐྱེད་ཀྱི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་པས་རང་ཉིད་ཐུགས་རྗེ་ཆེན་པོ་ཞལ་གཅིག་ཕྱག་གཉིས་པར་གྱུར་པར་བསམ། དགེ་བ་འདི་ཡིས་མྱུར་དུ་བདག །
སྤྱན་རས་གཟིགས་དབང་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བྱང་ཆུབ་སེམས་ནི་རིན་པོ་ཆེ། ། མ་སྐྱེས་པ་རྣམས་སྐྱེ་གྱུར་ཅིག ། སྐྱེས་པ་ཉམས་པ་མེད་པར་ཡང༌། ། གོང་ནས་གོང་དུ་འཕེལ་བར་ཤོག ། ཉིན་མོར་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པར། །
དཀོན་མཆོག་གསུམ་གྱི་བཀྲ་ཤིས་ཤོག ། ཅེས་པའི་བསྔོ་བ་སྨོན་ལམ་དང་ཤིས་པ་བརྗོད་དོ། ། དེ་ལྟ་བུའི་ཚུལ་གྱིས་ས་ག་ལ་སོགས་པའི་ཚེས་བདུན་ནམ་བཅུ་བཞི་ལྟ་བུ་ལ་སྨྱུང་གནས་རྐྱང་པ། བརྒྱད་དམ་བཅོ་ལྔ་ལ་ཁུག་པ། དགུའམ་བཅུ་དྲུག་ལ་རྗེས་ཆོག་སྟེ། རྐྱང་ཁུག་གཉིས་ཀ་ལ་ཆོ་ག་ཚར་གསུམ་རེ་བྱེད་རྐྱང་པའི་ཉིན་དཀར་གསུམ་ལ་བརྟེན་པའི་ཟས་གདན་གཅིག་བྱ། ངག་བཅད་མི་བྱེད་ཀྱང་ངག་འཁྱལ་སྤང༌། ཁུག་པའི་ཉིན་ངག་བཅད་ཤིན་ཏུ་དམ་པར་བྱེད། མིད་པ་རྒྱུན་བཅད་དེ་གནས་པར་བྱའོ། ། དེ་ལྟ་བུའི་ཚུལ་གྱིས་སྨྱུང་བར་གནས་པར་བགྱིས་ན།
བསྐལ་པ་བཞི་ཁྲིའི་འཁོར་བ་ཕྱིར་བསྙིལ་བ་སོགས་དང༌། སྐྱེ་བ་དམན་པ་བུད་མེད་ཀྱིས་ཀྱང་སྨྱུང་བར་གནས་པ་ལན་གཅིག་བྱས་པ་ན། ཤི་ནས་བྱང་ཆུབ་སེམས་དཔའ་སྐྱེས་པའི་ལུས་ཐོབ་ནས། འཁོར་བ་ལ་རྒྱབ་ཀྱིས་ཕྱོགས་པར་འགྱུར་བ་སོགས་ཕན་ཡོན་བསམ་གྱིས་མི་ཁྱབ་པ་ནི་རྒྱུད་ཀྱི་སྟེང་ནས་རྟོགས་པར་འགྱུར་རོ། ། སྨྲས་པ། དཔལ་མགྲིན་ལྟ་བྱེད་ལས་ནི་སྤྲོས་པའི་མེས། ། མེ་ཏོག་གཞུ་ཅན་རགས་ལུས་ཡོངས་བསྲེགས་པ། ། སུ་ཞིག་སྨྱུང་བར་གནས་པ་ལན་རེས་ཀྱང༌། ། བསྐལ་པར་བསགས་པའི་སྡིག་ལྟུང་འཇིག་པར་མཚོན། ། རྣམ་དག་ལེགས་བཤད་མང་པོས་བརྗོད་བྱའི་བཞིན། །
རྣམ་གསལ་ཆོ་གའི་མེ་ལོང་བསྐྲུན་པའི་དགེས། ། རྣམ་མང་འགྲོ་ལ་ཕན་པ་ཀུན་བསྒྲུབ་ཅིང༌། ། རྣམ་མཁྱེན་རྒྱལ་བའི་བསྟན་པ་རྒྱས་གྱུར་ཅིག ། ཅེས་སྨྱུང་བར་གནས་པའི་ཆོ་ག་རྣམ་གསལ་མེ་ལོང་ཞེས་བྱ་བ་འདི་ནི། གསར་རྙིང་ཆོས་ཀྱི་སྤྱན་རས་རྣམ་པར་ཡངས་པ་བླ་མ་བསོད་ནམས་ལྷུན་གྲུབ་པ་ནས་གཞན་ལ་ཕན་པའི་དགོངས་པས་ཉེ་བར་བསྐུལ་ལྟར། ལུགས་འདིར་ཚད་མར་གྱུར་པའི་མཁས་པ་མང་པོས་མཛད་པའི་ལེགས་བཤད་ཀྱི་བརྗོད་བྱ་བསྡུས་ནས་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་དུ་བོད་པས། སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་བི་ཛ་ཡནྟུ། མངྒ་ལཾ།། །། ༄༅། །ཐུགས་རྗེ་ཆེན་པོ་བཅུ་གཅིག་ཞལ་གྱི་རྗེས་གནང་གི་བླ་མ་བརྒྱུད་པ་ལ་གསོལ་བ་འདེབས་པ་བརྒྱུད་པའི་བྱིན་རླབས་འདྲེན་པའི་ཤིང་རྟ་ཞེས་བྱ་བ་བཞུགས།། ༄༅། །ན་མོ་མ་ཧཱ་ཀཱ་རུ་ཎི་ཀཱ་ཡ།
འཕགས་པ་སྤྱན་རས་གཟིགས་དང་དཔལ་མོའི་ཞབས། ། པཎ་ཆེན་ཟླ་བ་གཞོན་ནུ་ཡེ་ཤེས་བཟང༌། ། བལ་པོ་པེ་ཉ་ཟླ་བ་རྒྱལ་མཚན་དང༌། ། གྲུབ་ཐོབ་ཉིན་ཕུག་པ་ལ་གསོལ་བ་འདེབས། ། སྤྲུ་པ་རྡོར་རྒྱལ་ཞང་སྟོན་དགྲ་འཇིགས་དང༌། ། མཁན་ཆེན་རྩི་འདུལ་བདེ་བ་ཅན་པ་དང༌། ། བྱང་སེམས་ཆུ་བཟང་ཤེས་རབ་འབུམ་པ་དང༌། ། རྒྱལ་སྲས་ཆོས་རྗེ་རྣམས་ལ༴ ། བུདྡྷ་ཤྲཱི་དང་རྗེ་བཙུན་ཀུན་དགའ་བཟང༌། ། རྒྱལ་ཚབ་དམ་པ་ཡོངས་འཛིན་དཀོན་མཆོག་འཕེལ། །
དཀོན་མཆོག་ལྷུན་གྲུབ་པཎ་ཆེན་བྲང་ཏི་པ། ། དཔལ་ལྡན་དོན་གྲུབ་རྣམས་ལ༴ ། ཤེས་རབ་འབྱུང་གནས་མཁས་བཙུན་ཀུན་དགའ་ལེགས། ། སངས་རྒྱས་ཕུན་ཚོགས་ ་་་་་ཚུལ་ཁྲིམས་ལྷུན་གྲུབ་ཞབས། བཀྲ་ཤིས་དབང་ཕྱུག་ཞབས། ། ཚུལ་འདིར་བཀའ་དྲིན་རྨད་བྱུང་བླ་མ་སོགས། ། དངོས་བརྒྱུད་བླ་མ་རྣམས་ལ༴ ། ཡང་ན་ཀུན་དགའ་བཟང་པོའི་རྗེས་སུ། མུས་ཆེན་དཀོན་རྒྱལ་ཤཱཀྱ་དོན་གྲུབ་དང༌། ། སྟོང་རྭ་ཀུན་ལེགས་ཀུན་དགའ་ཆོས་གྲགས་ཞབས། །
ཀུན་དགའ་རྣམ་རྒྱལ་རྣམས་ལ༴ ། མཁྱེན་རབ་བསྟན་འཛིན་བཟང་དང་བཅོ་བརྒྱད་པ། ། ངག་དབང་ལྷུན་གྲུབ་རྨོར་ཆེན་ལྷུན་གྲུབ་མཚན། ། སྐྱབས་གནས་ཀུན་འདུས་དྲིན་ཆེན་བླ་མ་སོགས། ། དངོས་བརྒྱུད་བླ་མ་རྣམས་ལ༴ ། བླ་མ་རྣམས་དང་ལྷག་པའི་ལྷ་མཆོག་གི ། མཁྱེན་བརྩེ་ནུས་པ་ཆེན་པོས་ལེགས་གཟིགས་ནས། ། ནམ་འཆི་ངེས་མེད་རྟོགས་པའི་བརྩོན་འགྲུས་ཀྱིས། ། དཀའ་སྤྱད་ཆོས་ལ་ནུས་པར་བྱིན་གྱིས་རློབས། ། དཀོན་མཆོག་གསུམ་ལ་སྙིང་ནས་སྐྱབས་འགྲོ་ཞིང༌། །
འགྲོ་བ་སྲིད་ལས་གདོན་པའི་བློ་གྲོས་ཀྱིས། ། བྱང་ཆུབ་འགྲུབ་པའི་རྒྱུ་ཚོགས་ཟབ་རྒྱ་ཆེ། ། བདག་གི་རྒྱུད་ལ་མྱུར་དུ་རྫོགས་བགྱིད་ཤོག ། བཅུ་གཅིག་ཞལ་མངའ་སྟོང་གི་སྤྱན་རས་ཀྱིས། ། གཟིགས་པ་རབ་གསལ་ཕྱག་སྟོང་ལྡན་པའི་སྐུ། ། སྣང་སྟོང་ཆུ་ཟླ་ལྟ་བུར་ལེགས་བསྒོམས་པས། ། འབྲས་བུ་མཚན་དཔེས་བརྒྱན་པའི་སྐུ་ཐོབ་ཤོག ། བཀླགས་པ་ཙམ་ནས་བསོད་ནམས་དཔག་ཡས་རྒྱུན། ། འཇོ་བའི་གསང་སྔགས་ཟབ་མོ་འཕགས་པའི་གསུང༌། ། གྲག་སྟོང་བྲག་ཅའི་དབྱངས་འདྲར་རབ་བཟླས་པས། །
ཡན་ལག་དྲུག་ཅུའི་གསུང་མཆོག་ཐོབ་པར་ཤོག ། སྤྲོས་རྟོག་མཚན་མ་ཀུན་གྱིས་རབ་དབེན་ཡང༌། ། ཆོས་ཀུན་གཟིགས་པ་ལྷུན་གྲུབ་འཕགས་པའི་ཐུགས། ། རིག་སྟོང་དབྱེར་མེད་མཁའ་འདྲར་མཉམ་བཞག་པས། ། ཐམས་ཅད་གཟིགས་པའི་ཡེ་ཤེས་ཐོབ་པར་ཤོག ། བསྙེན་སོགས་རྣམ་པར་དག་བྱས་ལས་ཀྱི་ཚོགས། ། རབ་འབྱམས་འགྲོ་བའི་དོན་དུ་ལེགས་བསྒྲུབས་པས། ། མཐར་ཐུག་གང་ལ་གང་འདུལ་ཕྲིན་ལས་ཀྱིས། ། སེམས་ཅན་ཀུན་གྱི་བསམ་པ་རྫོགས་བྱེད་ཤོག ། དེ་མ་ཐོབ་ཀྱི་སྐྱེ་ནས་སྐྱེ་བའི་ཕྲེང༌། །
དལ་འབྱོར་རྟེན་ལྡན་དམ་པས་རྗེས་བཟུང་ནས། ། ཟབ་དང་རྒྱ་ཆེའི་ཆོས་ལ་ལོངས་སྤྱོད་ཅིང༌། ། རྒྱལ་བ་དགྱེས་པའི་ཕྲིན་ལས་སྒྲུབ་པར་ཤོག ། དངོས་བརྒྱུད་བླ་མ་རྣམས་ཀྱི་ཐུགས་རྗེ་དང༌། ། ཞེས་སོགས་བརྗོད་དེ། དེ་ལྟར་ཐུགས་རྗེ་ཆེན་པོ་བཅུ་གཅིག་ཞལ་གྱི་བླ་མ་བརྒྱུད་པ་ལ་གསོལ་བ་འདེབས་པ་བརྒྱུད་པའི་བྱིན་རླབས་འདྲེན་པའི་ཤིང་རྟ་ཞེས་བྱ་བ་འདི་ནི། ལམ་འདི་ལ་མོས་པའི་རྣལ་འབྱོར་པ་བླ་མཁྱེན་བསོད་ནམས་རྒྱལ་གྱི་གསུང་གིས་བསྐུལ་བའི་ངོར། བཙུན་པ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
