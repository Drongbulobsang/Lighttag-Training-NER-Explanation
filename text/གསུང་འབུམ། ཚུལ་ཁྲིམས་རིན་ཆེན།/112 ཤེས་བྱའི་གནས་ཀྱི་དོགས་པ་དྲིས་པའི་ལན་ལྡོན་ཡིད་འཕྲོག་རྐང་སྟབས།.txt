གསུང་འབུམ། ཚུལ་ཁྲིམས་རིན་ཆེན།
པོད ༡༡༢
ཤེས་བྱའི་གནས་ཀྱི་དོགས་པ་དྲིས་པའི་ལན་ལྡོན་ཡིད་འཕྲོག་རྐང་སྟབས།
༼ཇ༽ ༄༅། །མནོཧརཱཔཱདགཏིཿནཱམཛྙེཡསྱདཤསྱཤཀཾཔྲཤྣོཏྟརབིཛཧཱརཾ།།
༄༅། །ཤེས་བྱའི་གནས་ཀྱི་དོགས་པ་དྲིས་པའི་ལན་ལྡོན་ཡིད་འཕྲོག་རྐང་སྟབས་ཞེས་བྱ་བ་བཞུགས་སོ།། ལི་ཁྲིའི་རྡུལ་ཚོགས་བརྩེགས་པའི་ལྷུན་པོ་ལ། ། འཆར་ཀའི་མི་སྦྱིན་སྐྱེས་འོད་ཀྱིས་འཁྱུད་པས། ། དར་བབ་སྐུ་ཡི་དགེ་མཚན་བརྒྱ་སྟོང་ཆར། ། ཅོ་འདྲིས་དབེན་པ་འཇམ་དབྱངས་བླ་མས་སྐྱོངས། ། ཀུན་མཁྱེན་བསྟན་པའི་ལྷ་གནས་བླར་འདེགས་ཤིང༌། ། སྐལ་བཟང་གདུལ་བྱའི་ཆུ་གཏེར་ཀློང་དུ་བརྗིད། ། ཕྲིན་ལས་འཇིག་རྟེན་མིག་གི་འོད་རྣོན་གྱིས། །
དོན་གཉིས་ལྷུན་གྲུབ་འདབ་སྟོང་ཅི་ཡང་བཞད། ། གང་བློས་སྣ་ཚོགས་ཤེས་བྱར་དཔྱད་པའི་ངོར། ། རྣམ་དཔྱོད་སོམ་ཉིའི་ཡུལ་ལ་འཕྱན་པའི་མཆིད། ། དྲི་ཟའི་ལུས་ཕྲའི་འགྱུར་ཁུག་གླུ་བས་ཀྱང༌། ། ཆེས་ཆེར་སྒྲ་འཛིན་འཇེབས་པའི་སྙན་དངགས་སོན། ། འཛུམ་དཀར་བསུའོ་ཟླ་བས་ས་མོས་ཚལ། ། སྒྱུ་མའི་གཟུགས་འཕྲུལ་ལྟད་མོས་བྱིས་པའི་བཞིན། ། གཙུག་ལག་སྦྱངས་རྣམས་འཕྱང་མོ་ཉུག་གི་གནས། ། དྲིས་དོན་གང་དག་ངེས་པའི་ལན་ལྡོན་གྱིས། ། བློ་དང་ལྡན་པས་ཤེས་བྱར་མི་དཔྱད་ན། །
མོང་རྟུལ་བླུན་པོའི་བློ་ཡིས་སྤྱོད་ཡུལ་མིན། ། ལྟ་བྱེད་ལྡན་པས་གཟུགས་ཀྱི་མཚན་ཉིད་ལ། ། མི་དཔྱོད་ན་ནི་དམུས་ལོང་ཅི་བྱར་ཡོད། ། དེའང་འདིར་ལུང་དང་རིགས་པའི་དྲང་ཐིག་གི་རྒྱུད་ནས། ཕྱི་ནང་རིག་པའི་རེ་ཁཱ་དགྱེ་དགུར་དཔྱོད་པའི་དབང་ཕྱུག་རག་ཉག་སྤྲུལ་པའི་སྐུ་སྐལ་བཟང་ཕྲིན་ལས་ལྷུན་གྲུབ་པའི་མཁྱེན་ཀློང་དུ་ཤར་བའི་དོགས་གནས་བྱུང་བའི་བཀའ་མཆིད་ཀྱི་དྲི་བ་ཉུང་ཤས་ཕེབས་པར། གང་དག་རང་བློར་ངེས་སྙམ་གྱི་ཕྱོགས་རེ་ནས་གསུང་ལན་འབུལ་བ་ལ། བཀའ་འདྲི་དང་པོར། ནཱ་རོ་མཁའ་སྤྱོད་མའི་ཆོས་འབྱུང་ཉིས་བརྩེགས་ཚུལ་ཕྱི་ནང་དུ་བསྒོམ་ཚེ། འདི་འདྲ་ཞིག་འབྱུང་ན་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བསྒོམ་པ་ཇི་ལྟ་བུ་དང༌། བསྣོལ་མ་ལ།
འདི་ལྟར་ཕྱི་ནང་གི་འཕྲོད་ཚུལ་ནང་མ་ཕྱིར་ཐལ་བ་ལྟ་བུ་འབྱུང་བ་ཇི་ལྟ་བུ། འདི་དག་དམར་གཏོར་ཁོང་སྟོང་མགོ་མཇུག་བཟློག་པ་ལྟ་བུའམ་དབྱིབས་གཞན་ཡིན། ཞེས་ཕེབས་པར། དེ་ལ་གསུང་ལན་འབུལ་བ། གསེར་ཆོས་མཁའ་སྤྱོད་མའི་ཐུགས་ཀའི་ཆོས་འབྱུང་ཉིས་བརྩེགས་ཞེས་པ། དཔེར་ན་གཏོར་མ་ཟུར་གསུམ་ཁོང་སྟོང་མགོ་མཇུག་བཟློག་པ་ལྟ་བུ་ལ། ནང་མའི་གདོང་ཟུར་གཅིག་རང་གི་མདུན་ཕྱོགས་སུ་བསྟན་པ། ཕྱི་མའི་གདོང་ཟུར་གཅིག་རྒྱབ་ཕྱོགས་སྒལ་ཚིག་གི་དབུས་དྲང་པོར་བསྟན་པའི་ཚུལ་དུ་བསྣོལ་མ་ལྟར་ཡོད་པ། གཉིས་ཀའང་ཆེ་ཆུང་གཏན་མེད་པ་ཞིག་ཡིན་གྱི། ཆེ་ཆུང་ཡོད་པའི་རྣམ་པ་ཅན་མ་ཡིན་ཏེ།
ཇི་ལྟར་ན། ཀུན་རྫོབ་ཐ་སྙད་མཐུན་པར་ཐིག་འདེབས་ཚུལ་ལྟར་ན། ས་གཞི་ངོས་མཉམ་པར་ཤར་ནུབ་དང་ལྷོ་བྱང་གི་ཚངས་ཐིག་བཏབ་ལ། ལྟེ་བའི་ཐིག་འཛོམས་སུ། ལག་པ་གཡོན་པས་ཐིག་སྐུད་བཟུང༌། གཡས་པས་ཆེ་ཆུང་གང་བྱེད་ཚད་ཀྱིས་ཐིག་སྐུད་རྡོ་དཀར་བཅས་པས་ཟླུམ་པོར་བསྐོར་ལ། ནུབ་ཀྱི་ཚངས་ཐིག་དང་ཟླུམ་སྐོར་ཕྲད་པར་གཡོན་པས་ཐིག་སྐུད་བཟུང༌། གཡས་པས་ཐིག་སྐུད་རྡོ་དཀར་དང་བཅས་པས་དབུས་ཀྱི་ལྟེ་བར་སླེབས་པའི་ཚད་དེ་ཉིད་ཀྱིས། ལྷོ་བྱང་གི་ཟླུམ་སྐོར་སྟེང་དུ་གར་སླེབས་ཀྱི་རྟགས་རེ་བྱས། རྟགས་དེ་གཉིས་ཀྱི་སྟེང་ནས་ནུབ་ངོས་ཀྱི་འཕྲེད་ཐིག་གདབ།
ཡང་རྟགས་དེ་གཉིས་སྟེང་ནས་ཤར་གྱི་ཚངས་ཐིག་དང་ཟླུམ་སྐོར་ཕྲད་པར་ཐིག་བཏབ་པས་གྲུ་གསུམ་རྩེ་མོ་ཤར་དུ་བསྟན་པ་འབྱུང༌། དེ་བཞིན་དུ་ཤར་གྱི་ཟླུམ་སྐོར་དང་ཚངས་ཐིག་ཕྲད་པར་གཡོན་པའི་ཐིག་སྐུད་གཟུང༌། གཡས་པས་ཐིག་སྐུད་རྡོ་དཀར་བཅས་པས་ལྟེ་བར་སླེབས་པའི་ཚད་དེ་ཉིད་ཀྱིས་ལྷོ་བྱང་གི་ཟླུམ་སྐོར་སྟེང་རྟགས་རེ་བྱས། རྟགས་དེ་གཉིས་སྟེང་ནས་ཤར་གྱི་འཕྲེད་ཐིག་གདབ། ཡང་རྟགས་དེ་གཉིས་སྟེང་ནས་ནུབ་ཀྱི་ཚངས་ཟླུམ་ཕྲད་པར་ཐིག་བཏབ་པས། གྲུ་གསུམ་རྩེ་མོ་ནུབ་ཏུ་བསྟན་པ་འབྱུང་སྟེ། དེས་ནི་ཆོས་འབྱུང་ཉིས་བརྩེགས་འཕེལ་ཁ་ཆེ་བའི་ཚད་འབྱུང་ཞིང༌། དེ་དག་གི་གདོང་ཟུར་རྣམས་ལྟེ་འོག་བར་དུ་འཛོམ་པའི་ཚད་དུ་ཐིག་གདབ་པ་ལྟར་ཇེ་ཞུམ་དུ་སོང་བས་གཏོར་མ་ཟུར་གསུམ་མགོ་མཇུག་བཟློག་པའི་རྣམ་པ་འབྱུང་ངོ༌། ། དེས་ན་ཆོས་འབྱུང་ཕྱི་ནང་གི་ཐ་སྙད་མས་ཀྱི་རྩེ་མོ་ལ་ཁྱད་པར་ཅུང་ཟད་མིན་པའི་དབྱེ་བ་མེད་ཀྱང༌། ཟུར་རྩེ་མདུན་དྲང་པོར་བསྟན་པ་དེ་ཕྱི་མ་དང༌།
ཟུར་རྩེ་གཅིག་རྒྱབ་ཕྱོགས་སུ་བསྟན་པ་དེ་ནང་མར་བྱེད་ཅིང༌། དེ་དག་གི་གྲྭ་ཟུར་བཞི་པོ་གཞོགས་གཡས་གཡོན་ལ་བསྟན་པའི་ཚུལ་དུ་ཡོད་པ་ཁྲིད་ཡིག་རྣམས་ནས་འབྱུང་བ་ལྟར་ཡིན་ལ། ཆོས་འབྱུང་ནང་མའི་ཟུར་ཕྱི་མའི་ཕྱི་རོལ་དུ་ཐལ་བ་ལྟ་བུ་འབྱུང་བ་ནི་མི་འགལ་ཏེ། ལམ་གྱི་གནས་སྐབས་ཀྱི་བསྒོམ་བྱ་ཐམས་ཅད་སྣང་ཙམ་རང་བཞིན་མེད་པ་འཇའ་འོད་ཀྱི་རྣམ་པ་ཅན་ཡིན་པས་འོད་ཀྱིས་འོད་ལ་མི་འགོག་པའི་ཕྱིར། དེ་དག་ཀྱང་ཀུན་རྫོབ་ཐ་སྙད་པའི་བློ་དང་མཐུན་པ་ཙམ་དུ་བསྒོམ་པའི་ཚུལ་ཡིན་གྱིས། རྣལ་འབྱོར་པས་ཏིང་ངེ་འཛིན་གྱི་རྩལ་འདོན་པའི་ཕྱིར། ཆོས་འབྱུང་ཕྱི་ནང་ཆེ་ཆུང་གཏན་མེད་པར་བྱས་ཀྱང་རུང༌། ཆོས་འབྱུང་ཕྱི་མ་ཆུང་ངུའི་ནང་དུ། ནང་མ་ཤིན་ཏུ་ཆེན་པོ་ཞིག་བསྒོམས་ཀྱང༌། ཕྱི་མ་ཆེ་རུ་མ་སོང༌།
ནང་མ་ཆུང་ངུར་མ་སོང་ཡང་ནང་དུ་མི་ཆུད་པའི་དོགས་པ་མི་འཆར་བ་ཞིག་ལའང་བསླབ་དགོས་ཏེ། བསྐྱེད་པའི་རིམ་པ་མཐར་ཕྱིན་པས། གཅིག་མང་པོར་སྤྲུལ་པ་དང༌། མང་པོ་གཅིག་ཏུ་སྡུད་པ་དང༌། སྟོང་གསུམ་ཡུངས་འབྲུར་སྡུད་པ་ལ་ཡུངས་ཀར་ཆེར་མ་སོང༌། སྟོང་གསུམ་ཆུང་ངུར་མ་སོང་བ་དང༌། རྡུལ་ཕྲན་གཅིག་གིས་འཇིག་རྟེན་ཁམས་ཐམས་ཅད་ཁེངས་པ་ལ་རྡུལ་ཕྲན་ཆེར་མ་སོང༌། འཇིག་རྟེན་ཁམས་ཆུང་ངུར་མ་སོང་ཡང་དེར་ཆུད་པ་ལ་འགལ་བ་མེད་པ་སྟེ། འཇམ་དཔལ་ཁྲོ་ཆེན་གྱིས་བསྟོད་པ་ལས། སྟོང་གསུམ་ཆེན་པོར་ཡུངས་འབྲུར་སྡུད། །
རྡུལ་ཕྲན་གཅིག་གིས་འཇིག་རྟེན་འགེངས། ། ཞེས་འབྱུང་བ་ལྟ་བུའི་འབྲས་བུའི་དུས་ཀྱི་ཡོན་ཏན་རྣམས་ད་ལྟར་ལམ་གྱི་དུས་ནས་གོམས་པར་བྱེད་དགོས་པའི་ཕྱིར། དེ་ལྟར་བཤད་མ་ཐག་པ་ལྟ་བུའི་ཆོས་འབྱུང་བསྣོལ་མའི་མདུན་རྒྱབ་ཀྱི་རྩེ་མོ་གཉིས་ཀྱི་ནང་དུ་དགའ་འཁྱིལ་སྤངས་པའི། ཟུར་རྩེ་བཞིའི་ནང་གི་གྲྭ་བཞིར་དགའ་བ་འཁྱིལ་པ་དཀར་པོ། གཡུང་དྲུང་རིས་ཟླུམ་པོར་འཁྱིལ་བ་ལྟ་བུའི་རྣམ་པ་ཅན། གྲྭའི་ཕན་ཚུན་གང་དུའང་མ་རེག་པར་བར་སྣང་དུ་ཡོད་པའོ། ། དེས་མཚོན་བྱ་ཡེ་ཤེས་དགའ་བ་བཞི་མཚོན་ཏེ། བཞི་ནི་དགའ་བ་དང༌། མཆོག་དགའ་དང༌། དགའ་བྲལ་དང༌།
ལྷན་ཅིག་སྐྱེས་དགའི་ཡེ་ཤེས་བཞི་སྟེ། ཀྱེ་རྡོ་རྗེ་ལས། སྣ་ཚོགས་དང་པོ་དགའ་བ་ཉིད། ། རྣམ་སྨིན་ལ་ནི་མཆོག་དགའ་ཉིད། ། རྣམ་ཉིད་དགའ་བྲལ་དགའ་བ་ཉིད། ། མཚན་བྲལ་ལྷན་ཅིག་སྐྱེས་དགའ་ཉིད། ། ཅེས་འབྱུང་བའི་ཕྱིར། བཀའ་འདྲི་གཉིས་པར། ས་བོན་དང་སྔགས་ཀྱི་མདུན་ངོས་འཛིན་ཚུལ་གང་ཞེས་ཕེབས་པར། གསུང་ལན་འབུལ་བ།
ཆོས་འབྱུང་གི་དབུས་སུ་ཟླ་བའི་དཀྱིལ་འཁོར་གྱི་སྟེང་དུ་དགོད་བྱའི་ས་བོན་ནི། ད་ལྟའི་བོད་ཡིག་དབུ་ཅན་བྲིས་པ་ལྟ་བུའི་བྃ་སྟེ། དེའང་བྃ་གྱི་ཁོག་པ། མགོ་བོ། ཟླ་ཚེས། ཐིག་ལེ། ནཱ་ད་སྟེ་ཆ་ལྔ་པའི་རྣམ་པ་ཅན། དེའི་མདུན་ངོས་མཐོང་བའི་ངོས་དེ་མདུན་ཡིན་པ་ལས་གཞན་པའི་གཡས་གཡོན་རྒྱབ་ཀྱི་ཁྱད་པར་ཡོད་པ་མི་བཞེད་དེ། དཔེར་ན། མེ་ལོང་གི་གཟུགས་བརྙན་ནམ་ཆུ་ཟླ་ལྟར་མཐོང་བའི་ངོས་དེ་མདུན་ཡིན་པ་ལས།
རྒྱབ་དང་གཡས་གཡོན་གྱི་ཐ་སྙད་མི་འབྱུང་བ་ལྟ་བུའོ། ། དེ་བཞིན་དུ་མཐའ་སྐོར་གྱི་སྔགས་ཕྲེང་རྣམས་ཀྱང་ཁ་དོག་དམར་པོ་དབུས་ཀྱི་བྃ་ཡིག་ལ་ཕྱོགས་པའི་ཚུལ་གྱིས་ལངས་ཐབས་སུ་ཡི་གེ་གཉིས་གཉིས་ལྡོག་པ་ལ། ཡེ་ནི་ཙ་ཞེས་པ་ཡིག་འབྲུ་གསུམ་ལྡོག་པར་ཁྲིད་ཡིག་ནས་འབྱུང་བ་ལྟ་བུས་བསྐོར་བ་ཡིན་ནོ། ། བཀའ་འདྲི་གསུམ་པར། ཕྱིའི་ཆོས་འབྱུང་གི་སྒོ་གང་ཡིན་ཞེས་ཕེབས་པར། གསུང་ལན་འབུལ་བ། ཕྱི་རོལ་གྱི་ཆོས་འབྱུང་རྣམ་པར་ཐར་པ་སྒོ་གསུམ་གྱི་རང་བཞིན་སྟོང་པ་ཉིད་མཚོན་བྱེད་ཡིན་པས་ལོགས་གསུམ་པོ་དེ་ལ་སྒོའི་ཐ་སྙད་གདགས་སུ་རུང་བ་ཙམ་ལས། གཞན་ལྟ་བུའི་སྒོ་འཕར་སྒོའི་འགྲམ་སྒོ་ལོགས་ལ་སོགས་པ་དངོས་སུ་ཡོད་མི་དགོས་ཏེ། དེའི་ལོགས་གསུམ་ནི་སྟོང་པ་ཉིད་དང༌། མཚན་མ་མེད་པ་དང༌།
སྨོན་པ་མེད་པའི་སྒོ་སྟོང་པ་ཉིད་ཀྱི་རང་བཞིན་ཡིན་པའི་ཕྱིར། བཀའ་འདྲི་བཞི་པར། ཐུན་མཚམས་སོགས་སུ་ཕྱག་མཚན་དང་རྒྱན་མེད་དགོས་པའི་རྒྱུ་མཚན་ཇི་ལྟར་ཞེས་ཕེབས་པར། གསུང་ལན་འབུལ་བ། མཉམ་གཞག་གི་རྣལ་འབྱོར་ལས་ལྡང་བའི་ཐུན་མཚམས་སྤྱོད་ལམ་གྱི་རྣལ་འབྱོར་དང་ལྡང་བའི་རྣལ་འབྱོར་གྱི་དུས་དང༌། དཀྱིལ་འཁོར་སྒྲུབ་པའི་སྐབས་ཐམས་ཅད་དུ། རང་རྗེ་བཙུན་མ་ཕྱག་མཚན་མེད་པའི་སྐུར་ལངས་ཞེས་སམ། ངོ་བོ་ཕྱག་མཚན་མེད་པའི་སྐུར་ལྡང༌། ཞེས་པ་ཙམ་ལས་རྒྱན་སྤངས་པར་མ་བཤད་པ་ཙམ་ཞིག་ནི་ས་སྐྱ་པ་ཆེན་པོ་ལ་སོགས་པ་ཡི་གེ་ཕལ་ཆེར་ལས་འབྱུང་བ་ལྟར། ངོར་ཆེན་ཡབ་སྲས་སོགས་ཀྱི་ཡིག་ཆ་ལས་ཀྱང་དེ་བཞིན་འབྱུང་བས།
དེ་ལྟར་བྱེད་པའང༌། ཨ་བྷི་དྷ་ན་ལས། རང་གི་ལྷག་པའི་ལྷར་སྦྱོར་བའི། ། ཞེས་དང༌། ཀྱེ་རྡོ་རྗེ་སོགས་ལས་ཀྱང༌། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པ་གྱིས། ། ཞེས་བྱ་བ་སོགས་རྒྱ་ཆེར་འབྱུང་སྟེ། དེ་དག་ནི་ཐུན་མོང་དུ་རིག་པའི་དབང་ལྔ་ཐོབ་པས་ཀྱང༌། དངོས་ཀུན་གང་དང་གང་སྣང་བ། །
གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་གྱིས་དག་པ། ། སངས་རྒྱས་ཡེ་ཤེས་བལྟ་བར་གྱིས། ། ཞེས་བཤད་པ་ལྟར་དེ་ཕྱིན་ཆད་ཐ་མལ་གྱི་སྣང་བ་ཐམས་ཅད་བརྟུལ་ནས། ཡེ་ཤེས་ཀྱི་སྣང་བ་ལས་གྲུབ་པའི་ལྷག་པའི་ལྷའི་འཁོར་ལོར་བལྟ་དགོས་པར་བཤད་ན། རྡོ་རྗེ་སློབ་དཔོན་གྱི་དབང་བཞི་བཅས་རྫོགས་པར་ཐོབ་པའི་སྟེང་དུ། གྲོལ་ལམ་བསྒོམ་དུ་རུང་བའི་རང་སེམས་རྡོ་རྗེ་རྣལ་འབྱོར་མ་ཡིན་པ་ལ་ཡིན་པར་ངོ་སྤྲད་པའི་བྱིན་རླབས་ཁྲིད་བཅས་ཐོབ་པས། སྣང་གྲག་རིག་པའི་ཆོས་སུ་སྣང་བ་ཐམས་ཅད་ལྷ་སྔགས་ཡེ་ཤེས་གསུམ་གྱི་སྒྱུ་འཕྲུལ་རོལ་པར་རྟོགས་ནས་ཉམས་སུ་ལེན་དགོས་པར་སོམ་ཉི་ཅི་ཞིག་སྟེ། ཀྱེ་རྡོ་རྗེ་ལས། རྨོངས་ཕྱིར་འཁོར་བའི་གཟུགས་ཅན་ཉིད། །
རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། བྱང་ཆུབ་སེམས་ནི་མྱ་ངན་འདས། ། ཞེས་དང༌། སློབ་དཔོན་ཨཱརྻ་དེ་ཝས། འཁོར་བ་མྱ་ངན་འདས་པ་ཞེས། ། དེ་ཉིད་མ་མཐོང་བ་ཡི་སེམས། ། འཁོར་མེད་མྱ་ངན་འདས་མེད་ཅེས། ། དེ་ཉིད་མཐོང་བ་རྣམས་ཀྱི་སེམས། ། ཞེས་སོགས་རྒྱ་ཆེར་འབྱུང་བའི་དོན་དུ་སྣང་ངོ༌། །
ལྷ་སྐུ་དེའང་ཕྱག་མཚན་མེད་པའི་སྐུར་ལྡང་བ་ནི། རྗེ་བཙུན་མ་རང་ཉིད་ཤེས་རབ་སྟོང་པ་ཉིད་ཀྱི་རང་བཞིན་དང༌། ཐབས་ཧེ་རུ་ཀའི་ངོ་བོ་བདེ་བ་ཆེན་པོའི་ཡེ་ཤེས་དབྱེར་མེད་པའི་བདེ་སྟོང་གཉིས་སུ་མེད་པའི་ཡེ་ཤེས་དེ་ཉིད། གཟུང་འཛིན་ལ་སོགས་པ་སྤྲོས་རྟོག་གི་མཚན་མ་ཀུན་གྱིས་མ་བསྒྲིབས་པར་ཐུགས་སུ་ཆུད་པའི་དོན་ཏེ། ཨ་བྷི་དྷ་ནར། ཕག་མོའི་གཟུགས་ནི་མཐའ་ཡས་པས། ། སྤྲོས་དང་བྲལ་བའི་སྡོམ་པའོ། ། ཞེས་འབྱུང་བ་དེ་ཉིད། རང་གི་རྒྱུད་ལའང་མངོན་དུ་བགྱིད་པའི་དོན་དུ་གཟུང་ངོ༌། ། དེས་ན་ཕྱག་མཚན་སྤངས་པའི་སྐུར་ལྡང་བ་ལས།
རྒྱན་སྤངས་པ་སྔོན་གྱི་ཡིག་ཆ་རྣམས་སུ་བཤད་པ་མེད་པས་རྒྱུ་མཚན་ཆེར་མེད་པར་ཕྱིས་སུ་ངག་སྒྲོས་འབྱམས་པ་ཞིག་ཡིན་ནམ་སྙམ་མོ། ། བཀའ་འདྲི་ལྔ་པར། བསམ་མི་ཁྱབ་ཐུན་མོང་མིན་པའི་སྐབས་སུ། ཨ་ཧོ་མེ་ཝ་སྭ་ཡཾ་བཛྲ་སོགས་ཀྱི་སྔགས་འབྱུང་བ། འདིའི་རྒྱུ་མཚན་དང་གཞུང་གང་ནས་འབྱུང་ཞེས་ཕེབས་པར། གསུངས་ལན་འབུལ་བ། ཇི་སྐད་གསུངས་པའི་ཨ་ཧོ་མེ་ཝ་སོགས་ཡོད་པ་ནི། བསམ་མི་ཁྱབ་ཀྱིས་མཚོན་པའི་འདིར་བཞུགས་ཀྱི་གླེགས་བམ་རྣམས་སུ་སྔགས་ཀྱི་ཚིག་དེ་འདྲ་ཡོད་སྙམ་མེད་པར། བཙལ་ཡང་མ་རྙེད་པས་བསམ་བརྗོད་ཡུལ་དུ་ཅི་བགྱིར་ཡོད། བཀའ་འདྲི་དྲུག་པར།
འཛིན་མེད་དུ་འཇོག་ཅེས་པ་དང༌། ཧད་དེ་འཇོག་ཅེས་པ་འགའ་ཡང་བྱུང་བ་དོན་དུ་འདི་སྐོར་གྱི་བསྒོམ་ཚུལ་ཇི་ལྟར་ཞེས་ཕེབས་པར། གསུང་ལན་འབུལ་བ། འདི་དག་ནི་ཆོས་དང་གང་ཟག་གི་བདག་དང་གཟུང་འཛིན་གཉིས་སྣང་གིས་སྟོང་པའི་མཐའ་བྲལ་གྱི་ངང་དུ་མཉམ་པར་འཇོག་པའི་དོན་དུ་སྟེ། དེ་ཇི་ལྟར་བསྒོམ་པའི་ཚུལ་ཉིད་ཀྱི་ཐུགས་ལ་གསལ་མོད། འདིར་གསུང་ལན་མི་ལྡོག་ཙམ་ཞིག་ལས་ཞིབ་པར་བཤད་ཀྱིས་མི་ལྡང་མོད། མདོར་བསྡུས་འབུལ་ན། དེའང་ལངྐར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། །
དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པ་ལྟར། ཕྱི་ནང་སྣོད་བཅུད་འཁོར་འདས་ཀྱིས་བསྡུས་པའི་ཆོས་ཐམས་ཅད་བྱེད་པ་པོ་གཞན་མེད་པར། རང་གི་སེམས་ཉིད་ཐོག་མ་མེད་པ་ནས་འཁྲུལ་པའི་བག་ཆགས་ཀྱིས་བསླད་པའི་དབང་གིས་སྣང་བ་ཁོ་ན་ལས་དོན་དུ་སྣང་བ་འགའ་ཡང་མེད་དེ། དཔེར་ན་རྨི་ལམ་གྱི་སྣང་བ་ལྟ་བུ་སྟེ། དེ་སྐད་དུ་མདོ་ཏིང་ངེ་འཛིན་རྒྱལ་པོ་ལས། མི་དག་རང་གི་ཁྱིམ་ན་རྨི་ལམ་བཞིན། ། འདོད་པའི་ཡོན་ཏན་དག་གིས་དགའ་མྱོས་ཀྱང༌། ། ཕྱིས་སད་ནས་ནི་དེ་ཡིས་འདོད་མ་མྱོང༌། །
དེ་ནི་རྨི་ལམ་ཡིན་པ་དེ་ཡིས་ཤེས། ། དེ་བཞིན་མཐོང་ཐོས་རིག་དང་བྱེ་བྲག་ཤེས། ། འདི་དག་ཐམས་ཅད་མི་བདེན་རྨི་ལམ་བཞིན། ། ཞེས་སོ། ། གལ་ཏེ་བག་ཆགས་ཇི་ཙམ་བརྟན་ཡང་ཡུན་རིང་བ་དང་ཤིན་ཏུ་འཐས་པ་འདི་ལྟར་མི་རིགས་སོ་སྙམ་ན། དེ་ནི་བག་ཆགས་བརྟན་མི་བརྟན་གྱི་བྱེ་བྲག་ཙམ་སྟེ། ཚད་མ་རིགས་གཏེར་ལས། དོན་དུ་སྣང་བ་བློ་ཉིད་ཡིན། ། སྣང་བ་དེ་ཉིད་ཕྱི་ན་མེད། ། བག་ཆགས་བརྟན་དང་མི་བརྟན་ལ། །
བདེན་དང་རྫུན་པའི་རྣམ་གཞག་བྱེད། ། ཅེས་སོ། ། འོ་ན་ཕྱི་དོན་མི་བདེན་པ་དེ་ལྟར་ན། དོན་སྣང་གི་སེམས་ཉིད་བདེན་པར་གྲུབ་པ་ཡིན་ནམ་ཞེ་ན། དེ་ཡང་མ་ཡིན་ཏེ། འཇུག་པ་ལས། མདོར་ན་ཇི་ལྟར་ཤེས་བྱ་མེད་དེ་བཞིན། ། བློ་ཡང་མེད་ཅེས་དོན་འདི་ཤེས་པར་གྱིས། ། ཞེས་གསུངས་པས། གཟུང་ཡུལ་གྲུབ་པ་མེད་པ་ཉིད་ཀྱིས།
ཡུལ་ཅན་སེམས་ཀྱང་མ་གྲུབ་སྟེ། དེ་དག་ནི་ལྟོས་ནས་གྲུབ་པར་གཞག་པའི་ཕྱིར་ཡང་དོན་ལ་མ་གྲུབ་པ་ཉིད་དེ། དེ་ཉིད་ལས། ཕན་ཚུན་དོན་ལ་ལྟོས་པའི་གྲུབ་པ་ནི། ། གྲུབ་མིན་ཡིན་ཞེས་དམ་པ་རྣམས་ཀྱིས་གསུངས། ། ཞེས་འབྱུང་བའི་ཕྱིར། གལ་ཏེ་དེ་ལྟར་ན་གཉིས་སྟོང་གི་ཤེས་པ་དེ་ཉིད་བདེན་པའི་དངོས་པོར་གྲུབ་པ་ཞིག་གམ་སྙམ་ན། དེའང་མ་ཡིན་ཏེ། དགག་བྱ་གཟུང་འཛིན་གཉིས་མ་གྲུབ་པས། དེ་བཀག་པའི་གཉིས་སྟོང་གི་ཤེས་པ་ཞིག་ཀྱང་བདེན་པར་ཡོད་པར་གྲུབ་པ་མི་སྲིད་དེ།
ཡོད་ན་ཡོད་པ་གང་གིས་ཤེས། རང་ཉམས་སུ་མྱོང་དུས་སོ་ཞེ་ན་མི་འགྲུབ་སྟེ། འཇུག་པ་ལས། གལ་ཏེ་གཟུགས་མེད་འཛིན་པ་ཉིད་བྲལ་བའི། ། གཉིས་ཀྱིས་སྟོང་པའི་གཞན་དབང་དངོས་ཡོད་ན། ། འདི་ཡི་ཡོད་པ་གང་གིས་ཤེས་པར་འགྱུར། ། མ་བཟུང་བར་ཡང་ཡོད་ཅེས་བྱར་མི་རུང༌། ། དེ་ཉིད་ཀྱིས་དེ་མྱོང་བས་གྲུབ་མ་ཡིན། ། ཞེས་གསུངས་པའི་ཕྱིར། རྣམ་པ་གཅིག་ཏུ་ན།
རང་ལ་རིག་བྱ་རིག་བྱེད་གཉིས་ཐ་དད་དུ་གྲུབ་པར་ཡོད་ན། རལ་གྲིའི་སོས་ཀྱང་རང་ཉིད་གཅོད་དུ་བཏུབ་པར་འགྱུར་ཏེ། དེ་ལྟར་ན། སྤྱོད་འཇུག་ལས། རལ་གྲིའི་སོ་ནི་རང་ལ་རང༌། ། ཇི་ལྟར་མི་གཅོད་དེ་བཞིན་ཡིད། ། ཅེས་གསུངས་པའི་ཕྱིར། དེས་ན་སེམས་ནི་སྐྱེ་འགག་གནས་གསུམ་ཐམས་ཅད་དང་བྲལ་བ་སྟེ། འདས་པའི་སེམས་ནི་ཞིག་ནས་མེད་པའི་ཕྱིར་མེད་པ་དངོས་པོར་ག་ལ་རུང༌། མ་འོངས་པའི་སེམས་ནི་མ་སྐྱེས་པས་མ་སྐྱེས་པ་དངོས་པོར་གྲུབ་པ་ཅིའི་ཕྱིར་མི་འགལ།
ད་ལྟར་གྱི་སེམས་ནི་གཅིག་དང་དུ་མ་གང་ཡང་མ་ཡིན། ཁ་དོག་དང་དབྱིབས་སུ་མ་གྲུབ། ལུས་ཀྱི་ཕྱི་ནང་བར་གསུམ་གང་དུའང་མི་གནས། ཇི་ལྟར་བཙལ་ཡང་མི་རྙེད་པའི་ཕྱིར། མ་རྙེད་པ་དེ་ཡོད་པར་ཅི་ཞིག་གྲུབ་སྟེ། རྣམ་སྣང་མངོན་བྱང་ལས། གསང་བའི་བདག་པོ། སེམས་ནི་སངས་རྒྱས་རྣམས་ཀྱིས་མ་གཟིགས། མི་གཟིགས། གཟིགས་པར་མི་འགྱུར་ཏེ།
སེམས་ནི་སྔོན་པོར་མ་ཡིན་ཞེས་སོགས་དང༌། འོད་སྲུངས་ཀྱིས་ཞུས་པའི་མདོ་ལས། འོད་སྲུངས་སེམས་ནི་ཡོངས་སུ་བཙལ་ན་མི་རྙེད་དེ། གང་མི་རྙེད་པ་དེ་ནི་མི་དམིགས་སོ། ། གང་མི་དམིགས་པ་དེ་ནི་འདས་པ་ཡང་མ་ཡིན། མ་འོངས་པའང་མ་ཡིན། ད་ལྟར་བྱུང་བའང་མ་ཡིན་ནོ། ། གང་འདས་པའང་མ་ཡིན། མ་འོངས་པའང་མ་ཡིན། ད་ལྟར་བྱུང་བའང་མ་ཡིན་པ་དེ་ནི་དུས་གསུམ་ལས་ཡང་དག་པར་འདས་པའོ། །
ཞེས་གསུངས་པའི་ཕྱིར། དེ་དག་དང་མཐུན་པར་རྗེ་བཙུན་རིན་པོ་ཆེ་གྲགས་པའི་ཞལ་སྔ་ནས་ཀྱང༌། སེམས་ཐོག་མར་སྐྱེ་བ་མེད་པ་ལ། ། གནས་པ་དང་འགག་པ་ག་ལ་སྲིད། ། སྐྱེ་འགག་མེད་པར་བསམ་པ་ཡང༌། ། རྣམ་རྟོག་ཡིན་གྱི་ཞོག་ལ་ཐོང༌། ། བཞག་པ་རང་ཡང་ཞོག་ལ་ཐོང༌། ། འཇོག་པ་རང་ཡང་རྣམ་རྟོག་ཡིན། ། ཞེས་སོ། ། དེ་ལྟར་ན་ཡོད་པ་དང་མེད་པ་གཉིས་འགལ་བའི་ཕྱིར་ཡོད་མེད་གཉི་གར་མ་གྲུབ།
དེ་མ་གྲུབ་པས་གཉིས་ཀ་བཀག་པའི་གཉིས་མིན་དུའང་མི་འགྲུབ་སྟེ། སེམས་ཀྱི་གནས་ལུགས་ནི་མཐའ་བཞིའི་སྤྲོས་པ་དང་བྲལ་བ་སྟེ། ཡེ་ཤེས་སྙིང་པོ་ཀུན་ལས་བཏུས་པ་ལས། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་རྣམ་པར་གྲོལ་བ་ཡི། ། དེ་ཉིད་དབུ་མ་པ་ཡིས་རིག ། ཅེས་འབྱུང་བ་ལྟར། སྤྲོས་པ་དང་བྲལ་བར་ཤེས་པའི་ཤེས་རབ་དང་མ་བྲལ་བས། ཅིའི་ངོ་བོར་ཡང་མི་འཛིན་པ་དེའི་ངང་དུ་འབད་རྩོལ་ལྷོད་ནས་འཇོག་ཅེས་པའི་དོན་ཏོ། །
ཚུལ་དེ་ལྟ་བུའི་སྒོ་ནས་མཐའ་བྲལ་དུ་ལེགས་པར་གཏན་ལ་འབེབས་པའི་ལྷག་མཐོང་སོ་སོར་རྟོགས་པའི་ཤེས་རབ་དང་ལྡན་པས། ཉམས་སུ་བླང་བྱའི་ལམ་ཐམས་ཅད་ཀྱང་དེ་དང་དེའི་རང་བཞིན་ལས་མ་འདས་པར་ཤེས་ནས་ཉམས་སུ་ལེན་པ་ཉིད་ཤིན་ཏུ་གཙོ་ཆེ་བ་ཉིད་དུ་གོ་དགོས་ཏེ། སྤྱོད་འཇུག་ལས། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། ཞེས་གསུངས་པའི་ཕྱིར། སྐབས་སུ་བབས་པའི་གསུང་དོན་ཡང༌། དེས་ན་ཆོས་ཐམས་ཅད་སྤྲོས་བྲལ་དུ་རྟོགས་པའི་ལྟ་བར་ལེགས་པར་སྦྱངས་པའི་ཤེས་རབ་དང་ལྡན་པས། བླ་མའི་རྣལ་འབྱོར་གྱི་སྐབས་ལྟ་བུ། བླ་མ་རང་ལ་བསྟིམས་ནས་དེ་ཁོ་ན་ཉིད་ཀྱི་ངང་དུ་མཉམ་པར་འཇོག་པ་ནའང༌།
བླ་མ་དང་རང་སེམས་དབྱེར་མེད་དུ་བསྲེས་ནས། སེམས་ཀྱི་ངོ་བོ་ལ་ཆེར་བལྟས་པ་ན། སེམས་ཀྱི་གཤིས་ཅིར་ཡང་མ་གྲུབ་པ་ཉིད་ནི་སྟོང་པ་ཉིད། གདང་འགགས་མེད་མོས་གུས་སུ་ལམ་མེར་འཆར་བ་ནི་གསལ་བ། སྟོང་གསལ་གཉིས་གནས་པ་གཅིག་གི་ངོ་བོར་གནས་ཀྱང་སོ་སོར་དབྱེར་མེད་པ་ནི་ཟུང་འཇུག དེ་གསུམ་ལྡོག་པ་ཐ་དད་ཀྱང་སོ་སོར་འདིའོ་ཞེས་ཚིག་གིས་བརྗོད་དུ་མེད་པ་ནི་བརྗོད་བྲལ། བློའི་ཡུལ་ལས་འདས་པ་ནི། བློ་འདས་དེའི་ངང་དུ་མཉམ་པར་བཞག་པས། དོན་དམ་པའི་བླ་མ་སྐུ་བཞི་ཟུང་འཇུག་གི་རང་ཞལ་མཐོང་བར་གྱུར་པ་ན། དེར་འཛིན་པ་མ་ཞུགས་པར་འཇོག་ཅེས་པའམ།
དེར་མ་བཅོས་གཉུག་མའི་གནས་ལུགས་མཐའ་བྲལ་གྱི་ངང་དུ་འཇོག་ཅེས་པའི་དོན་ཡིན་གྱིས། རི་བོང་གི་རྭ་ལྟ་བུའི་ཅི་ཡང་མེད་པའི་ངང་དུ་ཧད་དེ་འཇོག་པའམ། བདེན་གཉིས་ཟུང་འཇུག་ཏུ་རྟོགས་པའི་རྣམ་དབྱེ་ཅི་ཡང་མ་ཆགས་པར། ཡ་བྲལ་ཕྱོགས་རེ་བ་ལའང་ཤེས་རབ་ཀྱི་སྣང་བ་དང་བྲལ་ཡང་དེར་ཞེན་པ། ཇི་སྐད་དུ་སྡུད་པ་ལས། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྷུང༌། ། ཞེས་པ་དང༌། ས་སྐྱ་པཎྜི་ཏས། སྟོང་ཉིད་ཉན་ཐོས་རྣམས་ཀྱང་བསྒོམ། ། དེ་ཡི་འབྲས་བུ་འགོག་པ་ཐོབ། །
ཅེས་དང༌། བླུན་པོས་ཕྱག་རྒྱ་ཆེ་བསྒོམ་པ། ། ཕལ་ཆེར་དུད་འགྲོའི་རྒྱུ་རུ་འགྱུར། ། ཅེས་བྱ་བ་ལ་སོགས་པ་རྨོངས་བསྒོམ་བྱེད་པ་རྣམས་ལྟར་འཇོག་པའི་དོན་དུ་བཤད་པ་ནི་མ་ཡིན་ནོ། ། བཀའ་འདྲི་བདུན་པར། ནཱ་རོ་མཁའ་སྤྱོད་ཀྱི་བྱིན་རླབས་སྐབས། རྡུལ་ཚོན་དང་སིནྡྷཱུ་རའི་དཀྱིལ་འཁོར་གྱི་རྡུལ་ཚོན་གྱིས། སློབ་མའི་གནས་གསུམ་དུ་རེག་པའི་སྐབས། རི་མོ་སྔགས་རྣམས་བྱིད་སོང་བར་སྐྱོན་མི་འབྱུང་ངམ། ཞེས་ཕེབས་པར།
གསུང་ལན་འབུལ་བ། སིནྡྷུ་རའི་སྔགས་འདི་རྣམས་ལྷ་བསྐྱེད་གཞི་ཚོམ་བུ་ལྟ་བུ་སྟེ། རྗེས་གནང་གི་སྐབས་འགར་བྱིན་གྱིས་བརླབ་པའི་ཕྱིར་ཚོམ་བུ་ནས་སྦྱིན་པ་ལྟ་བུ་ཡིན་ལ། དེའང་གསུང་གི་བྱིན་རླབས་ཀྱི་ཚེ་ཡིག་འབྲུའི་སིནྡྷུ་ར་ནས་སྦྱིན་པའི་ཚེ་ལག་པ་གཡོན་པའི་སྲིན་ལག་གི་རྩེས་ཡི་གེ་དབྱི་བ་ལྟ་བུར་མི་བྱེད་པར། རྡུལ་ཚོན་ལ་མནན་པའི་ཚུལ་གྱིས་ལེན་པ་ཡིན་པས། ཡིག་འབྲུའི་རོ་མ་ལུས་ཙམ་འོང་བ་ལས་གཏན་ནས་ཕྱིས་པ་ལྟར་མི་འགྲོ་ཞིང༌། ཤེས་རབ་ཡེ་ཤེས་ཀྱི་བྱིན་རླབས་ཀྱི་ཚེ་གྲྭ་བཞིའི་དགའ་བ་འཁྱིལ་པ་ནས་རྡུལ་ཚོན་ལེན་པ་ཡིན་པས། དེའང་སྔ་མ་དང་མཚུངས་པར་བླངས་ནས་སྦྱིན་པའི་ཚུལ་བྱེད་པ་ཡིན་པས་མི་གནོད་པ་ཡིན་ནམ་སྙམ་སྟེ། དེ་ལྟར་བྱེད་པ་ཕྱག་ལེན་ལའང་མཆིས་པས། ཏིང་ངེ་འཛིན་གྱིས་བསྐྱེད་པའི་ལྷ་དང་བསྐྱེད་གཞི་ཐ་མི་དད་པ་ཡིན་པའི་ཕྱིར།
དཔེར་ན་ཙ་ཀ་ལི་ལ་སོགས་པ་དབང་རྫས་ལག་ཏུ་འགྲིམས་པ་ལྟ་བུ་ཡིན་པས་མི་གནོད་པ་ཡིན་ནམ་སྙམ་མོ། ། བཀའ་འདྲི་བརྒྱད་པར། འདོད་རྒྱལ་གྱི་ནོར་བུ་གསལ་འབར་འདོན་ཆ་བཀླག་ཆོག་དང་དཔེ་རིས་བཅས་དཀའ་བཞི་དཔལ་ལྡན་བཟང་པོས་མཛད་པ་དང༌། འདོད་རྒྱལ་དཔེའུ་རིས་ཚང་མ་གཡར་པོ་གསུངས་པ་དང༌། ཉིན་སྲུང་མཚན་སྲུང་གི་སྔགས་པ་དང་ས་སོགས་ནོར་བ་འགའ་བྱུང་བས། སྔགས་ཐ་དད་བཀྲོལ་ནས་སྔགས་ཡོངས་རྫོགས་ཤིག་བྲིས་གནང་ཞེས་ཕེབས་པར། གསུང་ལན་འབུལ་བ། དཀའ་བཞི་པས་མཛད་པའི་བཀླག་ཆོག་གི་དཔེ་ཡོད་མིན་མ་ངེས་པ་དང་འདོད་རྒྱལ་དཔེའུ་རིས་ཚད་མ་སྡེ་དགེའི་ཕྱག་ལ་ཚང་རྒྱས་ཤིག་བཞུགས་པ་ཐོས་ཤིང༌། དེ་མིན་དཔེའུ་རིས་ཚང་རྒྱས་གཞན་དུ་བཞུགས་པ་མ་ཤེས། འདི་ཕྱོགས་ལ་ཁ་འཐོར་རེ་གཉིས་མིན་པ་འཕྲལ་དུ་མ་རྙེད་པས་ཅི་བགྱིར་མ་བྱུང་ཞིང༌།
སླད་མར་རྙེད་པ་བྱུང་ན་ཡིད་འཇོག་བགྱིད། ཉིན་སྲུང་མཚན་སྲུང་གི་སྔགས་འདི་དག་སྤྱིར་པྲ་ཀྲྀ་ཏའི་སྐད་དང་ཟུར་ཆག་འདྲེས་པ་འབྱུང་བ་འདི་རིགས་ལ། ཕྱི་མོ་མི་འདྲ་བ་གཉིས་གསུམ་གཏུགས་ནས་ཞུ་དག་ཅུང་ཟད་ཙམ་མིན་པ། སཾ་སྐྲྀ་ཏའི་བརྡ་དང་བསྟུན་པའི་བཟོ་བཅོས་བྱར་མི་བཏུབ། འོན་ཀྱང་གསུང་བཞིན་འདི་ཕྱོགས་ཀྱི་དཔེ་གཉིས་གསུམ་དང་གཏུགས་པའི་ཞུས་བསྟར་བྱས་པ་དང༌། དེའི་མཆན་འགྲོལ་ཡང་དོན་ཐོབ་ཀྱིས་བྱས་པ་ལྟར་མཆིས་པ་བཅས་ཟུར་དུ་བྲིས་ནས་ཕུལ་ཡོད་པར། དེར་རྒྱལ་དབང་ལྔ་པ་སོགས་ནས་བྱུང་བའི་དཔེ་རྒྱུན་ཡིད་བརྟན་རུང་བ་བཞུགས་ན་གཏུགས་མཛོད། བཀའ་འདྲི་དགུ་པར། རིགས་བྱེད་མ་གངྒཱའི་ཆུ་རྒྱུན་དུ་ཐོད་ཕྲེང་ཕོ་ཉ་མོ་གསལ་བས་མནན་གསུངས་པ་ཕོ་ཉ་མོ་བསྒོམ་ཚུལ་ཇི་ལྟར་ཞེས་ཕེབས་པར། གསུང་ལན་འབུལ་བ།
གངྒཱའི་ཆུ་རྒྱུན་ཞེས་པའི་དཔེ་དེ་མཛད་པ་པོ་སུ་ཡིན་ངོས་མ་ཟིན་ཞིང༌། འདིར་ཡོད་ཀྱི་དཔེ་གྲས་རྣམས་སུ་བཙལ་ཡང་དེ་སྔོན་ལག་ཏུ་སོན་པ་མ་བྱུང་བས་ད་ལམ་ལན་གསལ་འབུལ་ཚོད་མ་ཐེང་ཡང༌། ཉིད་ནས་དམིགས་བསལ་མ་རྙེད་ན་ལས་བྱེད་དང་འགུགས་བྱེད་ཀྱི་ཕོ་ཉ་མོ་འདི་རིགས་རང་གིས་སྤྲུལ་པའི་ཕོ་ཉ་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མ་ལྕགས་ཀྱུ་དང་ཞགས་པ་ཐོགས་པ་ཞིག་སྤྲོས་ཏེ་དངོས་གྲུབ་དགུག་པར་བསམ་པས་ཆོག་པར་སེམས་སོ། ། བཀའ་འདྲི་བཅུ་པར། གསང་སྔགས་སྒྲའི་རྗེས་གནང་ལ་འཁོར་ལོ་དགུ་བརྩེགས་དགོས་སམ་ཞེས་ཕེབས་པར། གསུང་ལན་འབུལ་བ། ཀག་ཆོལ་གསང་སྔགས་སྒྲའི་རྗེས་གནང་ལ་རྨོར་ཆེན་པ་ནས་རང་གིས་ཐོབ་དུས། འཁོར་ལོ་གཡོགས་དང་བཅས་པ་ཞིག་འགྲིམས་བྱུང་བ་དེ་དུས་སུ། རྩད་གཅོད་ཐུབ་པ་ཞིག་མ་བྱུང་བས་དགུ་བརྩེགས་དགོས་སམ་མ་ཡིན་གསལ་ཁ་དེ་སྔོན་ངེས་གསལ་ཡི་གེ་མ་མཐོང་བས། ཐག་ཆོད་ཞུ་འོས་མ་རྙེད་ལ།
སླར་མཐོང་ཐོས་ཡིད་ཆེས་བྱུང་ཚེ་རིམ་གསལ་བགྱི་བ་དང༌། ཅིས་ཀྱང་མ་རྙེད་ཚེ། རྗེས་གནང་གི་ཚེ་ཕྱིན་ཆད་འཁོར་ལོ་འདི་རྣམས་ལ་བརྟེན་ནས་དབང་གི་ཕྲིན་ལས་གང་འདོད་སྒྲུབས་ཤིག་ཅེས་པའི་བརྡ་མཚོན་ཡིན་པའི་དབང་དུ་བྱས་ན་འཁོར་ལོ་གང་ཡོད་སྤེལ་ཚིག་ཡོད་པ་བཅས་བྲིས་ནས་རབ་གནས་བཅས་སོང་བ་ཅིག་གཏོད་དགོས་སམ་སྙམ་མོ། ། བཀའ་འདྲི་བཅུ་གཅིག་པར། ཉིད་ནས་མཛད་པའི་ལྷ་མཆོག་གསུམ་གྱི་བསང་མཆོད་དེའི། འདོད་རྒྱལ་སྐབས་སུ། རྒྱ་སྐྱེགས་མེ་ཏོག་དཀྱིལ་ནས་ཕྱུང་ལྟར་དམར། ། ལྕགས་ཀྱུ་ཞགས་པས་ལག་བྲེལ་བརྐྱང་བསྐུམ་ཞབས། ། གསུངས་པས་ཡུམ་བདེ་རྒྱས་མའི་མཚན་སྒྲ་བྱུང་ན་བསམ་པར། དགོངས་པར་བབས་ཚེ་ཚིག་ཁ་སྐོང་བཀའ་དྲིན་སྐྱོངས་ཞེས་ཕེབས་པར།
གསུང་ལན་འབུལ་བ། ཁོ་བོས་བྱས་པའི་བསང་མཆོད་ཆོ་ག་སྡེ་བཞིའི་དགའ་སྟོན་འཇོ་བའི་དབྱར་རིང་ཞེས་པ་དེར། ཡུམ་བདེ་རྒྱས་མའི་མཚན་དངོས་སུ་ཡོད་དེ། དུག་ཅན་འཁྱོག་པོར་འཕྱེ་བའི་དོ་ཤལ་བྱས། ། དབང་གི་དགའ་བདེཾ་རྒྱཾལ་མཾའི་ལང་ཚོའི་དཔལ། ། རྒྱ་སྐྱེགས་མེ་ཏོག་དཀྱིལ་ནས་ཕྱུང་ལྟར་དམར། ། ཞེས་པ་དེ་ཉིད་ཀྱིས་འཐུས་ལགས། འོན་ཏེ་དེའི་རྩོམ་གདན་གྱི་སྟེང་ནས་ཡིག་མཁན་གཞན་གྱིས། ཚིག་རྐང་ཆད་ལུས་སོང་བ་ཡིན་ཤས་ཡོད་བསམས་ནས་འདི་གར་པར་དུ་བརྐོས་པ་ལས་པར་བཏབ་ནས་ཕུལ་ཡོད་པ། འདྲེན་བྱེད་དབང་པོའི་ཡུལ་དུ་འབེབས་པ་འཚལ་ལོ། །
བཀའ་འདྲི་བཅུ་གཉིས་པར། སྡེབ་སྦྱོར་ཛཱ་ཏའི་སྐབས། ཡང་བ་དང༌། འཕྲོད་མ་ལ། ཙ་གསུམ་རྣམས་ཀྱིས་ཟུང་མིན་རྐང་པ་དག རྫོགས་པར་གྱུར་ཚེ་སོགས་ཀྱིས་རྩ་གསུམ་གྱི་རྐང་པ་རྫོགས་རྒྱུ་དང༌། མི་རྫོགས་རྒྱུ་བོད་སྐད་ཀྱི་རྐང་པ་ལ་དང༌། གསུམ་ལ་ཇི་ལྟར་ཡོད་པའི་ལེགས་སྦྱར་རྫོགས་དགོས་མི་དགོས་ལགས་སོ། ། ཞེས་ཕེབས་པར། གསུང་ལན་འབུལ་བ།
སྡེབ་སྦྱོར་ཛཱ་ཏིའི་ནང་གསེལ་འཕགས་མ་འཕྲོད་མ་དང༌། ཡངས་མ་གཉིས་ལ། འཕགས་མ་སྤྱིའི་སྐབས་ཀྱི། གལ་ཏེ་འདབ་མ་ཚོགས་བརྒྱད་རྣམས། ། མི་མཉམ་རྣམས་ལ་ཛ་སྤངས་འཕགས་མར་འགྱུར། ། ཕྱི་མ་ཕྱེད་ལ་དྲུག་པ་ཀའོ་གཉིས་ཀ་ཡི། ། བརྒྱད་པ་ད་སྟེ་ལྷག་མ་ཙ་རྣམས་སོ། ། ཞེས་པའི་དོན་རྐང་པ་གཉིས་བསྡམས་པའི་ཚིགས་བཅད་ཀྱི་ཕྱེད་སྔ་ཕྱི་གཉིས་ཀ་དག་གི་འདབ་མ་ཚོགས་བརྒྱད་རེ་ཡོད་པའི། ཚོགས་མི་མཉམ་པ་ནི་དང་པོ་དང་གསུམ་པ་དང་ལྔ་པ་དང་བདུན་པ་རྣམས་ལ་ཛ་དབུས་ལྕི་བ་སྤངས་པ་དང༌། ཕྱེད་ཕྱི་མ་ལ་དྲུག་པའི་ཚོགས་ཀ་ཡིན་པ་དང༌།
ཕྱེད་སྔ་ཕྱི་གཉིས་ཀ་དག་གི་ཚོགས་བརྒྱད་པ་ད་ཡིན་པ་ནི་འཕགས་མ་སྤྱི་ཡིན་ཏེ། དེ་ནི་འོག་གི་དམིགས་བསལ་མ་གཏོགས་པ་ཐམས་ཅད་ལ་ཁྱབ་པར་ཤེས་དགོས་ལ། དེའི་ནང་གསེལ་འཕགས་མ་འཕྲོད་མའི་སྡེབ་སྦྱོར་དཔེར་བརྗོད་ནི། ཕྱེད་སྔར་དྲུག་ལ་ཛའམ་ཁའོ་ཁ་ལ་ནི། དང་པོ་ལ་ནི་ཡང་བའི་ངལ་གསོར་འགྱུར། ། ཁ་ཕ་རོལ་ལ་དྲུག་པའི་མཐར་ངལ་གསོའོ། ། ཞེས་པ་ལྟར་ཏེ། དྲུག་པའི་ཚོགས་ཛ་ཡིག་ཏུ་བྱས་པའི་མདོ་སྔ་མ་འཕགས་མའི་སྐབས་བཞིན་ནོ། ། ཡང་ན་དྲུག་པའི་ཚོགས་ཁ་ཡིག་ཏུ་བྱས་པ་དེའི་ཚེ་དེའི་དང་པོར་ཡང་བའི་ངལ་གསོ་བ་དང༌། དྲག་ཚོགས་ཁ་ཡིན་པ་འདི་ལས་ཕ་རོལ་ཏེ་བདུན་པའང་ཁ་ཡིག་ཏུ་བྱ་སྟེ།
དེའི་དྲུག་པ་དེའི་མཐར་ཡང་ངལ་གསོ་བྱ་བ་དང༌། ཕྱེད་ཕྱི་མ་ལ་བཞི་པའི་ཕ་རོལ་ཏེ། ལྔ་པ་ཁ་ཡིན་པ་དེའི་ཚེ་ཚོགས་བཞི་པའི་མཐར་ངལ་གསོ་བ་དང༌། འང་གི་སྒྲས་དྲུག་པའང་ངལ་གསོ་བྱ་ཞིང༌། བདུན་པའི་ཚོགས་ཁར་གྱུར་པའི་ཚེ་དྲུག་པ་ལ་ཡང་བ་ཕྱི་མོ་གཅིག་པའི་ངལ་གསོ་བ་བྱའོ། ། དེའི་ཚེ་ཙ་གསུམ་རྣམས་ཀྱིས་ཟུང་མིན་རྐང་པ་དག ། གང་ཚེ་རྫོགས་པ་དེ་ཚེ་འཕྲོད་མར་འགྱུར། ། ཞེས་པ་འདིར་ཡར་དྲངས་ཏེ། ཙའི་མིང་ཅན་བཞིའི་ནང་གི་ཛ་མ་གཏོགས་པའི་ཚོགས་གསུམ་རྣམས་ཀྱིས། ཟུང་མ་ཡིན་པ་སྟེ་རྐང་པ་དང་པོ་དང་གསུམ་པ་དག་ཡོངས་སུ་རྫོགས་པ་དེའི་ཚེ་འཕྲོད་མར་འགྱུར་ཏེ།
༄། །སིནྡྷཱུཝརཀཱུཊགིརིཾབྷསྐརམལིངྒཀརམཔིཨུདཡཀརཻཿཤུབྷལཀྵམེཀཤམཧོམཉྫུརུཏབིསམཎགུརུཛཡཏུ།།
༄། །སིནྡྷཱུ་ཝ་ར་བརྩེགས་པའི་རི་བོ་ལ། ། སྣང་བྱེད་འཆར་ཀའི་འོད་ཀྱིས་འཁྱུད་བྱས་ཀྱང༌། ། དགེ་ལེགས་མཚན་གྱི་ངོ་མཚར་ཆ་ཤས་རེར། ། བསྒྲུན་དུ་མེད་པ་འཇམ་དབྱངས་བླ་མ་རྒྱལ། ། ཞེས་པ་ལྟ་བུའོ། ། དེ་བཞིན་དུ། ཡངས་མའི་དཔེར་བརྗོད་ནི། སྡེབ་སྦྱོར་གཞུང་གི་དཀྱུས་སུ། ཙ་གསུམ་རྣམས་ཀྱིས་ཟུང་མིན་རྐང་པ་དག །
གང་ཚེ་རྫོགས་པ་དེ་ཚེ་འཕྲོད་མར་འགྱུར། ། གལ་ཏེ་ཟུང་མིན་གཅིག་ཀྱང་རྫོགས་མིན་པ། ། དེ་རྣམས་ཀྱིས་ནི་དེ་ཚེ་ཡངས་མ་ཡིན། ། ཞེས་པའི་དོན་ནོ། ། འདིའི་ཚིགས་བཅད་འདོན་ཡངས་མའི་དཔེར་བརྗོད་ཡིན་པར་བཤད་པས། གང་གི་ཚེ་ཙ་ཡིག་གསུམ་གྱིས་ཟུང་མ་ཡིན་པའི་གཅིག་ཀྱང་མ་རྫོགས་པ་དེའི་ཚེ་ཡངས་མ་ཞེས་བྱ་སྟེ། དེའང་ཟུང་མིན་གཅིག་ཀྱང་ཞེས་པའི་ཀྱང་གི་སྒྲས་ཟུང་མིན་གཉིས་ཀ་བསྟན་ལ། དེས་ན་ཙ་གསུམ་གྱིས་ཟུང་མིན་མ་རྫོགས་པར། ཙ་བཞིས་རྫོགས་པ་དེའི་ཚེ། སྡེབ་སྦྱོར་ཡངས་མ་ཞེས་བྱ་བ་སྟེ།
དཔེར་བརྗོད་ན། ༄། །ཤིཏམཾཤུནཱབནཱཿཀུམུདོ྅ཧསརེཁཱཤཤརཱུསོ྅ཙིཏྲཾ། ཀཱནྟདུཧལཱསྱཔཱུརྞཎསརསྭཏིཙིཏྟཱནྟཱམརྷབྷགི། ༄། །བསིལ་བའི་ཟེར་གྱིས་ཀུ་མུད་ཚལ་མི་བཞད། ། རི་བོང་གཟུགས་ཀྱི་རི་བོ་བཀྲ་མིན་པར། ། མཛེས་སྡུག་འཇོ་སྒེག་རྫོགས་པ་མཚོ་ལྡན་མས། ། སྐལ་ལྡན་སྙིང་གི་འཐིབས་བུའི་དགྲ་མངོན་བཅོམ། ། ཞེས་པ་འདིའི་ཟུང་མིན་གཉིས་ཀའི་ལེགས་སྦྱར་ཙ་བཞིས་རྫོགས་པ་ལྟ་བུའོ། ། བཀའ་འདྲི་བཅུ་གསུམ་པ། འདི་ཕྱོགས་སུ་ས་སྐྱའི་འབུལ་སྡུད་པ་རྣམས་ཀྱིས་རྡོ་རྗེ་ཕྲེང་བའི་དབང༌།
ཁྲམ་ཞུ་མི་གང་བྱུང་ལ་གནང་གིན་འདུག་པ་ཧ་ཅང་གུ་ཡངས་པའི་སྐྱོན་ཨི་ཡོད་སྙམ་པ་ཇི་ལྟར། འདི་རྣམས་ཀྱི་སོམ་ཉིའི་དྲྭ་བ། མཁྱེན་རབ་ཀྱི་འོད་ཀྱིས་བསལ་དུ་གསོལ། ། ཞེས་ཕེབས་པར། གསུང་ལན་འབུལ་བ། འབུལ་སྡུད་པ་རྣམས་ཀྱིས་ཞུ་མི་སུ་བྱུང་ལ་གནང་བ་དེ། སྔོན་གྱི་དུས་ན་སློབ་མས་བླ་མ་བརྟགས། བླ་མས་སློབ་མ་བརྟགས་ནས་དབང་བསྐུར་བའི་ལུགས་སྲོལ་བྱུང་བ་ལྟར་མཛད་མཁན་བྱུང་ན་ཤིན་ཏུ་ལེགས་ཏེ། དེ་སྐད་དུའང༌། ས་སྐྱ་པཎྜི་ཏས།
ཉི་མ་གཅིག་གི་བཟའ་བཏུང་ལའང༌། ། བཟང་ངན་རྟོག་དཔྱོད་སྣ་ཚོགས་གཏོང༌། ། གོས་དང་མཁར་ལྷན་ལ་སོགས་པའི། ། བྱ་བ་གང་ལའང་ལེགས་ཉེས་དང༌། ། བཟང་ངན་མཁས་དང་མི་མཁས་ཞེས། ། བླང་དོར་རྟོག་དཔྱོད་སྣ་ཚོགས་བྱེད། ། རྟ་དང་ནོར་བུ་ལ་སོགས་པ། ། ཅུང་ཟད་ཙམ་གྱི་ཉོ་ཚོང་ལའང༌། ། ཀུན་ལ་འདྲི་ཞིང་བརྟགས་ནས་དཔྱོད། ། ཚེ་འདིའི་བྱ་བ་ཅུང་ཟད་ལའང༌། །
དེ་འདྲའི་འབད་པ་བྱེད་པ་མཐོང༌། ། སྐྱེ་བ་གཏན་གྱི་ལེགས་ཉེས་ནི། ། དམ་པའི་ཆོས་ལ་རག་ལས་ཀྱང༌། ། ཆོས་འདི་ཁྱི་ཡི་ཟས་བཞིན་དུ། ། བཟང་ངན་གང་དུའང་མི་དཔྱོད་པར། ། གང་ཕྲད་དེ་ལ་གུས་པར་འཛིན། ། ཞེས་གསུངས་པ་ལྟར་ཏེ། དེང་དུས་དེ་ཙམ་དུ་མ་ཟད། སོ་ཐར། བྱང་སྡོམ།
སྔགས་ཀྱི་སྡོམ་པ་ཐམས་ཅད་ལའང་ཅུང་ཟད་སྤྱོད་པ་གུ་ཡངས་སྐྱོན་ལྟ་བུ་འབྱུང་བ་འདུག་མོད། ཅི་བགྱིར་མ་མཆིས་པར་ལུས་འདུག འོན་ཏེ་དེ་དག་ལ། འགྲོ་མགོན་འཕགས་པས། འཇམ་དབྱངས་རལ་གྲི་ལ་སྤྲིང་བར། བསྟན་པ་འཕེལ་འགྲིབ་འབྱུང་བ་རྒྱལ་བས་གསུངས། ། སེམས་ཅན་བདེ་སྐྱིད་རང་རང་ལས་ལ་རག ། གང་ལ་གང་འདུལ་དེ་ལ་དེར་སྟོན་པ། ། འདི་གསུམ་མ་གཏོགས་མཁས་པ་མིན་པར་གོ ། ཞེས་གསུངས་པ་ལྟར།
བླ་མས་ཀྱང་བསྟན་པའི་རྒྱུན་གནས་པའི་བསམ་སྦྱོར་དང༌། གདུལ་བྱ་སེམས་ཅན་རྣམས་ཀྱང་དབང་གྲལ་དུ་གང་ཡོད་ལ་ཕན་ཐོགས་པའི་ངེས་པ་ཡོད་མེད་གང་ཤེས་ཀྱང༌། སྐལ་བ་དང་ལྡན་པ་འགའ་ཞིག་ལ་ཕན་འདོགས་མི་འབྱུང་བའི་ངེས་པ་མེད་དེ། ཇི་སྐད་དུ། རྣམ་སྣང་མངོན་བྱང་ལས། བསྐལ་བ་བྱེ་བ་དུ་མ་རུ། ། སྔོན་ཆད་སྡིག་པ་བྱས་པ་གང༌། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། གྲགས་པ་མཐའ་ཡས་སྔགས་སྤྱོད་པའི། །
ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། ཞེས་སོགས་འབྱུང་བ་ལྟ་བུ་ལ་དགོངས་པ་དང༌། སློབ་དཔོན་གྱི་མཚན་ཉིད་ཀྱང་རྒྱུད་སྡེ་རིན་པོ་ཆེ་རྣམས་ནས་མང་དུ་བཤད་ཀྱང་མདོར་བསྡུ་ན། ཇི་སྐད་དུ། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེས་སློབ་མ་རབ་འཛིན་པ། ། དབང་བསྐུར་བ་ཡི་སློབ་དཔོན་མཆོག །
ཅེས་གསུངས་པ་ལྟ་བུའི་ནང་ནས། ཆོ་ག་གང་ཡིན་པ་དེ་ལ་མ་རྨོངས་ཤིང་བརྒྱུད་པའི་ལག་ལེན་ལ་མཁས་པ་ཞིག་དང༌། སྙིང་རྗེའི་སེམས་ཅུང་ཟད་མེད་ན། ཐེག་ཆེན་གྱི་སློབ་དཔོན་དུ་མི་འགྱུར་བ་གདོན་མི་ཟ་ཞིང༌། ཁྱད་པར་གསང་སྔགས་ཀྱི་རྡོ་རྗེ་སློབ་དཔོན་ལ་མཚན་ཉིད་དེ་ཙམ་མེད་པ་ཞིག་གིས་རྡོ་རྗེ་སློབ་དཔོན་བྱེད་པའི་ཐབས་ཅི་ཞིག་ཡོད། དེ་བཞིན་དུ། སློབ་མའི་མཚན་ཉིད་ཀྱང་རྒྱུད་སྡེ་རྣམས་ནས་མང་དུ་འབྱུང་བའི་མཚན་ཉིད་དང་ལྡན་པ་དུས་ཀྱི་དབང་གིས་ཤིན་ཏུ་རྙེད་པར་དཀའ་ནའང༌། དེ་ཉིད་ལས། དད་དང་སྙིང་རྗེས་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། །
སྔགས་ཀྱི་ལམ་མཆོག་དོན་གཉེར་བ། ། ཞེས་གསུངས་པ་ཙམ་གྱི་ནང་ནས་ཀྱང༌། དད་པ་མེད་ན། དཀར་པོའི་ཆོས་ཀྱི་གཞི་མེད་པར། ། དེའི་རྒྱུད་དུ་ཐར་པའི་ས་བོན་འཇོག་ཏུ་ཅི་ཞིག་རུང༌། ། དེས་ན་ཆོས་དང་བླ་མ་དཀོན་མཆོག་ལ་དད་པ་ཡོད་དགོས་པའི་ཕྱིར་དང༌། སྙིང་རྗེའི་སེམས་བག་ཆགས་ཙམ་ཡོད་ན། སྔར་ཐེག་ཆེན་གྱི་ལམ་དུ་མ་ཞུགས་པའི་སློབ་མ་ལ་སྔགས་ལམ་གྱི་སྐབས་སུ་བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་ཐབས་ཐུན་མོང་མ་ཡིན་པ་དབང་གི་སྟ་གོན་དང་འཇུག་པའི་སྐབས་ནས་ཐོབ་པ་ཡོད་པ་དེས་ཀྱང་ཐུས་ལ། སྔགས་ཀྱི་ལམ་མཆོག་དོན་དུ་གཉེར་བའི་བློ་མེད་ན་དབང་བསྐུར་ཞུ་དོན་མ་མཆིས་པ་ལ། ཁོ་རང་རྣམས་ཀྱིས་གསོལ་བ་བཏབ་ནས་གནང་བ་ཐོབ་པ་དེ་ཙམ་གྱིས་ཐུས་པར་སེམས་ཤིང༌།
གཅིག་ཏུ་ན། གསང་བ་སྤྱི་རྒྱུད་ལས། བདེ་གཤེགས་གསང་སྔགས་སྒྲུབ་པ་ལ། ། དོན་གཉེར་བརྩོན་པའི་སློབ་མ་ནི། ། གཟུགས་ངན་ཡོན་ཏན་མི་ལྡན་ཡང༌། ། བློ་དང་ལྡན་པས་གཞུག་པར་བྱ། ། ཞེས་གསུངས་ཤིང༌། ཀྱེ་རྡོ་རྗེ་ལས། མཚམས་མེད་ལྔ་ནི་བྱེད་པ་དང༌། ། སྲོག་ཆགས་གསོད་ལ་དགའ་བ་དང༌། །
གཞན་ཡང་སྐྱེ་བ་དམན་གང་དང༌། ། རྨོངས་དང་མ་རུངས་ལས་བྱེད་དང༌། ། གཟུགས་ངན་ཡན་ལག་མ་ཚང་དང༌། ། བསམ་པས་དེ་རྣམས་འགྲུབ་པར་འགྱུར། ། ཞེས་གསུངས་པ་ལྟར། ཐབས་ལ་མཁས་པའི་ཁྱད་པར་ལ་བརྟེན་ནས། འབྲས་བུ་བླ་ན་མེད་པའི་རྡོ་རྗེ་ཐེག་པའི་ལམ་ལ་དོན་གཉེར་གྱི་མོས་བློ་ཡོད་པ་ཙམ་གྱིས། མཚན་ཉིད་གཞན་ཅི་རིགས་པ་མ་ཚང་ནའང་འཇུག་ཏུ་རུང་བ་དེ་ལྟ་བུས་ཀྱང་འགྲུབ་པར་གསུངས་པའི་ཕྱིར་དང༌། རང་རེའི་བོད་ཀྱི་ཡུལ་འདིར་རིགས་དམན་པ་རྣམས་ལའང་རྟོག་དཔྱོད་ཆེར་མེད་མོད། འཕགས་ཡུལ་དུ་ནི་རིགས་བཟང་ངན་སྒོ་ནས་དབྱེ་བ་ཆེན་པོ་བྱེད་སྲོལ་ཡོད་ཚུལ་མཆིས་མོད།
སྔགས་ཀྱི་དངོས་གྲུབ་སྒྲུབ་པ་ལ་ནི། ལྷྭམ་མཁན་དང༌། ཀོ་མཁན་དང༌། གདོལ་པ་སོགས་རིགས་དམན་པས་ཀྱང་སྔགས་ལམ་ལ་བརྟེན་ནས། དངོས་གྲུབ་མཆོག་བརྙེས་པ་མང་དུ་བྱུང་བ་མཆིས་པའི་ཕྱིར་དང༌། ལྷག་པར་དབང་བསྐུར་བ་ནི་སྔགས་ཀྱི་སྒོར་དང་པོར་རྒྱུད་མ་སྨིན་པ་སྨིན་པར་བྱེད་པའི་དབང་གི་ཆོ་ག་ཉིད་ཡིན་པའི་ཕྱིར་རོ། ། དེས་ན་དབང་བསྐུར་བ་འདི་ལས་ཀྱང༌། དབང་བསྐུར་ཅི་ཡང་མ་ཐོབ་པའི་རིགས་ལ་བྱིན་རླབས་དང་རྗེས་སུ་གནང་བ་ཟབ་མོ་མང་དུ་བྱེད་པ་འདི་ནི། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། །
ཞེས་གསང་སྒྲོགས་ཀྱི་ལྟུང་བ་འབྱུང་བ་སོགས་ཉེས་པ་ཆེ་བ་ཙམ་དུ་མངོན་མོད། ཅི་བྱར་མ་མཆིས་ཤིང༌། བོད་ཡུལ་འདིར་དབང་བསྐུར་ཐོབ་མིན་ཆེ་ཕྲ་ཀུན་གྱིས་ཀྱང་གསང་སྔགས་ཡི་གེ་དྲུག་པ་འདོན་པ་སོགས་ཀྱང་ཕན་ཡོན་དང་ཉེས་དམིགས་གང་ཆེ་ཤེས་དཀའ་བ་ཙམ་དུ་མཆིས་སོ། ། སློབ་མའི་གྲངས་ཀྱང༌། གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང༌། ། ཞེས་གྲངས་གཅིག་ནས་ཉེར་ལྔའི་བར་ཁ་ཡར་བ་རེ་དགོས་པར་བཤད་ལ།
དེར་སློབ་མ་ཉེར་ལྔ་ལས་མང་བ་མི་རུང་བར་བཤད་པ་ནི་རྒྱུད་སྡེ་འོག་མ་ལ་དགོངས་པ་ཡིན་གྱི། སློབ་དཔོན་སཱ་དྷུ་པུ་ཏྲས། སློབ་མ་གཅིག་གམ། གཉིས་སམ། མང་པོར་གྱུར་པ་རྣམས་ཞེས་གསུངས་པ་ནི། རྣལ་འབྱོར་བླ་མེད་ལ་དགོངས་སོ། ། ཞེས་བླ་མ་རྣམས་གསུང་ངོ་ཞེས་མཁས་གྲུབ་ཆེན་པོ་བུ་སྟོན་གྱིས་གསུང་ལས་འབྱུང་བ་ལྟར། རྡོ་རྗེ་ཕྲེང་བ་འདི་ལའང་དེ་ལྟར་དུ་གྲངས་ངེས་མེད་བྱེད་སྲོལ་བྱུང་མཆིས། དེར་མ་ཟད་དེང་དུས་འགའ་ཞིག་སོ་ཐར་གྱི་སྡོམ་པ་ལེན་པ་ལའང་དང་པོར་རབ་ཏུ་འབྱུང་རུང་མི་རུང་གི་དྲི་བ་ལའང་དྲིས་དོན་ཐམས་ཅད་ཡིན་པའི་ངེས་པ་ཡོད་མེད་གང་ཤེས་ཀྱང༌། ཐམས་ཅད་ཀྱིས་མ་ཡིན་པ་ཡིན་ཞེས་ལན་འདེབས་པ་ཙམ་གྱིས་ཐུས་པར་བྱེད་པ་དང༌།
རིས་བདུན་གྱི་སྡོམ་པ་ལེན་པ་ལ་ངེས་འབྱུང་གི་བསམ་པ་སྐྱེད་དགོས་པ་དང༌། སྡོམ་པ་ལེན་པའི་ཚེ་ནའང་སོ་སོའི་ཐོབ་མཚམས་གོ་བ་དང་གཏོང་བའི་རྒྱུ་ཤེས་པ་དང༌། དགེ་ཚུལ་གྱི་སྡོམ་པ་ལེན་པར། དགག་པའི་ཚུལ་གྱིས་འགལ་རྐྱེན་བར་ཆད་བཞི་སྤང་བ། སྒྲུབ་པའི་ཚུལ་གྱིས་མཐུན་རྐྱེན་ལྔ་ཚང་བ་སོགས་དགོས་པ་དང༌། དེ་དག་གི་བསླབ་བྱར་སློབ་ཚུལ་ཤེས་པ་སོགས་ཇི་བཞིན་ཚང་བ་རྣམས་སྔར་ནས་སྦྱངས་པ་ཅན་འགའ་རེ་མ་གཏོགས་ཐམས་ཅད་ལ་མི་འབྱུང་བ་དཀའ་བ་ཙམ་སྣང་བ་དང༌། དེ་བཞིན་དུ་བྱང་ཆུབ་སེམས་དཔའི་སྡོམ་པ་ལའང་དབུ་མ་ལུགས་དང་སེམས་ཙམ་ལུགས་གཉིས་ལས། དང་པོ་ལ་འཕགས་པ་ཀླུ་སྒྲུབ་ཞབས་ཀྱི་ལུགས་ལ་བྱང་སྡོམ་ལེན་པ་པོ་བརྡ་ཤེས་ཤིང་དོན་གོ་བ་ཙམ་ནས་ལྷ་ཀླུ་ལ་སོགས་པ་འགྲོ་བ་ཐམས་ཅད་ལ་སྡོམ་པ་སྐྱེ་བར་བཤད་པ་དང༌། བསམ་པའང་ཐ་ན་འཇིགས་སྐྱོབ་ལེགས་སྨོན་ཙམ་ལས་ཀྱང་སྐྱེ་བར་བཤད་པ་དང༌། སྐྱེ་བའི་རྒྱུའི་གཙོ་བོ་ཕལ་ཆེར་འདྲ་ཡང༌།
ཚེ་འདིའི་འཇིགས་སྐྱོབ་བདུད་སྡིག་ཅན་ལ། ལག་ན་རྡོ་རྗེས་བསྡིགས་པ་དང༌། འཕགས་པ་འཇམ་དཔལ་གྱིས་བསྐུལ་བས་གཡོ་སྒྱུས་ཀྱང་སྐྱེ་བར་གསུངས་པ་ལྟ་བུར་བཞེད་པས་གུ་ཡངས་པ་ལྟར་གསུངས་ལ། འཕགས་པ་ཐོགས་མེད་ཞབས་ཀྱིས་ནི། རྟེན་སོ་སོ་ཐར་པའི་སྡོམ་ལྡན་དུ་དགོས་པར་གསུངས་པ་ལྟར་ན་གླིང་གསུམ་གྱི་སྐྱེས་པ་བུད་མེད་ཁོ་ན་མིན་པ་གཞན་ལ་མི་སྐྱེ་བ་དང༌། བསམ་པའི་རྟེན་ཡང་སྐྱབས་འགྲོ་ཁྱད་པར་ཅན་ལས་སྐྱེ་བ་དང༌། རྒྱུ་ནི་མདོ་ལས་འབྱུང་བ་ཐམས་ཅད་བྱང་ཆུབ་སེམས་དཔའི་སར་བསྡུས་ནས་རིགས་ཕུན་སུམ་ཚོགས་པ་དང༌། དགེ་བའི་བཤེས་གཉེན་གྱིས་ཟིན་པ་དང༌། སྙིང་རྗེ་ཆེ་བ་དང༌། འཁོར་བའི་སྡུག་བསྔལ་གྱིས་འཇིགས་པ་སྟེ་རྒྱུ་བཞི་དང༌།
སངས་རྒྱས་དང་བྱང་ཆུབ་སེམས་དཔའི་ཡོན་ཏན་ལ་མོས་པ་དང༌། ཐེག་པ་ཆེན་པོའི་ཆོས་ཐོས་པ་དང༌། བྱང་ཆུབ་སེམས་དཔའི་ཆོས་ནུབ་ཏུ་ཉེ་བ་མཐོང་བ། སེམས་ཅན་ཉོན་མོངས་པར་མཐོང་བ་སྟེ་རྐྱེན་བཞི་དང༌། རང་དང་གཞན་གྱི་བསམ་པ་དང་སྦྱོར་བའི་སྟོབས་བཞི་སྟེ་བཅུ་གཉིས་སུ་གསུངས་སོ། ། དེའང་མགོན་པོ་བྱམས་པས། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། ། མི་བརྟེན་པ་དང་བརྟན་འབྱུང་བ། ། གཞན་གྱིས་བརྟེན་པའི་སེམས་བསྐྱེད་འདོད། །
ཅེས་གསུངས་པ་ལྟར། དབུ་སེམས་གཉིས་པོ་སོ་སོའི་གཞུང་བཞིན་དགོས་པར་བཤད་ཀྱང༌། དེ་ཉིད་ཧ་ཅང་གུ་དོག་པས་འགའ་ཞིག་འཕགས་པའི་ལུགས་དང་ཁྱད་པར་མེད་ཚུལ་ལྟ་བུར་བཞེད་པ་དག་གིས། སེམས་ཙམ་ལུགས་ཀྱི་སེམས་བསྐྱེད་ཀྱང་སློབ་མའི་མཚན་ཉིད་གཞུང་བཞིན་བསམ་སྦྱོར་སོགས་དང་ལྡན་མི་ལྡན་ཇི་ལྟར་ནའང་ཀུན་ལ་སྡོམ་པ་འབོགས་པ་ལྟ་བུའོ། ། དེའང་ས་སྐྱ་པཎྜི་ཏས། སངས་རྒྱས་བསྟན་དང་འགལ་བ་ཡི། ། ཆོས་ལོག་དུ་མ་དེང་སང་འཕེལ། ། འདི་ལ་མཁས་རྣམས་མི་དགེས་ཀྱང༌། ། དུས་ཀྱི་ཤུགས་ཀྱིས་བཟློག་མ་ནུས། ། ཞེས་གསུངས་པའང་ཚུལ་འདི་དག་ལ་དགོངས་པས་ལོས་ཡིན་སྙམ་མོ། །
དེས་ན་དབང་བསྐུར་བ་ལའང་གསང་སྔགས་ཀྱི་ལམ་ལ་དོན་དུ་གཉེར་བའི་མོས་པ་དང༌། གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་འདུན་པ་མིང་གདགས་སུ་རུང་བ་ཡོད་ཙམ་ལ་དབང་བསྐུར་བ་མི་རུང་བ་མེད་པ་ཙམ་དུ་སེམས་ཀྱང༌། འོན་ཀྱང་དུས་དབང་གིས་ཇི་སྐད་སྨྲས་པའི་སྡོམ་པ་གསུམ་ཀའི་བསླབ་བྱ་དམ་ཚིག་སྡོམ་པའི་བསྲུང་སྡོམ་རྣམས་ཚུལ་བཞིན་བྱེད་མཁན་ཤིན་ཏུ་དཀོན་པ་ལྟར་སྣང་བ་འདི་ལ་ནི་ཅིར་འགྱུར་ཤེས་དཀའ་བ་ཙམ་དུ་མཆིས་མོད་ཅི་བགྱིར་ཡོད། དེ་ལྟར་ཕྱི་ནང་རིག་པའི་གནས་ལ་དཔྱོད་པའི་དབང་ཕྱུག་ཉིད་ཀྱི་མཁྱེན་ཀློང་དུ་ཤར་བའི་དོགས་གནས་བྱུང་བའི་བཀའ་འདྲི་ཉུང་ཤས་ཕེབས་པར། གང་དག་རང་བློར་ངེས་པའི་གསུང་ལན་ཅི་རིགས་པ་རྣམས་སུག་བྲིས་སུ་བགྱིས་ཟིན་ཏོ། ། འདིར་སྨྲས་པ། ཕྱི་ནང་ཤེས་བྱའི་དོགས་གནས་ཕྲ་མོ་ཡང༌། ། ཤེས་རློམ་ཟོལ་གྱིས་སྙིང་གར་མི་སྦེད་པར། ། འདྲི་རྨད་ཚུལ་གྱིས་བརྩད་དཔྱོད་བགྱི་བ་འདི། ། ཐམས་ཅད་མཁྱེན་གནས་འདོད་པ་ཡོངས་ཀྱི་ལས། །
ཨེ་མ་དཀའ་གནས་འདྲི་དང་ལན་ལྡོན་དག ། མཆིད་དུ་བགྲོ་ལ་གནའ་དུས་མཁས་པའི་ལས། ། ད་དུང་འདི་ན་མཆིས་སྙམ་ཚངས་སྲས་མོ། ། ལོངས་སྤྱོད་འཁོར་ལོར་ཡིབས་ཏེ་མཉན་ནམ་སྙམ། ། གཞུང་ལུགས་སྦྱངས་སྟོབས་མི་དམན་ཨ་ཤོ་ཀ ། རྣམ་པར་དཔྱོད་པའི་འདབ་ལག་རབ་རྫོགས་ཀྱང༌། ། སོམ་ཉིའི་རྒྱ་ནང་ཡུར་བ་དཔྱད་གསུམ་གྱི། ། ཡིད་ཕྲོག་རྐང་སྟབས་ཀྱིས་བསྣུན་རྣམ་པར་བཀྲོལ། ། དགེ་བས་ལོག་རྟོག་ཚར་གཅོད་གཞན་རྗེས་འཛིན། ། ཀུན་ཤེས་རིག་པ་ཡན་ལག་བཅས་པའི་དོན། །
ཇི་བཞིན་རྟོགས་ནས་མཁས་པའི་ཚུལ་གསུམ་གྱིས། ། བདེ་འབྱུང་རྒྱལ་བསྟན་རྒྱས་པའི་བྱེད་པོར་ཤོག ། གཏོང་ཕོད་རྨད་བྱུང་བྱང་ཆུབ་སྤྱོད་ཕྱིར་དང༌། ། བརྩེ་དང་བྱང་ཆུབ་སེམས་ཀྱིས་རིང་དབེན་པས། ། འགྲོ་བའི་རེ་སྐོང་དཔག་བསམ་རྐང་འཐུང་གིས། ། གཞར་ཡང་འགྲན་མིན་ཁྱོད་ཞབས་བརྟན་ཕྱིར་བསྔོ། ། ཅེས་ཤེས་བྱའི་གནས་ཀྱི་དོགས་པ་དྲིས་པའི་ལན་ལྡོན་ཡིད་འཕྲོག་རྐང་སྟབས་ཞེས་བྱ་བ་འདི་ནི། ལྔ་རིག་སྦྱངས་པའི་དཔྱོད་ལྡན་སྤྲུལ་པའི་སྐུ་མཆོག་སྐལ་བཟང་ཕྲིན་ལས་ལྷུན་གྲུབ་པའི་གསུང་བསྐུལ་རབ་སྙན་ཏམྦུ་རའི་དབྱངས་ཀྱིས་ཕེབས་པའི་ངོར། ཐུ་མའི་སྲོལ་འཛིན་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས།
ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེར་བོད་པས་ལྷུན་གྲུབ་སྟེང་གི་གཙུག་ལག་ཁང་མཐོང་ན་མངོན་པར་དགའ་བའི་ཉེ་འདབས་ཀྱི་བསྟི་གནས་སུ། རབ་བྱུང་འདོད་པའི་མི་ཟད་ཅེས་བྱ་བའི་བགྲང་གཞི་ཤར་བའི་ཞག་མཛོད་རྒྱུ་སྐར་གྱི་བུ་མོ་ས་གས་ཉ་བའི་ཟླ་ཚེས་དགེ་བར་བྲིས་པ་སརྦ་མངྒ་ལཾ་བྷ་བ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
