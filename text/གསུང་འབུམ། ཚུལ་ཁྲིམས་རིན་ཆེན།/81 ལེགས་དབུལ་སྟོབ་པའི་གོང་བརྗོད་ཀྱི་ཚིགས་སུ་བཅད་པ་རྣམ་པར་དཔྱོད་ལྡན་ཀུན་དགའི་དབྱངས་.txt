གསུང་འབུམ། ཚུལ་ཁྲིམས་རིན་ཆེན།
པོད ༨༡
ལེགས་དབུལ་སྟོབ་པའི་གོང་བརྗོད་ཀྱི་ཚིགས་སུ་བཅད་པ་རྣམ་པར་དཔྱོད་ལྡན་ཀུན་དགའི་དབྱངས་སྙན།
༼ཆ༽ ༄༅། །བིཙཱརབཱནཱནྡནསྱསྭརནཱམསཏྶཾཝརྞཱཧཱསྶཱདྷུནིརྻཱནདཱནོཏྟརབཱཙནསྱེགཐཱབིཛཧཱརམ྄།།
༄༅། །བསྔགས་འོས་དམ་པ་རྣམས་ལ་ལེགས་དབུལ་སྟོབ་པའི་གོང་བརྗོད་ཀྱི་ཚིགས་སུ་བཅད་པ་རྣམ་པར་དཔྱོད་ལྡན་ཀུན་དགའི་དབྱངས་སྙན་ཞེས་བྱ་བ་བཞུགས།། ཕྱོགས་བཅུའི་རྒྱལ་ཀུན་འདུས་པའི་རིན་ཆེན་དབང་གི་རྒྱལ། ། དགེ་ལེགས་མཚན་བཟང་ལྷམ་མེར་སྣང་བ་བསྐལ་པའི་བར། ། མི་འགྱུར་རྣམ་འདྲེན་བསྟན་པའི་རྒྱལ་མཚན་རྩེ་མོ་ནས། ། བཀྲ་ཤིས་འདོད་དགུའི་ཆར་དུ་ཆེ་གང་རྒྱལ་གྱུར་ཅིག ། ཐུབ་དབང་ཡེ་ཤེས་འོད་སྣང་དག་པའི་སྨྱིག་གུ་ཡིས། ། བདག་དང་བཞེད་གཅིག་སྨྲ་བའི་དབང་པོར་ལུང་བསྟན་གྱི། ། འཕྲིན་ཡིག་བཀྲག་ཆེར་བྲིས་ལྟར་རྣམ་འདྲེན་བསྟན་པ་ལ། །
མཁས་པའི་ལས་བྱས་ཀུན་གྱི་རྒྱལ་པོ་ཀུན་དགའ་བཟང༌། ། ཟླ་བྲལ་མཁས་ཚུལ་གསུམ་གྱིས་དེ་ཚུལ་དྲི་མ་མེད། ། སྲིད་གསུམ་སྒྲིབ་པའི་མུན་པ་ཟ་ཕྱིར་གླལ་བའི་ལྕེ། ། འོག་མིན་བར་དུ་རིང་པོར་བརྐྱངས་པའི་ཆོ་ག་མཁན། ། གདན་གསུམ་ལྷ་ཡི་འཁོར་ལོས་སྤྱི་བོར་དབང་བསྐུར་བ། ། རིན་ཆེན་གསུམ་ཚོགས་འདུས་པ་གང་གི་རྣམ་པར་ཐར། ། རྗོད་བྱེད་ཡི་གེའི་ལམ་དུ་འཛད་པར་མི་འགྱུར་བར། ། གདེངས་ཅན་རྒྱལ་པོའི་གྲོང་ཁྱེར་ཉིན་མཚན་བར་མ་ཆད། ། དག་བྱེད་འབབ་པས་གཞར་ཡང་འཛད་པ་མེད་པས་མཚོན། ། མཁས་བཙུན་བཟང་པོར་གྲུབ་པའི་ཡོན་ཏན་ཕུང་པོའི་མཐའ། །
ཡོང་ཡེ་འཚོལ་འདོད་བདག་གི་བློ་གྲོས་སྐད་ཅིག་མའི། ། བརྫུར་ཞུགས་ལན་གཅིག་མིན་པར་བཙལ་བས་མ་རྙེད་པའི། ། ངོ་ཚས་ལུས་སྐྱེས་གཟིངས་པའི་ལྐོག་ཏུ་ཡིབ་བམ་སྙམ། ། སྲིད་པར་བསྔགས་བརྗོད་ཡུལ་དུ་གྱུར་པ་མང་མཆིས་ཀྱང༌། ། སངས་རྒྱས་ཀུན་དངོས་རྡོ་རྗེ་སློབ་དཔོན་འདྲ་བ་སུ། ། མཁའ་དབྱིངས་བཀྲག་ཆེར་ཤར་བ་མི་ལྟུང་ཕྲེང་བའི་ཁྲོད། ། ཀུ་མུད་བཞད་པའི་རྩ་ལག་གཉིས་པ་ཅང་སྲིད་དམ། ། སྨྲ་བ་མཁས་པ་སྟོང་གི་སྒྲ་དོན་རྒྱན་གྱི་གླུ། ། སྐྱེ་བར་བླངས་ཀྱང་ཆེ་བའི་གུ་ཎ་ཕྱོགས་རེའི་མཐར། ། བགྲོད་པར་མ་བཟོད་རྣམ་པར་དུབ་པའི་ཡན་ལག་ལྔ། །
ངལ་གསོར་སྤྱོད་སྙམ་བགྱིད་པའི་ཞབས་སྟེགས་ག་ལ་བར། ། བསླུ་མེད་སྐྱབས་ཀྱི་དམ་པ་ཡན་ལག་མཆོག་ཐོབ་ལས། ། ཉེར་འཁྲུངས་རབ་དགའི་ན་ཚོད་གཞོན་ནུ་འདི་འདྲ་ནི། ། མགོན་ཁྱོད་བྱམས་ཆེན་རྒྱལ་བའི་བསྟན་པ་མ་ཤར་བར། ། དེ་སྲིད་བརྟན་པར་བཞུགས་ལས་ཐོབ་ཀྱི་གཞན་དུ་ཅི། ། བསོད་ནམས་བྱེད་པོས་ཉེར་བསྐྲུན་པདྨའི་རྫིང་བུ་ལས། ། ཟང་ཟིང་འབྱོར་བའི་འདབ་སྟོང་དགོད་པ་བཏུས་པའི་ཕྲེང༌། ། དགའ་སྟོན་ཚུལ་དུ་གཏོར་བ་འདི་ཀོ་བྱང་ཆུབ་བར། ། འཛད་མེད་མཆོད་པའི་སྤྲིན་གྱི་ཕུང་པོར་གནས་གྱུར་ཅིག ། འདིར་འབད་དགེ་བས་སྐྱེ་བ་འདི་དང་ཡང་འབྱུང་བཅས། །
རྒྱལ་ཀུན་འདུས་ཞལ་དཔལ་ལྡན་བླ་མ་མཉེས་བགྱིད་ཅིང༌། ། གཙུག་ལག་ཆོས་ཀྱི་དཔལ་འབྱོར་མ་ཚང་མེད་བཟུང་ནས། ། ཁམས་གསུམ་འགྲོ་ལ་ཆོས་ཀྱི་དགའ་སྟོན་བཀྱེ་ཕྱིར་བསྔོ། ། བཀྲ་ཤིས་པའི་ལྷ་དང་དཀར་པོས་མཚོན་པའི་རྣམ་གྲངས་བཅུ་བདུན་འདི་ཞུ་དག་བླ་མས་གུས་པར་ཕུལ་བ་ལགས། མཁན་པོ་རིན་པོ་ཆེ་རིན་ཆེན་མི་འགྱུར་རྒྱལ་མཚན་པར་རང་གིས་ཁྲི་འབུལ་ལེགས་མཚོན་སྟོབ་པའི་གོང་བརྗོད་དུ་བནྡེ་ཚུལ་ཁྲིམས་རིན་ཆེན་རང་གིས་བྲིས་པའོ།། །། ༄༅། །ཕྱོགས་བཅུའི་རྣམ་པར་འདྲེན་ཀུན་གྱི། ། མཁྱེན་བརྩེ་ནུས་པའི་ས་བོན་སྟོབས། ། ཡོངས་རྫོགས་དགེ་ལེགས་ཀུན་གྱི་གཏེར། ། སྐྱབས་མཆོག་དཔག་བསམ་དབང་པོ་རྒྱལ། ། ཚོགས་ཟུང་ལྷུན་པོའི་ཕྲག་ལས་ཐོན། །
རྒྱལ་བསྟན་ཀུན་གསལ་མཛེས་པའི་རྒྱན། ། མཁས་ཚུལ་གསུམ་གྱི་གཟི་སྟོང་གིས། ། སྲིད་པའི་མུན་འཕྲོག་ཉིན་མོར་བྱེད། ། ཁྱོད་ཞབས་ཤིས་པའི་མཚན་རིས་ཅན། ། འཁོར་བ་མཐའ་ཅན་གྱུར་གྱི་བར། ། སྐྱེ་དགུའི་བླ་མར་བརྟན་བྱེད་པའི། ། བསྙེངས་བྲལ་སེང་གེའི་ཁྲི་དྲུང་དུ། ། དད་དགའ་བརྟས་པའི་ཐལ་སྦྱར་གྱིས། ། ཉེ་བར་བཏུད་པའི་བཀའ་འབངས་དག ། དབང་གི་རྒྱལ་པོ་གཙུག་ཐོབ་ལས། །
ལྷག་པའི་སྤྲོ་བས་འདི་སྐད་གསོལ། ། བརྒྱ་ཕྲག་དཀའ་བ་སྤྱད་པ་མེད། ། ཟོང་གི་དངོས་བརྒྱས་བསྒྲུབས་མིན་པར། ། སྐྱབས་གསུམ་འདུས་པའི་འདྲེན་པ་མཆོག ། དངོས་མཇལ་སྐལ་བའི་སྣོད་དག་ཡངས། ། གཅིག་ཏུ་བསོད་ནམས་ཤིང་རྟར་བརྟེན། ། བདག་ཅག་རྣམས་ཀྱི་སྡུམ་བར་དུ། ། ཞབས་རྡུལ་དྲི་མེད་ཀྱིས་བཏབ་པའི། ། དྲིན་མཐའ་ནམ་མཁས་མཚོན་དུ་ཅི། ། འོན་ཏེ་བསགས་པའི་དངོས་ཕྲན་ལས། །
སྙིང་པོ་བླ་མེད་བླང་ཕྱིར་དུ། ། སྐུ་དྲིན་གསོབ་པའི་མཎྜལ་མཚོན། ། ཉུང་ཟད་སྟོབས་འདིར་དགྱེས་ཚུལ་གནང༌། ། མཁན་ཆེན་རིན་ཆེན་མི་འགྱུར་རྒྱལ་མཚན་པ་དཔལ་བཟང་པོ་པ་ཉིད། བླ་མ་ཀུན་དགའ་རྒྱ་མཚོ་ཚེ་རིང་ནོར་བུ་སྐུ་མཆེད་རྣམས་ཀྱིས་ཁྱིམ་ཕེབས་གཡར་འདྲེན་ཞུས་ནས་ལེགས་འབུལ་སྟོབ་པའི་གོང་བརྗོད་ཉུང་ངུ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེའོ།། །། ༄༅། །རྣམ་འདྲེན་རིགས་ཀྱི་གཙོ་བོ་དགའ་མར་བཅས། ། སྙིང་བརྩེའི་གཏེར་བརྒྱད་མཆོད་འབུལ་སྒྱུ་རྩལ་སྤྱོད། ། བགེགས་དགྲ་དཔའ་བོ་དཔའ་མོར་བཅས་པའི་ལྷ། ། ཀུན་རྫོགས་འཁོར་ལོའི་མགོན་པོ་རྒྱལ་གྱུར་ཅིག ། ཡིད་སྲུབ་དཔུང་སྲེག་བི་ཤྭ་ན་རའི་བུ། །
སྡུག་བསྔལ་ཀུན་འབྱུང་ཚད་སྐྱོབ་དཀར་པོའི་གདུགས། ། འགྲོ་ཚོགས་སྲིད་མཚོ་ལས་གདོན་དེད་དཔོན་བཟང༌། ། ཀུན་གྱི་རེ་སྐོང་ཡོངས་འདུ་ས་བརྟོལ་ཚེ། ། དྲང་སྲོང་རིག་འཛིན་བློ་ལྡན་བྱེ་བ་བརྒྱས། ། བསྔགས་བརྗོད་གླིང་བུ་གྲངས་མེད་བསྒྱུར་བས་ཀྱང༌། ། ཆེ་བ་ཕྱོགས་རེའི་ཕ་རོལ་མ་ཕྱིན་པས། ། མཁས་པའི་སྟན་ལ་ངལ་གསོར་བྱིན་ནམ་སྙམ། ། ལེགས་བྱས་བྱེད་པོ་ཚངས་པའི་མཛུབ་རྩེ་ཡིས། ། དགེ་ལེགས་མཚན་བཟང་བཀྲ་བྱས་བགྲོད་བྱེད་དག ། འཕྲོག་བྱེད་དབང་པོས་སྲིད་པ་མཐའ་ཅན་ཞིག །
མ་མཐོང་དེ་སྲིད་བརྟན་བྱེད་གང་ཡིན་དེར། ། མཚུན་ཟ་འབར་བའི་ལྕེ་ཞགས་བརྐྱངས་པའི་ཁར། ། ཆུ་སྣོད་མ་བཟོད་ལང་ལིང་ཁོལ་བ་ལྟར། ། དད་གསུམ་ཤུགས་ཀྱིས་ཡིད་གཡོས་སློབ་བུའི་ཚོགས། ། སྤྲོ་བ་ཁོང་ནས་བརྟས་པའི་མཆིད་བུ་འབུལ། ། བསླུ་མེད་སྐྱབས་གསུམ་འདུས་པ་གང་གི་ཞབས། ། ཕན་བདེའི་རྡུལ་ཕྲེང་འབུམ་ཕྲག་འཛག་པ་དེང༌། ། བདག་ཅག་རྣམས་ཀྱི་བསྟི་གནས་ཉེར་བཏབ་པའི། ། སྐལ་བ་དམ་པའི་སྐུ་དྲིན་གཞལ་ཕྱིར་དང༌། ། བྲོ་འཚལ་ལྔ་པའི་གྲོང་དུ་བགྲོད་ཉེ་བ། །
དྲིན་དུ་ཆེ་ལྡན་ཚུལ་ཁྲིམས་བརྟན་པ་ཅན། ། ངན་སོང་སྐྱེ་སྒོ་འགོག་པའི་དབང་བསྐུར་དྲིན། ། གཏང་རག་མཎྜལ་དངོས་འབུལ་འདི་ལྟར་ལགས། ། ལྷ་དར་དཀར་པོ་སོགས་བྲི། ཞེས་རྒྱ་དཔོན་ཨོ་རྒྱན་དོན་གྲུབ་པ་སྐུ་མཆེད་རྣམས་ཀྱིས། མཁན་པོ་ཆེན་པོ་འཇམ་པའི་དབྱངས་རིན་ཆེན་མི་འགྱུར་རྒྱལ་མཚན་དཔལ་བཟང་པོ་ཉིད། སྡུམ་པར་དུ་སྤྱན་འདྲེན་ཞུས་ཤིང༌། དགེ་སློང་ཚུལ་ཁྲིམས་བརྟན་པ་ལ་ཀུན་རིག་རྣམ་པར་སྣང་མཛད་དཀྱིལ་འཁོར་དུ་དབང་བསྐུར་ཐོབ་པའི་ལེགས་འབུལ་གྱི་གོང་བརྗོད་དུ། ། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །ཕྱོགས་བཅུའི་རྣམ་འདྲེན་སྲས་བཅས་རྣམས། །
མཚན་ཉིད་ཀུན་ལྡན་སློབ་དཔོན་སྐུར། ། ཀུན་གྱིས་བསྟི་གནས་རྣམ་བརྟགས་ནས། ། ཅིག་ཅར་ཚོགས་པའི་འདྲེན་མཆོག་རྒྱལ། ། ཚུར་མཐོང་བློ་ངོར་མཁས་བཙུན་དང༌། ། བཟང་པོའི་ཡོན་ཏན་ཀུན་རྫོགས་པའི། ། ཆོས་སྨྲ་མཆོག་གི་སྒྱུ་འཕྲུལ་གྱིས། ། འགྲོ་བ་བྱང་ཆུབ་འཁྲིད་བརྩོན་པ། ། ཟླ་བྲལ་མཁྱེན་བརྩེའི་ཁྱུང་སྔོན་སྐྱེས། ། གནས་ལྔ་རིག་པའི་གཞུང་ལུགས་ཉི། ། ཐུབ་དབང་ཆོས་མཁར་འདྲེན་བགྱིད་པས། །
སྒྲིབ་པའི་ཐུན་གསུམ་མུན་པ་བཅོམ། ། ཤེས་བྱའི་གནས་ཚུལ་ཉིན་མོ་ཡི། ། ངོ་མཚར་སྣང་བའི་ལྟད་མོ་དག ། དཔྱོད་ལྡན་འདྲེན་བྱེད་ཡུལ་ངོམ་པའི། ། མཁས་ཚུལ་སྨྲ་བའི་མཆོག་གཅིག་ཁུམས། ། གང་སྐུ་གཞོམ་བྲལ་ཞོ་འཐུང་བུའི། ། རུས་པ་ལས་སྐྱེས་རྩེ་བརྒྱ་ལྟར། ། སྲིད་པའི་ཕ་མཐའ་མ་མཐོང་བ། ། དེ་སྲིད་བརླིང་བྱེད་ཆོས་ཀྱི་ཁྲིར། ། ཀུན་བཟང་བསྟན་པའི་རྗེས་ཞུགས་ཀྱང༌། །
དེ་སྤྱོད་རྗེས་སུ་བླང་དོར་གྱི། ། གོམ་པ་བཀོད་པ་མ་བཟོད་པའི། ། བཀའ་འབངས་ཐ་ཆུངས་དེས་གསོལ་པ། ། དེང་དུས་རྗེ་བཙུན་ཐུགས་རྗེའི་བདག་ཉིད་ཅན་གང༌། ཆོས་ལྡན་ས་སྐྱོང་ཆེན་པོའི་སྐུ་དྲིན་ལ་བརྟེན། བོད་ཆེན་ལྗོངས་ཀྱི་སྐྱེ་འགྲོའི་སྐྱབས་སུ་ཐོབ། ཁྱད་པར་ད་ལམ་མོང་རྟུལ་བདག་གི་གྲྭ་ཁང་དུ་ཞབས་ཀྱི་འཁོར་ལོས་བཅགས་པའི་རྡུལ་ཕྲན་པདྨ་རཱ་གའི་ཐིགས་པས་བྲན་པའི་བྱིན་རླབས་ཀྱི་གཟི་བརྒྱ་འབར་བར་བྱིན་གྱིས་བརླབས། ཁོ་བོར་རེ་ལྟོས་གང་ཡོད་ཀྱི་དྲིན་ཅན་སྔ་ལམ་དུ་སོང་བ་རྣམས་བྱང་ཆོག་གི་རྗེས་འཛིན་གནང་བ་བཅས། གང་ཅིའི་སྐུ་དྲིན་གསོབ་མཚོན་མཎྜལ་བརྡ་མཚོན་ཙམ་དུ་ལྷ་དར་གྱིས་མཚོན་པའི་འབུལ་ཚན་འདི་དག་པར་དཔོན་ཚུལ་ཁྲིམས་ཏིང་འཛིན་གྱིས་ཕུལ། ཞེས་པའི་གླེང་བ་ཉུང་ངུ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
༄༅། །རབ་འབྱམས་ཞིང་གི་རྣམ་པར་འདྲེན་ཀུན་གྱི། ། མཁྱེན་བརྩེ་ནུས་རྩལ་རྫོགས་པའི་སྒྱུ་འཕྲུལ་གྱིས། ། རིགས་གསུམ་གདུལ་བྱ་བྱང་ཆུབ་ལ་འགོད་པའི། ། སྨྲ་དབང་ཆོས་ཀྱི་རྒྱལ་པོ་རྒྱལ་གྱུར་ཅིག ། ཤེས་བྱའི་མཚན་ཉིད་ཀུན་གཟིགས་མཁས་པའི་མཆོག ། ཉེས་མེད་བསླབ་པས་ལེགས་སྡོམ་བཙུན་པའི་ཕུལ། ། བྱང་ཆུབ་སེམས་འབྱོངས་འགྲོ་བའི་མཛའ་བཤེས་བཟང༌། ། ཐེག་གསུམ་བསྟན་པའི་རྒྱན་གྱུར་ཁྱོད་གཅིག་ཁུམས། ། བསོད་ནམས་པིར་གྱིས་ལེགས་བྲིས་དགེ་མཚན་ཞབས། ། ལྷར་བཅས་སྐྱེ་དགུའི་སྤྱི་བོར་བསྐལ་པ་བརྒྱར། །
བརྟན་བྱེད་ཆོ་ག་ཚེ་མཐའ་ཡས་པ་སོགས། ། རྒྱལ་ཀུན་མགྲིན་གཅིག་སྒྲུབ་པ་ག་ལ་བར། ། ཡིད་གཅུགས་དང་བྲལ་སྲིད་པའི་སྣང་ཚུལ་ཅན། ། ཡོང་ཡེ་སྐྱོ་སེམས་མདོངས་མཐའ་གཞོན་ནུ་དེས། ། སྐྱབས་གཅིག་མཆོག་གི་ཐུགས་རྗེའི་སྤྲིན་རུམ་དེར། ། དད་གུས་འདྲེན་བྱེད་ཉེར་གཏོད་འདི་སྐད་གསོལ། ། འདི་ན་ས་སྐྱོང་མཆེད་ཟླས་སྦྲེལ་ལེགས་གང༌། ། བར་ཆད་ཞགས་མིག་ཆུད་པར་རྐྱེན་སེལ་གྱི། ། རལ་གྲི་སྟོང་གིས་མི་ཆོད་འཆིང་ཐག་དེ། ། ལས་ཀྱི་བྱེད་པོ་མིན་པ་སུ་ཡིས་བསྐྲུན། །
སྔོན་ལས་བཙན་པོས་བཏབ་པའི་དུས་མཚམས་དེ། ། བསྐལ་ནུས་འགའ་ཡང་མེད་པ་རྒྱུ་འབྲས་གཤིས། ། འབྲས་ལྡན་དུས་ཀྱི་རྒྱལ་མོའི་རྗེས་ཉིད་ནས། ། མི་འདོད་དགུན་གྱི་རེག་པ་ཁད་ཀྱིས་འབྱུང༌། ། འོན་ཏེ་བསླུ་མེད་སྐྱབས་ཀྱི་དམ་པ་ཉིད། ། ལྷས་བསྐོས་མགྲོན་དུ་ཁུགས་དང་ལྷན་ཅིག་ཏུ། ། ངན་འགྲོའི་འཇིགས་བྲལ་དུས་འདས་རྣམ་པར་ཤེས། ། བདེ་ལྡན་ཞིང་སོགས་བགྲོད་པའི་རྫུ་འཕྲུལ་སྩལ། ། དེ་བཞིན་གཤེགས་དང་དེ་སྲས་ཐོས་སྒྲོགས་དང༌། ། རྐྱེན་གཅིག་རྟོགས་དང་བགེགས་དགྲ་འཇིག་རྟེན་སྐྱོང༌། །
ཀུན་གྱི་ཁྱབ་བདག་རྣམ་པར་སྣང་མཛད་དང༌། ། དབྱེར་མེད་དཀྱིལ་འཁོར་གཙོ་བོའི་སྐུར་བཞེངས་ནས། ། ཕྱིར་བཟློག་དབང་བསྐུར་རྣམ་དག་ཆོ་གར་བརྟེན། ། དུས་འདས་ཀྱིས་མཚོན་རྒྱ་མཚོའི་རྡུལ་སྙེད་གྲངས། ། མཉམ་པའི་འགྲོ་ཚོགས་དུས་འདི་ཉིད་ནས་བཟུང༌། ། ངན་འགྲོའི་འཇིགས་བྲལ་ཐར་པའི་གྲོང་ཁྱེར་བཅུག ། འཇུག་པ་བཅུ་པའི་བགྲོད་བྱེད་བཀྲུས་པ་མེད། ། དྲང་སྲོང་ཁྲོས་པའི་ཁ་ཆུས་མ་བསླད་པའི། ། རྣམ་དག་ཆོ་གའི་མཐོ་རིས་དག་བྱེད་ཀྱིས། ། སྡུག་བསྔལ་ཀུན་འབྱུང་བཅས་པ་བཅད་ཅིང་སྦྱོང༌། །
འཕྲོ་འདུ་འོད་ཀྱི་སྣང་བ་རེ་རེས་ཀྱང༌། ། སྡུག་བསྔལ་རྒྱུར་བཅས་སྦྱང་བའི་རྣམ་ཐར་སྔོན། ། ལྷ་བུ་དམྱལ་བར་ལྟུང་དགུ་ཐུབ་དབང་གིས། ། སྐད་ཅིག་བདེ་ལ་སྦྱར་རྗེས་རྐང་པ་འཇོག ། འཛམ་བུ་རྐང་འཐུང་གིས་མཚན་གླིང་རྫོགས་པ། ། མདོག་བཟང་ཕུང་པོར་བསྒྱུར་བའི་རིན་ཐང་གིས། ། ཟླ་བྲལ་སྐུ་དྲིན་ཆེ་བའི་བརྒྱ་སྟོང་ཆའི། ། དོ་ཟླར་ཕོད་སྙམ་མི་བགྱིད་དེ་ལྟ་ནའང༌། ། བསགས་པའི་དངོས་པོ་ཡོན་ཏན་ཞིང་དམ་པར། ། མཆོད་པའི་མཎྜལ་སྤྲུལ་ནས་སྟོབས་པ་འདིས། །
དམིགས་ཡུལ་གྱིས་མཚོན་ལུས་ཅན་རྒྱ་མཚོའི་རྒྱུད། ། ཚོགས་ཟུང་ནོར་བུའི་འབྱོར་པ་རྒྱས་ཕྱིར་ལགས། ། དེའང་ལྷར་བཅས་འགྲོ་བའི་སྐྱབས་གཅིག གཞུང་ལུགས་རྒྱ་མཚོའི་མཐར་སོན། ལེགས་བཤད་མི་ཟད་པའི་འབྱུང་གནས། སྨྲ་མཁས་བྱེ་བའི་བསྔགས་འོས། སྲིད་གསུམ་གནས་ན་སྒྲུན་ཟླས་དབེན་པའི་སྐྱབས་ཡུལ་ཀུན་འདུས་འདྲེན་མཆོག་ཆོས་ཀྱི་རྒྱལ་པོ་གང་དེའི་ཞབས་ཟུང་ཨུཏྤལ་དམར་པོས་སྒེག་པའི་ཆོས་ཀྱི་རྐང་སྟེགས་དམ་པ་ག་ལ་བར། དལ་རྟེན་རྐང་འཐུང་ལྡམ་པའི་ཕང་བར་དད་གུས་ཀྱི་ལོ་འདབ་རྣམ་པར་དུད་པས་གསོལ་བ། གྲངས་མེད་བསྐལ་པར་བསགས་པའི་ཚོགས་གཉིས་དག་བྱེད་གཏེར་ཆེན། རྨད་བྱུང་ཐུགས་བསྐྱེད་སྨོན་ལམ་གྱི་རི་བོས་བསྲུབས་པའི་སྙིང་པོ།
རྒྱལ་ཀུན་སྤྱི་གཟུགས་ཉིན་མོར་བྱེད་པ་དགེ་ལེགས་མཚན་བཟང་དཀྱིལ་འཁོར་ཀུན་ནས་རྫོགས་པ་གང་དེ། ཡོངས་རྫོགས་ཆོས་ཀྱི་མཁའ་དཀྱིལ་བརྟན་པར་འཚོ་གཞེས་སུ་བཞུགས་པ་ནས། སླར་ཡང་མདོ་ཁམས་ཐ་གྲུ་ཡངས་པར་སྟོབས་བཅུ་མངའ་བའི་ལུགས་བཟང་སྤྱིའི་སྒྲིབ་པའི་མུན་སྟུག་བཅིལ་ཞིང་བྱེ་བྲག་གཞུང་ལུགས་ཀུན་ལ་ཆོས་མིག་དྲི་བྲལ་བརྙེས་པའི་ཡོངས་རྩེ། ཚད་མེད་པའི་ཐུགས་རྗེར་ལྡན་པ་ཁམས་གསུམ་ཆོས་ཀྱི་རྒྱལ་པོ་མཚུངས་མེད་བརྩེ་ཆེན་སྙིང་པོའི་ཞབས་དང༌། རྒྱལ་བའི་རྒྱལ་ཚབ་རྗེ་བཙུན་ཨེ་ཝཾ་པ་ཆེན་པོ་ཟུང་གིས་ལེགས་པར་བཞག་པའི་ལུགས་མཆོག་སྦྲང་རྩིའི་རྒྱལ་མཚན་ཅན་གྱི་དགའ་ཚལ་ཕྱོགས་བྲལ་དུ་རྒྱས་པའི་ཁྲོད་དག་ཏུ། དེ་འཛིན་ཐུབ་པའི་བརྟུལ་ཞུགས་འཆང་བའི་སྨྲ་མཁས་རྐང་པ་དྲུག་ལྡན་གྱི་འདུས་ཚོགས་བགྲང་ལས་འདས་པ་རྒྱུན་མི་ཆད་པར་འབྱུང་བ་དག་གིས། བཤད་སྒྲུབ་སྙན་པའི་སྒྲ་དབྱངས་འོག་མིན་བར་དུ་ལུད་པ་བསྒྲག་པའི་ཕྱིར་དང༌། བསྟན་པ་དམ་པའི་རྗེས་སུ་རྐང་པ་བཀོད་པ་བདག་ཅག་ལྟོས་དང་བཅས་པའི་ཚོགས་ཀྱིའང་བླ་མེད་བྱང་ཆུབ་སྙིང་པོའི་བར་དུ་བགྲོད་པར་བྱེད་པའི་རྣམ་གྲོལ་ཐར་པའི་ལམ་ཆེན་ཡན་ལག་དང་བཅས་པའི་སྣང་བྱེད་གཅིག་པུར་གཙུག་གི་རྒྱན་མཆོག་ཏུ་མངའ་གསོལ་བའི་ཕྱིར། ལྷག་བསམ་དགེ་བའི་གསོལ་འདེབས་ཁྱུང་སྔོན་སྐྱེས་ཀྱི་ཁ་ལོ་བསྒྱུར་བ་གང་དེས། ལེགས་བྱས་ཡངས་པའི་ཀུན་གསལ་ལུས་ཕྲའི་མཁུར་ཚོས་སྤ་བའི་རྒྱན་དུ་ལེགས་པར་ཁུགས་པའི་ལེགས་གསོལ་དགའ་སྟོན་དུ་བཅས་པ་དག
ས་སྐྱོང་གཅེན་པོ་ཡབ་སྲས་ལྷ་ལྕམ་བཅས་ནས་མི་འགྱང་བར་འབུལ་དགོས་པ་སོམ་ཉི་ཅི་ལ་སྲིད་རུང༌། བློ་གྲོས་དཀྱིལ་ཆེ་བའི་ས་སྐྱོང་རིགས་ཀྱི་གཅེན་དེ་ཉིད། དེ་སྐབས་ནས་དོན་སྣོད་ལ་མི་བདེ་བའི་སྙུང་གཞི་ཧ་ཅང་ཟུག་པོ་མིན་པ་ཞིག་གིས་གཞི་ཆེན་བཅས་ཡོད་པར། རེ་ཞིག་བྲོ་འཚལ་ཡར་བདེ་ནམ་བྱུང་ཞིག་གི་བར་བསྲིངས་ནས། མི་རིང་བར་མཁན་ཆེན་ཐུགས་རྗེའི་གཏེར་ཆེན་ཉིད། བདག་ཅག་རྣམས་ཀྱི་སྐྱེ་ཡུལ་བསྟི་གནས་སུ་བཅས་པར་བྱས་པའི་ས་ཕྱོགས་འདིར་སྤྱན་འདྲེན་ཞུས་ནས། འཁོར་ལོས་མཚན་པའི་ཞབས་ཀྱིས་བཅགས་པའི་བྱིན་རླབས་ཀྱི་འོད་རྡུལ་བཏབ་པས། ས་གཞི་ཐམས་ཅད་མཆོད་རྟེན་ལྟ་བུར་བསྐྲུན་འདོད་དང༌། རང་རེ་མཆོད་ཡོན་ཚང་མ་ཐབས་གཅིག་ཏུ་ཞལ་འཛོམ་གྱི་ཐོག་ནས། དགའ་སྟོན་རོ་བདའི་དཔལ་ལ་རྩེན་ཞིང༌།
བཟོད་པ་དམ་པས་ལན་བརྒྱར་ཕྱིས་པ་སྙམ་བགྱིད་པའི་མཐོང་དོན་ཆེ་བའི་ཞལ་གྱི་དཀྱིལ་འཁོར་མཇལ་ཞིང༌། ལེགས་འབུལ་སྭསྟི་སྒྲ་དབྱངས་སྙན་པོ་སྲིད་རྩེའི་བར་དུ་སྙན་པར་བསྒྱུར་བ་དང་ཆབས་ཅིག་ལྷག་པ་ལྷའི་དཀྱིལ་འཁོར་ཆེན་པོ་གང་ཡང་རུང་བ་ཞིག་ཏུ་སྨིན་བྱེད་ཀྱི་དབང་བསྐུར་ནོད་པ་དང༌། རྟེན་གསུམ་ཕོ་བྲང་བཅས་པ་ལ་རབ་ཏུ་གནས་པའི་མེ་ཏོག་གི་སིལ་མས་འཐོར་བའི་བྱིན་རླབས་ཀྱི་གཟི་འོད་འབར་བར་བསྐྲུན་འདོད་ཀྱི་འདུན་པར། རི་དྭགས་སྐོམ་པས་ཆབ་གཙང་གི་བཏུང་བར་སྲེད་པ་བཟློག་པར་དཀའ་བ་ལྟ་བུར་ཡོད་པའི་འཕྲོ་ལ། སྙུང་གཞིའི་བབས་ཇི་ལྗིར་སོང་བས་བསམ་དོན་ཆུ་ཤིང་བཞིན་དུ་སྙིང་པོས་དབེན་པར་གྱུར་པ་དེ་ལྟ་ནའང༌། བརྩེ་གཅུགས་སྐུ་ཚེའི་དུས་འདས་དེ་ཉིད་ཀྱི་བཞེད་པ་གང་ཡོད་ལྟར་དང༌། ས་དབང་གི་རིགས་སྲས་ལྷ་ལྕམ་དུ་བཅས་པའི་བཞེད་དོན་གང་ཡོད་ལྟར་ལེགས་འབུལ་རྣམས་དཔང་མཐོར་སྟོབ་ཐུབ་པ་བྱུང་ན། ཇི་སྐད་དུ། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་ཡང་དག་བརྩམ། །
དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་འབྱུང་བ་ལྟར་ཚེ་རབས་གཏན་གྱི་སྐྱབས་གཅིག་མཆོག་ལ་ཕུལ་བས། སྙིང་པོས་དབེན་པའི་ཟང་ཟིང་ལས་མཆོག་གི་སྙིང་པོ་བླངས་པར་འགྲོ་བས། གསོན་གཤིན་ཀུན་གྱི་རྒྱུད་ལ་ཚོགས་གསོག་སྒྲིབ་སྦྱོང་དེ་ལས་ཆེ་བ་སྒྲུབ་ཐབས་མེད་པ་གོར་མ་ཆག་མོད། ད་ལམ་གློ་བུར་དུ་ཡོན་གནས་ཀྱི་ཡུལ་དམ་པ་ཡོན་མཆོད་དུ་འབྲེལ་ལོ་ཅོག་ལ་བསྔོ་རྟེན་དང༌། འདོན་བརྗོད་རྣམ་དཀར་དགེ་བརྫང་གི་གཏོང་སྒོར་འགྲོ་ཆེ་བའི་རྒྱུས་བསམ་ཚོད་ཙམ་སྟོབ་པར་མ་སྤོབས་ནའང༌། མི་དམན་ལྷག་བསམ་གྱི་བྱེད་པོས། བསོད་ནམས་བགོ་སྐལ་དང་འཚམ་པའི་བང་མཛོད་རྣམ་པར་ཕྱེ་བ་ལས་བརྣབ་སེམས་ཀྱི་སྲད་བུས་བཅིངས་པ་མེད་པའི་སུག་པས་ཉེ་བར་བླངས་པའི་དངོས་རྫས་ཉུང་ཤས་ཤིག དད་སྒྲོལ་མཆོག་གི་གསང་གསུམ་མི་འགྱུར་བསྐལ་པའི་དཀྱུས་སུ་རྡོ་རྗེའི་རང་བཞིན་དུ་བརྟན་བྱེད་ཆོས་གྲྭ་ཆེན་པོ་དཔལ་ལྷུན་གྲུབ་སྟེང་ཞེས་གྲགས་པའི་ཟླ་སྣང་རིང་དུ་སོང་བའི་ཆོས་ཀྱི་ཁྲི་ག་ལ་བར་མངའ་གསོལ་བའི་ལེགས་སོའི་གཏང་རག་གི་མཎྜལ་འབུལ་བའི་མཚོན་བྱེད་དང༌།
ཐབ་གསོས་ཀྱི་བརྡར་འདོགས་བཅས་ལ་ཁ་དར་དཀར་པོ་སོགས་བཅས་པའི་ཚན་གྲངས་འདི་དག་ས་སྐྱོང་གི་རིགས་སྐྱེས་ཁུ་ཚ་ལྷ་ལྕམ་ཟུང་དུ་བཅས་པ་ལྷན་ཅིག་པས་གུས་པས་ཕུལ་བ་ལགས་སོ། ། ཞེས་ཁྱུ་མཆོག་གི་གནམ་ལོ་ཚེས་པར་སྡེ་དགེ་ས་སྐྱོང་བསོད་ནམས་མགོན་པོ་པ་སྐུ་ཚེའི་དུས་ལས་བསྐལ་པ་ན། ངོར་མཁན་ཆེན་ཐམས་ཅད་མཁྱེན་པ་ཤར་པ་རིན་ཆེན་མི་འགྱུར་རྒྱལ་མཚན་དཔལ་བཟང་པོའི་ཞབས་ཉིད་བཀྲ་ཤིས་ལྟེམ་གྱི་རྒྱལ་ཁབ་ཏུ་སྤྱན་འདྲེན་ཞུས་ནས། འདའ་ཀའི་གདམས་ངག་ཟབ་མོ་འབོགས་པ་ནས་བརྩམས་ཏེ། དགུང་བདུན་ཕྲག་བདུན་གྱི་བར་དུ་བཞུགས་ནས། དཔལ་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྩ་བའི་དཀྱིལ་འཁོར་ལ་བརྟེན་པའི་ཕྱིར་བཟློག་དབང་བསྐུར་གྱི་རིམ་པ་དང་སྐུ་གདུང་ཞུགས་འབུལ། སཱཙྪའི་ཆོ་གར་བཅས་པའི་རྗེས་འཛིན་ལེགས་པར་སྩལ་བའི་གཏང་རག་གི་མཎྜལ་དང་ཟབ་གསོས་སྟོབ་པ་ལྷན་ཅིག་པའི་དུས་ཀྱི་འབུལ་ཡིག་རབ་འབྱམས་མཆོད་ཡུལ་དགྱེས་པའི་སྤྲིན་གྱི་བཞད་སྒྲ་ཞེས་བྱ་བ་འདི་ནི། ས་སྐྱོང་ཁྲི་ཆེན་བླ་མ་ཆེན་པོ་བློ་གྲོས་རྒྱ་མཚོ་པའི་བཀའ་ལུང་གསེར་གྱི་ཅོད་པཎ་སྤྱི་བོར་བཅིངས་འཕྲལ། བནྡེ་ཚུལ་ཁྲིམས་རིན་ཆེན་དུ་བོད་པས་དཔལ་འབྱོར་གླིང་གི་རྒྱལ་ཁབ་ཏུ་བྲིས་པ་ཤུ་བྷ་མསྟུ་སརྦ་ཛ་གཱ་ཏཾ།། །། ༄༅། །ཨོཾ་སྭསྟི་བི་ཛ་ཡ་ཏུ།
ཚད་མེད་ཡོན་ཏན་གོམ་པ་བགྲོད་ཙམ་གྱིས། ། རྡོ་རྗེའི་ས་མཆོག་གནོན་པའི་མཐུ་རྫོགས་ཀྱང༌། ། མཐའ་ཡས་གདུལ་བྱ་བྱང་ཆུབ་སྨིན་བྱའི་ཕྱིར། ། མཆོག་གི་སློབ་དཔོན་རྣམ་རོལ་རྒྱལ་གྱུར་ཅིག ། གནས་སྐབས་མཐར་ཐུག་ཕན་བདེའི་གོ་འཕང་དཔལ། ། ཅི་འདོད་འཇོ་དེ་དཔག་བསམ་རྐང་འཐུང་མིན། ། སྐྱབས་ཀུན་འདུས་ཞལ་དཔལ་ལྡན་བླ་མ་ཡི། ། ཐུགས་རྗེ་ཕྱོགས་བྲལ་རྒྱས་པའི་ཡོངས་འདུ་ཉིད། ། ཁྱོད་ཀྱི་ཞབས་སྟེགས་ལེགས་བྲིས་མི་བདག་དང༌། ། གདེངས་ཅན་དབང་སོགས་ཁེངས་ལྡན་ཡོངས་བཏུད་པའི། །
ལུང་རྟོགས་ཆོས་ཀྱིས་མངོན་པར་མཐོར་བགྱིས་པའི། ། བསྙེངས་བྲལ་གདོང་ལྔས་བསྒྱིངས་བ་གང་ཡིན་དེར། ། རྣམ་དཀར་དཔྱིད་ཀྱི་རྒྱལ་མོས་མགྲོན་གཉེར་བའི། ། དལ་རྟེན་ཆུ་སྐྱེས་གཞོན་ནུ་འཁོར་བའི་མཐའ། ། རྣམ་བཞིས་སྐྱོ་བའི་ཡིད་ཀྱི་གེ་སར་རྩེར། ། ཞུ་ཆུང་བུང་བའི་སྦྱུག་གླུ་འདི་སྐད་གསོལ། ། དེང་འདིར་ས་སྐྱོང་རིགས་ཀྱི་བརྩེ་གཅུགས་དེ། ། འཚོ་ཐབས་ཆོ་ག་ཀུན་གྱིས་མ་བཟློག་པར། ། དབང་མེད་དུས་འཛིན་དྲེགས་པའི་ཁང་སྟོང་བར། ། བཟོད་དཀའི་སྡུག་བསྔལ་འདི་དག་ལས་ཀྱིས་སྤྲུལ། །
འོན་ཏེ་དད་སྒྲོལ་ཐུགས་རྗེའི་གཏེར་ཉིད་ནས། ། གསང་ཆེན་བསྟན་པའི་དཀྱིལ་འཁོར་ཞལ་ཕྱེ་ཞིང༌། ། ངན་འགྲོའི་སྒོ་འགེགས་དབང་བསྐུར་བྱིན་གྱིས་བརླབས། ། རྣམ་ཤེས་སངས་རྒྱས་ཞིང་འཕོས་གདོན་མི་ཟ། ། དམིགས་ཡུལ་གྱིས་མཚོན་གྲངས་མེད་འགྲོ་བ་ཅོག ། ངན་འགྲོ་ལས་བསྒྲལ་བདེ་ཆེན་ཐར་པའི་སར། ། འཁྲིད་བྱེད་སྙིང་རྗེའི་ཕྱག་རྒྱ་རིང་བརྐྱངས་ནས། ། ངན་འགྲོ་སྲིད་པའི་གདུང་སྐྱོབ་སྩལ་བའི་དྲིན། ། རྫོགས་པའི་ངོ་མཚར་གལ་ཏེ་གཞལ་བྱ་རུ། ། སོང་བ་གང་ཚེ་དོ་ཟླ་མ་ལྡང་གི །
དོགས་པས་སྟོང་གསུམ་ཆེན་པོའི་སྣོད་བཅུད་ཀྱི། ། དངོས་ནི་ཚངས་པས་ཆེད་དུ་སྤྲུལ་ལམ་སྙམ། ། དེ་ལྟ་ན་ཡང་ལྷག་བསམ་བྱེད་པོ་ཡིས། ། བསགས་པའི་དངོས་པོ་དགེ་བའི་ཚོང་ཟོང་དུ། ། མངོན་པར་སྤྲུལ་ནས་ཚོགས་གཉིས་རིན་ཐང་ཚད། ། གཞལ་བར་དཀའ་བའི་ནོར་བུ་རིན་ཆེན་བསྒྲུབས། ། འཁོར་བའི་དངོས་འབྱོར་ཡོན་ཏན་ཞིང་ཕུལ་ནས། ། དཔག་ཡས་བསོད་ནམས་ཚོགས་མང་བསྒྲུབས་པ་འདིས། ། གསེར་འགྱུར་རྩིར་བརྟེན་དངོས་རྫས་ཕལ་པ་ཡང༌། ། མདོག་བཟང་ཕུང་པོར་བསྒྱུར་བ་གྱི་ནར་བྱས། །
ཚུལ་འདི་སྐུ་ཚེའི་དུས་འདས་མི་བདག་གི ། ཉེར་མཚོན་ཁམས་གསུམ་སྐྱེ་འགྲོ་ཀུན་གྱི་རྒྱུད། ། མཐར་ཐུག་བསོད་ནམས་བརྒྱ་པའི་གཟུགས་ཀྱི་སྐུ། ། གེགས་མེད་འགྲུབ་པའི་མཎྜལ་འདི་ལྟར་ལགས། ། དེའང་ཤེས་བྱ་ཀུན་གྱི་དེ་ཁོ་ན་ཉིད་ལེགས་པར་མཁྱེན་ཅིང་ལེགས་པར་སྨྲ་བ་ལ་བསྙེངས་པ་བྲལ་བའི་མཁས་དབང་དམ་པ། ཀུན་མཁྱེན་ཉི་མའི་གཉེན་གྱིས་ལེགས་པར་བཅས་པའི་ཆོས་འདུལ་བསླབ་གཞི་ཕྲ་རགས་ཚུལ་བཞིན་དུ་བསྲུང་ཞིང་གཞན་དག་ལ་ལེགས་པར་འདོམས་པའི་དབང་ཕྱུག་རྒྱལ་བའི་མྱུ་གུ་རྣམས་ཀྱིས་བསླབ་བྱ་རྨད་བྱུང་སྤྱོད་པ་རྒྱ་མཚོའི་ཕ་རོལ་ཏུ་ཕྱིན་ནས། འགྲོ་བ་ཀུན་ལ་བུ་གཅིག་པ་ལྟར་བརྩེ་བའི་མཛའ་བཤེས་དམ་པ། ཚེ་གཅིག་ཕྱག་རྒྱ་ཆེན་པོ་མཆོག་གི་གོ་འཕང་དུ་བགྲོད་པའི་ཉེ་ལམ་རྡོ་རྗེ་ཐེག་པའི་བསྟན་པ་མཐའ་དག་བཟུང་ནས། ལུས་ཅན་རྒྱ་མཚོའི་རྒྱུད་དུ་ཟུང་འཇུག་སྐུ་བཞིའི་ལམ་དང་འབྲས་བུ་ཅི་རིགས་པ་སྦྱོར་བའི་དཔལ་ལྡན་རྡོ་རྗེ་སེམས་དཔའ་ཉིད་ནས། དེང་དུས་བདག་ཅག་གི་མཆེད་ཟླར་གྱུར་པའི་ས་སྐྱོང་བློ་གྲོས་མཛངས་ལྡན་བསྟན་ཇུས་ཀྱི་བགྱི་བར་དཔྱོད་པའི་བློ་ལྡན་རྟེན་གླིང་ལྟ་བུར་གྱུར་པ་དེ་ཉིད་བྲོ་འཚལ་གྱིས་གཙེས་པའི་ཚེའང་རྐྱེན་སེལ་དབང་བསྐུར་གྱི་རིམ་པ་དང༌།
བསོད་ནམས་ཀྱི་ཐག་པ་ཕྲ་མོས་མ་ཟིན་པ་ལྟར་དུས་ཀྱི་ཆོས་ཀློང་དུ་ཡོལ་བར་གྱུར་པའི་གནས་སྐབས་འདིར་ཡང་ངན་འགྲོ་དང་འཁོར་བའི་དུཿཁ་མྱོང་འགྱུར་གྱི་ལས་སྒྲིབ་བག་ཆགས་དང་བཅས་པ་སྦྱོང་བྱེད་གསང་ཆེན་རྒྱུད་སྡེས་བསྟན་པའི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། དབང་བསྐུར་བྱིན་རླབས་ཐབས་ལམ་ཟབ་མོའི་གདམས་པ་འབོགས་པ་ལ་སོགས་པའི་སྨན་འདོགས་ཐུགས་བརྩེས་བསྐྱངས་པ་སོགས། མདོར་ན་ངན་འགྲོ་དང་འཁོར་བའི་འཇིགས་པ་ལས་བསྒྲལ་ཏེ་གནས་སྐབས་མཐར་ཐུག་གི་ཕན་བདེ་བླ་ན་མ་མཆིས་པ་ལ་སྦྱོར་བར་མཛད་པའི་སྐུ་དྲིན་གྱི་ཆ་ཤས་གསོབ་མཚོན་དུ་ལྷ་དར་དཀར་པོ་སོགས་འབུལ་ཚན་འདི་དག་ཕུལ་བ་ལགས་སོ། ། ཞེས་ཁྱུ་མཆོག་གི་བགྲང་གཞིར་ས་སྐྱོང་བསོད་ནམས་མགོན་པོ་པ་བྲོ་འཚལ་གྱིས་སྐུ་ལ་ཉེ་ཞོས་བསླད་པ་ན། གནས་ལྔ་རིག་པ་སྨྲ་བའི་དབང་ཕྱུག་ཆེན་པོ། སི་ཏུ་སྤྲུལ་པའི་སྐུ་བསྟན་པའི་ཉིན་བྱེད་པ་སྤྱན་འདྲེན་ཞུས་ནས། བྲོ་འཇོམས་རྐྱེན་སེལ་བསྒྲུབས་པ་ནས་བརྩམས་དུས་འདས་སྐབས་ཀྱི་གདམས་ངག་གི་མཚམས་སྦྱོར་དང་དགུང་བདུན་ཕྲག་བདུན་གྱི་བར་བཞུགས་ནས། རྡོ་རྗེ་ཕག་མོའི་དཀྱིལ་འཁོར་ལ་བརྟེན་ནས་འཁོར་བ་དང་ངན་འགྲོའི་སྒྲིབ་སྦྱོང་གི་ཆོ་ག་དང༌། སྐུ་གདུང་ཞུགས་འབུལ་བཅས་པའི་རྗེས་འཛིན་བཀའ་དྲིན་སྩལ་བའི་གཏང་རག་གི་མདུན་འཇོག་སྟོབ་པའི་འབུལ་ཡིག་རྣམ་པར་དཔྱོད་ལྡན་དགྱེས་པའི་རོལ་མཚོ་ཞེས་བྱ་བ་འདི་ནི། ས་སྐྱོང་ཁྲི་ཆེན་བླ་མ་ཆེན་པོ་བློ་གྲོས་རྒྱ་མཚོ་བའི་བཀའ་སྩལ་སྤྱི་བོར་ཕེབས་འཕྲལ།
བནྡེ་ཚུལ་ཁྲིམས་རིན་ཆེན་དུ་བོད་པས། དཔལ་འབྱོར་གླིང་གི་རྒྱལ་ཁབ་ཏུ་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །དགེ་མཚན་མི་འགྱུར་ཕྲེང་བའི་རྐང་རྩེ་ཡིས། ། རེག་པས་ཕན་བདེའི་མྱ་ངན་མེད་པའི་ཁ། ། དགེ་སྤྱོད་འབུམ་ཕྲག་བྱེ་བ་དཀོན་མཆོག་གསུམ། ། དགེ་བའི་བཤེས་ཚུལ་བླ་མ་རྒྱལ་གྱུར་ཅིག ། ཕྱོགས་བཅུའི་རྣམ་པར་འདྲེན་ཀུན་ཡེ་ཤེས་ཁམས། ། སྐལ་མཉམ་སྲིད་པའི་ཡོལ་གོར་འཁྱིལ་བའི་གཟུགས། ། ཐེག་གསུམ་བསྟན་པ་འཆད་རྩོམ་བརྩད་གསུམ་གྱིས། ། སྨྲ་མཁས་ངུར་སྨྲིག་འཆང་བ་ཡོངས་ཀྱི་ཏོག །
ཚོགས་གཉིས་བི་ཤྭ་ཀརྨས་མངོན་བརྡར་བའི། ། དགེ་ལེགས་མཚན་བཟང་གཟི་འོད་འབར་བ་གང༌། ། ལམ་གསུམ་རྒུད་པའི་མུན་པ་དབྲོག་ཕྱིར་དུ། ། དཔལ་སྟུག་བསྟན་པའི་མཁའ་དཀྱིལ་ལྷམ་མེར་གསལ། ། ཤེས་བྱ་གནས་ལྔའི་གཞུང་ལུགས་སྣང་ངོ་ཅོག ། འཛད་མེད་མགྲིན་པའི་ལམ་ནས་རྟག་འཇོ་བ། ། ཛཧྣུའི་རྒྱུན་ཆེན་ཉིན་མཚན་བར་མ་ཆད། ། བསྐལ་པར་འབབ་ཀྱང་མི་ཟད་རྗེས་སུ་སྙེགས། ། ཕ་མཐས་དབེན་པའི་ཁེངས་ལྡན་ཇི་སྙེད་ཆོས། ། སྐྱེས་སྦྱངས་རྩལ་གྱིས་བསྐྱེད་པའི་མཁྱེན་ཀློང་དུ། །
བདེ་བར་ཆུད་པའི་ངོ་མཚར་ལ་བལྟ་ཆེད། ། འཇམ་དཔལ་གཞོན་ནུས་ལན་བརྒྱར་ལྷག་བསམ་བགྱིད། ། དཔག་ཡས་མཁྱེན་བརྩེ་ནུས་པའི་གུ་ཎི་ཀས། ། ལུས་ཅན་ཀུན་གྱི་གནས་སྐབས་མཐར་ཐུག་གི ། རེ་བསྐོང་བས་འདིར་སྣང་འདོད་འབྱུང་དཔྱིད། ། དཔག་བསམ་ཡོངས་འདུ་ངོ་ཚས་ནགས་སུ་བྲོས། ། མཁས་ཚུལ་གསུམ་གྱི་མཛད་པ་མཐའ་ཡས་ཀྱི། ། ལྷ་རྫིང་རིང་མོའི་འཕྲིན་ཡིག་སྙན་དགུ་དག ། མ་བྱིན་ཕྲོགས་པའི་ཐུབ་ཆོད་ལས་འདི་འདྲས། ། ཐུབ་དབང་བཅས་པའི་འགལ་ཟླར་མ་གྱུར་གྲང༌། །
བསྔགས་ཡུལ་མཆོག་གི་བགྲོད་བྱེད་འཁོར་ལོའི་གཟུགས། ། བསོད་ནམས་བྱེད་པོས་བཀྲག་ཆེར་བཀྲ་བྱས་པ། ། འཇིག་རྟེན་ལྷ་མིར་བཅས་པའི་ཐོར་ཚུགས་རྩེར། ། བརྟན་བྱེད་ཆོས་ཀྱི་ཁྲི་འཕང་གང་ཡིན་དེར། ། འཁོར་བའི་སྐྱེད་ཚལ་དལ་རྟེན་དབྱར་སྐྱེས་ཕང༌། ། དད་གུས་མེ་ཏོག་ཉུང་ངུར་བཀྲ་བ་ལས། ། ཚོགས་པ་སུམ་ལྡན་པུཎྜ་རཱི་ཀའི་ཚོགས། ། ཅུང་ཟད་ཚར་དུ་དངར་བ་འདི་ལྟར་ལགས། ། དེང་འདིར་ལྷར་བཅས་སྐྱེ་དགུའི་སྐྱབས་ཀྱི་དམ་པ་ཉིད། འཛམ་གླིང་ཐུབ་པའི་བསྟན་པ་རིན་པོ་ཆེ་སྤྱིའི་གཞལ་མེད་ཁང་པར་རྟག་པར་བཞུགས་པ་ནས།
སྒྲིབ་བྲལ་ཡེ་ཤེས་ཀྱི་གཟིགས་པ་དམ་པས་ཕྱོགས་སུ་ལྷུང་བ་མེད་པར་སྐྱེ་འགྲོ་ཀུན་དུ་མ་ཁྱབ་པ་ཅི་ཞིག འོན་ཏེ་དེང་དུས་བདག་ཅག་གི་ཁུ་བོ་མཉེས་གཤིན་བརྩེ་བས་བསྐྱངས་པའི་དྲིན་ཆེན་དེ་ཉིད་གློ་བུར་རྐྱེན་དབང་དུ་སྟོར་བ། དུས་འདས་དེ་ཉིད་རང་རྒྱུད་དུ་དགེ་སྦྱོར་གྱི་བག་ཆགས་ཕྲ་ཞིང༌། གཅིག་ཏུ་སྡེ་དགེ་ས་སྐྱོང་ཆེན་པོའི་ཇུས་དོན་གྱི་བགྱི་བ་ཁོ་ནས་ཁ་ན་མ་ཐོ་བའི་ཕུང་པོའི་ཁུར་ལྕི་བས། སྐྱབས་ཡུལ་མཆོག་རྣམས་ཐུགས་རྗེའི་རམ་མདའ་སྦྲོན་པ་ལས་ཅི་བགྱིར་མ་མཆིས་གཤིས། ཁྱད་པར་འདི་ནས་བྱང་ཆུབ་བར་གྱི་ལེགས་ཉེས་ཀྱི་བློ་ལྟོས་འཆའ་ཡུལ་རྗེ་བཙུན་དམ་པ་ཉིད་ལས་ལྷག་པ་བསྐལ་པར་བཙལ་དུ་མེད་པའི་དང་འདོད་ཡིད་ཆེས་ཀྱི་སྒོ་ནས་སྤྱན་འདྲེན་ཞུ་ཧམ་གསོལ་བ་བཏབ་པར། བཤུལ་ལམ་བགྲོད་པའི་ངལ་ཚེགས་སོགས་སུ་མ་ལྟོས་པར། ཐུགས་རྗེའི་ཤིང་རྟས་བསྐྱོད་ཀྱི་སྡུམ་པར་འདིར་ཞབས་ཀྱིས་བཅགས་ཐུབ་པར་ཕེབས་ནས། དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱིས་ངེས་པར་བསྟན་པའི་སྡིག་སྦྱོང་གི་རིམ་པ་རྣམས་ལེགས་པར་སྩལ་བའི་སྐུ་དྲིན་ལ་བསམས་ན། སྟོང་གསུམ་རིན་པོ་ཆེ་སྣ་བདུན་གྱིས་ལེགས་པར་གཏམས་ནས་ཕུལ་བས་ཀྱང་ཆ་ཤས་འཚོབ་པ་ག་ལ་བཟོད།
དེ་ལྟ་ནའང་རང་གི་དབང་ཐང་གི་དཀྱིལ་འཁོར་ལ་དཔགས་པའི་བགོ་སྐལ་དུ་ཐོབ་པ་ཉུང་ཟད་བསགས་པའི་དངོས་རྫས་མཆོད་པའི་མཎྜལ་དུ་སྤྲུལ་ནས། དམིགས་ཡུལ་དེ་ཉིད་འདི་ནས་བྱང་ཆུབ་བར་དུ་ཐུགས་རྗེས་གཟུང་བར་གསོལ་བ་འདེབས་པའི་མཚོན་བྱེད་ཙམ་དུ་ལྷ་དར་དཀར་པོས་མཚོན་པའི་འབུལ་ཚན་གྱི་དངོས་པོ་འདི་དག་ཕུལ་བ་བརྩེ་དབྱིངས་ནས་བཞེས་པ་གསོལ་བ་འདེབས་པ་ལགས་སོ། ། ཞེས་ཁྱུ་མཆོག་གི་ལོར་འབྲི་ཆུ་གསེར་དང་ལྡན་མའི་འགྲམ་ངོགས་ནས་སྡེ་དཔོན་ཨ་དྲན་བསོད་ནམས་རྒྱལ་མཚན་པ་སྐུ་ཚེའི་དུས་ལས་འདས་པའི་སྐབས་སུ། མཁན་ཆེན་ཆོས་ཀྱི་རྒྱལ་པོ་ཤར་པ་རིན་ཆེན་མི་འགྱུར་རྒྱལ་མཚན་པ་ཉིད། ཆོས་སྡེའི་ཕོ་བྲང་དུ་སྤྱན་འདྲེན་ཞུས་ནས། ངན་འགྲོ་སྦྱོང་བ་ཀུན་རིག་གི་བྱང་ཆོག་བསྔོ་བ་སྨོན་ལམ་གྱིས་རྗེས་བཟུང་བྱུང་བའི་གཏང་རག་དངོས་འབུལ་གྱི་གོང་བརྗོད་གླེང་བ་བཅས་འདིའང༌། དབོན་དགེ་སློང་ཀུན་དགའ་བློ་གྲོས་ཀྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །། དགེ་ལེགས་འཕེལ་བར་གྱུར་ཅིག འདིར་རིགས་དང་དཀྱིལ་འཁོར་ཀུན་གྱི་ཁྱབ་བདག་རྣམ་འདྲེན་བསྟན་པའི་རྒྱན་གྱུར་ཁྱབ་བདག་འཁོར་ལོའི་མགོན་པོ་མི་འཇིགས་སེང་གེའི་ཁྲི་ལ་མངའ་གསོལ་བའི་ལེགས་འབུལ་བྱེད་པ་ལ།
ཐོག་མར་དགེ་འདུན་གྱི་གཙུག་ལག་ཁང་དུ་སེང་གེའི་ཁྲི་བཀོད་ལེགས་སུ་བཤམས་པ་ལ། བཞུགས་གདན་རྡོ་རྗེ་རྒྱ་གྲམ་གྱིས་མཚན་པར་འབྲས་དཀར་གྱི་ཚོམ་བུ་གཡུང་དྲུང་རིས་སུ་བཀོད་པ་དང༌། དཀོན་མཆོག་གི་རྟེན་དང་ཉེ་ལོགས་སུ་ཡན་ལག་བདུན་པའི་མཆོད་འབུལ་གྱི་ཉེར་སྤྱོད་སྤོས་མར་མེ་ཞལ་ཟས་ཀྱི་ཕྲེང་བ་ཅི་འབྱོར་དང༌། གཞན་ཡང་ས་རྒྱན་གནམ་རྒྱན་སོགས་ཅི་མཛེས་སུ་བྱ། བཀྲ་ཤིས་རྫས་བརྒྱད་དང་ཡན་ལག་བདུན་པ་དང་མཎྜལ་འབུལ་བར་བྱེད་པའི་བླ་མ་དགེ་སློང་གི་དགེ་འདུན་བཅས་བཞུགས་པའི་བཞུགས་བྲལ་རྣམས་བཤམ། ལོགས་ཤིག་ན་བསྟན་པའི་སྦྱིན་བདག་ཆེན་པོའི་བཞུགས་ཁྲི་བཀོད་ལེགས་དང་སྐུ་འཁོར་རྣམས་ཀྱི་རྣམ་གཞག་དང་མཐུན་པའི་འབོལ་གདན་གྲལ་གདན་རྣམས་ཀྱང་བཤམ། རྣམ་པར་རྒྱལ་མ་སོགས་ཡི་དམ་གྱི་ལྷ་གང་ཡིན་གྱི་རྗེས་གནང་གི་མཆོད་གཏོར་ཚོམ་བུ་བཅས་པའང་བཤམ། དེ་ནས་ཐོག་མར་དགེ་འདུན་རྣམས་རྔ་དུང་གི་བརྡས་སྤྱན་དྲངས་ནས་གྲལ་ལ་བཞུགས་ཏེ་ཆོས་སྤྱོད་ཀྱི་རིམ་པ་ལ། ཐུབ་དབང་བསྟོད་པ། གོང་མ་ལྔ་བསྟོད།
རྣམ་དག་དཀྱིལ་འཁོར་མའི་གསོལ་འདེབས། ཀུན་དགའ་བཟང་པོའི་བསྟོད་པ་རབ་སྡེ་རྦ་གསུམ་གྲགས་པ་ཚོགས་འདོན་བྱ། སྡེ་སྣོད་མའི་འགོ་ཙམ་ནས་མཁན་ཆེན་རྡོ་རྗེ་འཆང་སྤྱན་འདྲེན་པའི་སྤོས་སྣ་བ་བཏང་རྒྱ་གླིང་གི་དབྱངས་དང་བཅས་པས་ཚོགས་དབུར་སྤྱན་འདྲེན་ཞུ་ཞིང་བཞུགས་ཁྲིར་མངའ་གསོལ། དེར་བཞུགས་མ་ཐག་ནས་རྗེས་གནང་གང་ཡིན་གྱི་མཆོད་པ་བྱིན་རླབས་ནས་བདག་མདུན་སྒྲུབ་པ་བཟླས་པ་བཅས་མཛད་མ་ཟིན་གྱི་བར་དུ་ཚོགས་པ་རྣམས་ཀྱིས་གནས་བརྟན་བཅུ་དྲུག་གི་བསྟོད་པ་ཚར་གཅིག་དང༌། རབ་དཀར་མའི་བསྟོད་པ་ཚར་གསུམ་མམ་བདུན་གང་རུང་གི་རྗེས་མ་ཚར་གཅིག་ལ་ཆུ་འབེབས་ཀྱི་གདངས་བྱ། དེ་མཐར་སྐྱེ་བ་ཀུན་དུ་སོགས་ནས་མཉམ་མེད་བླ་མ་མཆོག་གི་བཀྲ་ཤིས་ཤོག་གི་བར་བརྗོད། དེ་མཚམས་ནས་ཚོགས་པ་ཐམས་ཅད་བཞེངས་པའི་ཕྱག་འཚལ་བ་དང་བཅས་ཏེ། གང་གི་དྲིན་གྱི་བདེ་ཆེན་ཉིད་སོགས་དང་སངས་རྒྱས་ཐམས་ཅད་འདུས་པའི་སྐུ་བླ་མའི་སྐུ་ནི་སོགས་ཤླཽ་ཀ་གསུམ། བླ་མ་སངས་རྒྱས་སོགས། སྟོན་པ་བླ་མེད་སོགས་ཤླཽ་ཀ་རེ་རེ་དང༌།
ཇི་སྙེད་སུ་དག་སོགས་ནས་བདེ་བར་གཤེགས་པ་ཐམས་ཅད་བདག་གིས་བསྟོད་ཅེས་པའི་བར་གྱིས་ཕྱག་བྱ། མེ་ཏོག་འཐོར་ཞིང་རོལ་མོ་དང་བཅས་ཏེ། མེ་ཏོག་དམ་པ་ཕྲེང་བ་དམ་པ་དང་སོགས་ནས་ཕྱག་འཚལ་མཆོད་པར་བགྱི་ཞེས་པའི་བར་དང༌། དེ་ནས་ཐམས་ཅད་ཀྱིས་པུས་མོ་གཡས་པའི་སླ་ང་ས་ལ་བཙུགས་ནས་ཐལ་མོ་སྦྱར་ཏེ། འདོད་ཆགས་ཞེ་སྡང་སོགས་ནས་ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ་ཞེས་པའི་བར་དང༌། ཕན་བདེ་འབྱུང་བའི་གནས་གཅིག་སོགས་དང༌། ཆོས་རྔ་ཆེན་པོའི་སོགས་བརྗོད་དོ། ། དེ་ནས་འབུལ་བའི་ཐོག་མར་མི་བསོད་ནམས་དང་ལྡན་པའམ་མིང་བཀྲ་ལེགས་པ་ཞིག་གིས་བཀྲ་ཤིས་ཁ་དར་དང་བཀྲ་ཤིས་རྫས་བརྒྱད་ཀྱིས་ཐོག་དྲངས་པའི་འབུལ་བ་རྣམས་རེ་རེ་བཞིན་དུ་སེར་སྦྲིང་གི་བཀོད་པ་ལྟར་གཅིག་རྗེས་གཅིག་གིས་ཟིན་བཞིན་དུ་བཏེག་འོངས་པ་རྣམས་ཞལ་ཏ་བ་གྲལ་བསྒྲིགས་པ་མཁས་པའི་ངག་བཀོད་བཞིན་དུ་ལེགས་པར་བསྒྲིགས་ཏེ་བཤམ་ཚར་བ་དང༌། བསྟན་པའི་སྦྱིན་བདག་སྐུ་འཁོར་དུ་བཅས་པའང་གདན་ལ་བཞུགས་ཚར་བ་དང་སློབ་དཔོན་དུ་འོས་པ་ཞིག་གིས། བཀྲ་ཤིས་རྫས་བརྒྱད་ཀྱི་དངོས་པོ་རྣམས་ལ་བསང་སྦྱངས་སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་ཀྱི་རྫས་བརྒྱད།
དཔལ་ལྡན་བླ་མ་དམ་པའི་སྐུ་གསུང་ཐུགས་མི་འགྱུར་རྡོ་རྗེ་གསུམ་གྱི་རང་བཞིན་དུ་བསྐལ་པར་བརྟན་པ་རྣམ་པར་དཀར་བའི་ཕྲིན་ལས་དང་འགྲོ་དོན་ཐམས་ཅད་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པ་དང༌། བསྟན་པའི་སྦྱིན་བདག་ཆེན་པོས་ཐོག་དྲངས་པའི་སེམས་ཅན་ཐམས་ཅད་ཀྱི་སྐུ་ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པར་བྱེད་པའི་ནུས་པ་དང་ལྡན་པར་གྱུར། ཨོཾ་མངྒ་ལ་ཨཥྚ་དྲ་བྱ་ཧཱུྃ་ཕཊ། ཅེས་དང༌། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་བ་ན་བཀྲ་ཤིས་པའི་རྫས་སུ་བྱིན་གྱིས་བརླབས་པ་དེ་བཞིན་དུ། དེང་འདིར་དཔལ་ལྡན་བླ་མ་དམ་པའི་སྐུ་གསུང་ཐུགས་མི་འགྱུར་རྡོ་རྗེ་གསུམ་གྱི་རང་བཞིན་དུ་བསྐལ་པར་བརྟན་པ་དང༌། རྣམ་པར་དཀར་བའི་ཕྲིན་ལས་དང་འགྲོ་དོན་ཐམས་ཅད་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པ་དང༌། བསྟན་པའི་སྦྱིན་བདག་ཆེན་པོས་ཐོག་དྲངས་པའི་སེམས་ཅན་ཐམས་ཅད་ཀྱང་མེ་ལོང་གི་རྫས་ལ་བརྟེན་ནས་ཤིན་ཏུ་བཀྲ་ཤིས་པར་གྱུར་ཅིག ཐམས་ཅད་ཀྱིས་གདངས་དང་བཅས་ཏེ་མེ་ལོང་ཡེ་ཤེས་རྒྱ་མཚོ་ཞེས་པ་ལྟ་བུའི་རིགས་འགྲེའོ། ། དེ་ནས་འབུལ་ཡིག་གི་ཐོ་རྣམས་བསྒྲགས།
དེ་རྗེས་མཎྜལ་ཐོགས་པའི་དགེ་སློང་ཞིག་གིས་མཎྜལ་འབུལ་བ་བསྐུལ་བ་ལ། དེང་འདིར་ལྷ་དང་བཅས་པའི་འགྲོ་བ་ཐམས་ཅད་ཀྱི་སྐྱབས་ཀྱི་དམ་པ། ཐམས་ཅད་མཁྱེན་པ་ཉི་མའི་གཉེན་གྱི་བསྟན་པའི་སྣང་བྱེད་ཀྱི་སྐྱེས་བུ་ཆེན་པོ། ལེགས་པར་གསུངས་པའི་ཆོས་འདུལ་རྒྱ་མཚོའི་བཞེད་པ་མཐའ་དག་འཛིན་ཅིང་ལེགས་པར་སྨྲ་བ་ལ་འགྲན་ཟླས་དབེན་པའི་འཕགས་པ་དགྲ་བཅོམ་པ་ཆེན་པོ། སྟོང་ཉིད་སྙིང་རྗེ་ཟུང་འཇུག་གི་རྣལ་འབྱོར་གྱིས་འཁོར་ལོས་སྲིད་གསུམ་ཐམས་ཅད་དབང་བསྒྱུར་ཞིང་སེམས་ཅན་ཐམས་ཅད་ལ་བུ་གཅིག་པ་ལྟར་བརྩེ་བའི་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་སྲིད་ཀྱི་དངོས་པོ་ཐམས་ཅད་ཟབ་གསལ་གཉིས་སུ་མེད་པ་ལྷག་པའི་ལྷའི་རྟེན་དང་བརྟེན་པར་བཅས་པའི་འཁོར་ལོས་ཡང་དག་པར་གཟིགས་ཤིང་གསང་ཆེན་རྒྱུད་སྡེའི་རྒྱ་མཚོའི་བསྟན་པ་མ་ལུས་པ་ལེགས་པར་འདོམས་པའི་ཁྱབ་བདག་རྡོ་རྗེ་འཆང་ཆེན་པོ་ཉིད། བོད་ཆེན་པོར་གྲགས་པའི་ལྗོངས་ཀྱིས་མཚོན་པའི་འཇིག་རྟེན་གྱི་ཁམས་སུ་ཟབ་པ་དང་རྒྱ་ཆེ་བའི་ཆོས་ཀྱི་སྣང་བ་ཆེན་པོ་འགྱེད་པའི་ཕྱིར་དང༌། སེམས་ཅན་རྒྱ་མཚོའི་རྒྱུད་དུ་བླ་ན་མེད་པའི་བྱང་ཆུབ་ཀྱི་ས་བོན་རྨ་མེད་པ་འཇོག་པའི་ཕྱིར་དང༌། བསྟན་པའི་སྦྱིན་བདག་ཆེན་པོ་སྐུ་མཆེད་ཁུ་དབོན་སྐུ་འཁོར་དུ་བཅས་པས་འདི་ནས་བླ་ན་མེད་པའི་བྱང་ཆུབ་སྙིང་པོ་ལ་ཐུག་གི་བར་གྱི་བླའི་ཅོད་པཎ་དུ་མངའ་གསོལ་ཕྱིར་སྤྱན་འདྲེན་གྱི་གསོལ་བ་རྩེ་གཅིག་ཏུ་བཏབ་པའི་ངོར། རྒྱལ་སྲས་བྱང་ཆུབ་སེམས་དཔའ་ཆེན་པོའི་སྙིང་སྟོབས་ཀྱི་རྣམ་པར་ཐར་པའི་ཁུར་ཁྱེར་བས། ལྗོངས་འདིར་གེགས་བྲལ་དུ་ཕེབས་ཐུབ་པའི་དགའ་སྟོན་གཏང་རག་དང༌།
ཕེབས་ནས་ཀྱང་སྐུ་གསུང་ཐུགས་མི་འགྱུར་རྡོ་རྗེ་གསུམ་གྱི་རང་བཞིན་དུ་བསྐལ་པ་ཇི་སྲིད་པ་དེ་སྲིད་དུ་བརྟན་པར་བཞུགས་པའི་གསོལ་བ་འདེབས་པའི་མཚོན་བྱེད་དུ་མཎྜལ་འབུལ་བ་སྟེ། དེའི་རྣམ་གཞག་སྤྲོ་ན་རྒྱས་བསྡུས་བར་མ་གང་རིགས་ཀྱི་བཤད་པ་བྱེད་པ་ཞིག་བྱུང་ན་ཤིན་ཏུ་ལེགས་པར་འགྱུར་བར་སེམས་སོ། ། གང་ལྟར་ཡང་མཎྜལ་བརྡ་སྤྲོད་རྒྱས་བསྡུས་གང་རུང་ཞིག་གིས་སྔུན་བསུ་ནས་མཎྜལ་ཚོམ་བུ་སུམ་ཅུ་སོ་བདུན་པ་འབུལ་བ་ཞུ་ཞེས་བརྗོད། དབུ་མཛད་པས་དལ་ཞིང་དོད་པར་བསྐུལ་ཏེ། ཐམས་ཅད་ཀྱི་མགྲིན་བསྒྲིགས་ལ་འདོན། མཎྜལ་འབུལ་བ་སྤོས་རེངས་ཀྱིས་བརྡ་སྤྲོད་པའི་ཚུལ་དང་བཅས་ཏེ་བཏེག མཇུག་ཏུ་མ་ཚང་བ་མེད་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ། ཁྱབ་བདག་རྡོ་རྗེ་འཆང་ཆེན་པོ་དང་དབྱེར་མ་མཆིས་པའི་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། །
ཞེས་དང་མཎྜལ་མདུན་སྐྱགས་ཀྱི་ཁར་འབུལ། སླར་ཡང་གོང་གི་མཆོད་རྫས་དང༌། དེང་ནས་བྱང་ཆུབ་སོགས་ནས། མཎྜལ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཞེས་པའི་བར་དང༌། ཕན་བདེ་འབྱུང་བའི་གནས་གཅིག་སོགས་དང༌། ཆོས་རྔ་ཆེན་པོ་སོགས་དང༌། བསྟན་པའི་དཔལ་གྱུར་བླ་མའི་སོགས་བརྗོད་དོ། ། སྐབས་འདིར་རྗེ་བཙུན་ཆེན་པོ་ནས། བསྟན་པ་རྒྱས་པ་གཙོ་བོར་གྱུར་པའི་བསྔོ་བ་མཛད་བྱུང་བ་ན་ཐམས་ཅད་ཀྱིས་དེའི་མཐུན་གྱུར་ལེགས་པར་བྱ།
དེ་ནས་མདུན་འཇོག་གི་དངོས་པོ་རྣམས་བསྡུས་ཏེ་ལོགས་ཤིག་ཏུ་སྤུངས་ཏེ་བཞག ལས་ཀྱི་རྡོ་རྗེ་ཞིག་གིས་རྗེས་གནང་གི་གྲལ་དུ་གང་ཡོད་ལ་མེ་ཏོག་བཀྱེ་བསྡུ་བྱས་ཏེ་གྲལ་ལ་བསྒྲིགས་ཏེ་འཁོད་དུ་གཞུག རྗེ་བཙུན་ཆེན་པོས་རྗེས་གནང་མཛད་ཚར་དུ་ཉེ་བ་ན་གཞན་ཞིག་གིས་བཀྲ་ཤིས་ཀྱི་འཐོར་ནས་བཀྱེ་ཞིང་རྗེས། བསོད་ནམས་འདི་ཡིས་ཐམས་ཅད་གཟིགས་པ་ཉིད་ཅེས་སོགས་ནས། སྲིད་པའི་མཚོ་ལས་འགྲོ་བ་སྒྲོལ་བར་ཤོག་ཅེས་པའི་རྗེས་སུ་དབུ་མཛད་པས། རྒྱལ་མཚན་རྩེ་མོ་སོགས་བཀྲ་ཤིས་ཀྱི་ཚིགས་སུ་བཅད་པས་བསྐུལ་ཏེ། ཐམས་ཅད་ཀྱིས་བཀྲ་ཤིས་རྒྱས་པ་ཞིག་བརྗོད་ལ། འགྲོ་ལ་བདེ་སྐྱིད་འབྱུང་བ་སོགས་ཀྱིས་འདོད་དོན་གསོལ་བ་གདབ་པ་རྣམས་བྱའོ། ། ཞེས་ཨེ་ཝཾ་པའི་གདན་རབས་སོ་དྲུག་པ་མཁན་པོ་ཆེན་པོ་ཤར་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་དཔལ་བཟང་པོའི་ཞལ་སྔར་སྡེ་དགེ་བླ་མ་ཆེན་པོ་བློ་གྲོས་རྒྱ་མཚོ་པའི་བསོད་ནམས་གཞལ་དུ་མེད་པའི་ཤིང་རྟས། མདོ་ཁམས་ལྗོངས་ཀྱི་སྐྱེ་འགྲོ་སྤྱིའི་ལེགས་བྱས་ཀྱི་མགྲོན་དུ་སྤྱན་དྲངས་ནས།
རབ་བྱུང་འདོད་པའི་རྣམ་གནོན་གྱི་ལོའི་རྒྱུ་སྐར་གྱི་ལྷ་མོ་མགོས་ཉ་ཡོངས་སུ་གང་བའི་དཀར་ཕྱོགས་ཀྱི་རྒྱལ་བ་དང་པོའི་འཕྲོད་ཆེན་དཔལ་གྱི་བེའུར་འཛོམ་པའི་ཉིན། དཔལ་ལྷུན་གྲུབ་སྟེང་གི་དགེ་འདུན་འདུ་བའི་དྲིའི་གཙང་ཁང་ཆེན་པོ་བསམ་འགྲུབ་མཐོང་ན་མངོན་པར་དགའ་བའི་དབུས་སུ་ཆོས་ཀྱི་ཁྲི་ག་ལ་བར་མངའ་གསོལ་ཏེ། ཁྲི་འབུལ་ཆེན་པོ་སྟོབ་པའི་དུས་ཀྱི་ཉེར་བསྡོགས་གོ་རིམ་ཇི་ལྟར་འོས་པ་ཡི་གེར་བྲིས་ཤིག་ཅེས་པའི་བཀའ་ལུང་ཕེབས་འཕྲལ་དུ་བནྡེ་ཚུལ་ཁྲིམས་རིན་ཆེན་གྱིས་ལྗོངས་འདིར་སྔར་སྲོལ་ཇི་ལྟར་བྱུང་བ་དང་གྲྭ་ས་ཆེན་པོའི་ལུགས་སྲོལ་ལ་དཔགས་ཏེ་ཉེར་བསྡོགས་ཀྱི་གྲབས་བསྒྲིགས་སུ་བྲིས་པ་བཀྲ་ཤིས་རྣམ་པར་རྒྱལ་བར་གྱུར་ཅིག། །། ༄༅། །སྭསྟི་བི་ཛ་ཡནྟུ། རྒྱལ་བ་ཀུན་གྱི་གསང་གསུམ་ཡོན་ཏན་ཚོགས། ། ཇི་སྙེད་གཅིག་གྱུར་རྡོ་རྗེ་འཆང་དབང་གི ། ཞབས་སྟེགས་ཆོས་ཀྱིས་མཐོ་བར་ལེགས་བྲིས་བཅས། ། སྐྱེ་དགུའི་ཡན་ལག་མཆོག་བཏུད་ག་ལ་བར། ། དད་གསུམ་བློ་ཡི་ཕྲེང་རྒྱུད་མཁན་མ་དེས། ། རིག་གཞུང་པདྨའི་རྫིང་ནས་ཉེར་བཏུས་པའི། །
ཞུ་ཚིག་པུཎྜ་རཱི་ཀའི་ཆུན་འཕྱང་འདི། ། གདོང་ལྔས་མཚན་པའི་རྐང་སྟེགས་མཛེས་ཕྱིར་བརྒྱན། ། སྲིད་ཞིའི་དགེ་ལེགས་མ་ལུས་འབྱུང་བའི་གཞི། ། སྐྱབས་ཡུལ་ཟླ་བྲལ་ཡིད་བཞིན་དབང་གི་རྒྱལ། ། ལྷག་པའི་ལྷ་མཆོག་རིགས་བརྒྱའི་ཐོར་ཚུགས་རྩེར། ། ངལ་གསོར་སྤྱོད་པའི་གཟི་བྱིན་བརྒྱ་ཕྲག་འབར། ། གང་ཚེ་མཁས་ཚུལ་དྲི་མེད་གསུམ་སྒོ་ནས། ། ཐེག་གསུམ་བསྟན་པ་སྤྱི་དང་ཁྱད་པར་ཅན། ། ཚེ་གཅིག་འཕོ་བྲལ་རྡོ་རྗེའི་སར་སྦྱོར་བའི། ། གསང་ཆེན་ཐེག་པའི་སྒོ་མང་འབྱེད་མཁས་པས། །
ཕྱོགས་བྲལ་གདུལ་བྱ་ཐབས་དང་འབྲས་བུའི་རྒྱུད། ། སྦྱོར་བའི་ཕྲིན་ལས་འབད་མེད་ལུ་གུ་རྒྱུད། ། ཕྱོགས་ནས་ཕྱོགས་དང་ཁོ་ར་ཁོར་ཡུག་ཏུ། ། བསྐལ་པར་འཚོ་གཞེས་བསྐྲུན་པའི་སྨན་པ་མཆོག ། གང་གི་གསང་གསུམ་རྒྱན་གྱི་འཁོར་ལོའི་གཏམ། ། མི་འགྱུར་ཕྲེང་དུ་དངར་ལ་མ་དྲུག་སྐྱེས། ། མཛུབ་རྩེའི་ཟློས་གར་བསྐལ་པར་བསྒྱུར་བས་ཀྱང༌། ། ཕ་རོལ་མ་ཕྱིན་ལེགས་བྲིས་ཁྲོད་དུ་ངལ། ། འདབ་བཟང་དབང་པོ་ཡོངས་འདུས་རྩེར་འཛེགས་ཀྱང༌། ། རེས་འགའ་དུག་ཅན་མཚུན་ཟས་སྤྱོད་པ་ལྟར། །
ཡོངས་རྫོགས་བསྟན་པའི་རྒྱལ་ཐབས་སྐྱོང་གང་ཚེ། ། མོང་རྟུལ་གསོལ་ཧམ་བགྱིས་པ་གང་དང་གང༌། ། སྒྲིབ་བྲལ་ཡེ་ཤེས་གཟིགས་པའི་སྤྱན་གྱི་དཀྱུས། ། མཐའ་ཀླས་ཤེས་བྱའི་ཡུལ་ལ་བསྲིངས་པའི་ལམ། ། དཔྱད་གསུམ་དག་པའི་ལེགས་བཤད་འཕང་འགྲོའི་རྒྱུད། ། སྙན་དགུ་འཁྲོལ་བ་མཉན་བདག་སྐལ་བ་སྲོམ། ། ཆུ་སྐྱེས་གེ་སར་བཅུད་བསྡུས་བྷྲ་མ་རས། ། མགྲིན་རྔ་བརྡུང་བའི་ང་རྒྱལ་མཐར་འཛེགས་ན། ། མཁའ་འགྲོ་སྡུད་བྱེད་དམ་ཚིག་བཅུད་ལེན་སོགས། ། བྱིན་རླབས་དངོས་སྐྱེས་ཐོབ་བདག་ཅིས་མི་རྒྱགས། །
འདིར་འཁོད་འབྱུང་ལྔ་ཚོགས་པའི་འདམ་བུའི་ཁྱིམ། ། ཉེ་ཞོས་གཉིས་འཐུང་དྲེགས་པས་མ་བཅོམ་པ། ། འདི་ཡང་སྐྱབས་མཆོག་ཐུགས་རྗེའི་ལྕགས་ཀྱུ་ཡིས། ། ཉེར་བཏབ་བྲན་དུ་བཀོལ་དྲིན་ངེས་པར་ཁུམས། ། སླད་ཆར་རྩེ་གཅིག་སོལ་འདེབས་སྙེ་མ་ནི། ། གངས་ཅན་ལྗོངས་ཀྱི་ལུང་རྟོགས་བསྟན་པ་དང༌། ། ལུས་ཅན་བཅས་པའི་ཕན་བདེའི་སྒོ་འཕར་བརྒྱ། ། འབྱེད་པའི་ཉག་གཅིག་སྐྱབས་ཀུན་འདུས་པ་གང༌། ། མི་ཕམ་རྒྱལ་བས་ལེགས་གསུངས་རྟ་ལྗང་ཅན། ། ཡོང་ཡེ་ཤར་བ་དེ་སྲིད་སྐུ་གསུང་ཐུགས། །
གཞོམ་བྲལ་ཞོ་འཐུང་རུས་པའི་རྩེ་བརྒྱ་པའི། ། སྲ་བརྟན་རང་བཞིན་བཅུད་ལེན་བསྒྲུབ་པ་དང༌། ། མཁྱེན་བརྩེ་ནུས་པའི་འོད་བརྒྱས་ལེགས་བཤད་ཀྱི། ། འོད་ཟེར་ཐིགས་པས་སེམས་རྒྱུད་སྦྲང་རྩིའི་སྣོད། ། ཉེར་ལྷུང་དོན་གཉིས་གྲུབ་པའི་འདབ་བརྒྱ་པ། ། འཛུམ་པར་དམུལ་བའི་ངོ་མཚར་རྗེས་སུ་སྐྱོངས། ། དཀར་འཇམ་ཟླ་ཞལ་ཚོགས་གསུམ་རི་དྭགས་གཟུགས། ། རྣམ་བཀྲ་མཁྱེན་རབ་མཁའ་དཀྱིལ་འདེགས་མཚོན་དུ། ། ཙཱི་ནའི་འཕྲུལ་དར་མདོག་བཟང་དངུལ་སྲང་བཅས། ། གུས་འབངས་ཚུལ་ཁྲིམས་རིན་ཆེན་བོད་དེ་ཡིས། །
རབ་བྱུང་འདོད་པར་ཉེར་སོན་བགྲང་བའི་གཞི། ། དབང་ཐང་ལོ་ཧའི་ཁམས་བསྐྲུན་དབྱར་གྱི་རྔ། ། ཞག་གི་ཕུང་པོ་ཐུབ་པའི་གྲལ་ཚེས་བཟང༌། ། དཀར་ཕྱོགས་རྒྱལ་བ་གཉིས་པར་གུས་པས་ཕུལ། ། ཞེས་རྣམ་གནོན་གྱི་ལོར་དཔལ་ས་སྐྱ་པ་ཆེན་པོ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ་ཕུལ་བའི་ཞུ་ཡིག་རི་དྭགས་གཟུགས་ཅན་ཞེས་བྱ་བ་འདི་ནི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་བཀྲ་ཤིས་པར་གྱུར་ཅིག། །། ༄༅། །སྭསྟི་བི་ཛ་ཡནྟུ། སྣང་བྱེད་འོད་ཀྱིས་པདྨ་རཱ་གའི་རྡུལ་བརྩེགས་རིར། ། ལན་བརྒྱར་དཀྲིས་པའི་མཚར་སྡུག་མཚོན་མིན་གང་གི་སྐུ། ། བསམ་གཏན་པིར་གྱིས་བྲིས་ཙམ་འཆི་མེད་རྡོ་རྗེར་བྱེད། ། ཚེ་མཐའ་ཡས་པས་ཉི་བུའི་དཔུང་ལས་རྣམ་རྒྱལ་མཛོད།
༡ ། དཔག་ཡས་མཁྱེན་བརྩེ་ནུས་པའི་དཀྱིལ་འཁོར་རྫོགས་པ་ལས། ། མཁས་ཚུལ་དྲི་མེད་གསུམ་གྱི་འོད་རྣོན་རིང་འཕྲོ་བས། ། ཆོས་དང་སེམས་ཅན་ཕན་བདེའི་འདབ་མ་བརྒྱ་ལྡན་ཚལ། ། འཛུམ་དཀར་བསུ་བ་མཆོག་གི་སྤྲུལ་སྐུའི་ཉིན་མོར་བྱེད། ༢ ། གང་གི་བགྲོད་བྱེད་ཟུང་གི་བནྡུ་ཛཱི་ཝ་ཀས། ། རྣམ་པར་བཀོད་པ་བསྐལ་པའི་སྲིད་དུ་བརླིང་བྱེད་པའི། ། བསྙེངས་བྲལ་གདོང་ལྔའི་དབང་པོས་མཚན་པ་ཆོས་ཀྱི་ཁྲི། ། ལྷར་བཅས་སྐྱེ་དགུའི་སྤྱི་བོས་བཏུད་པ་ག་ལ་བར།
༣ ། སྲིད་པར་སྐྱེ་བའི་དབྱར་སྐྱེས་ཕྲེང་བ་འཁྲིགས་པའི་ཁྲོད། ། དལ་འབྱོར་རྟེན་གྱི་ལོ་འདབ་སྡོང་བུ་ཕྲ་ལྡེམ་རྩེར། ། ཤཱཀྱའི་བཙུན་གཟུགས་འཆང་གི་ཆུ་སྐྱེས་དགོད་པ་ལས། ། སྙན་དངགས་རྒྱུད་ལས་འཕོས་པའི་རྐང་དྲུག་དབྱངས་འདི་འབུལ། ༤ ། གྲངས་མེད་སྐྱེ་བའི་ཚོགས་གཉིས་རིན་ཆེན་འབྱུང་གནས་ཆེ། ། སྨོན་ལམ་རྨད་བྱུང་རྡུལ་གྱི་རྒྱལ་མཚན་གྱིས་བསྲུབས་པས། ། རྒྱལ་ཀུན་ཐུགས་རྗེའི་སྒྱུ་འཕྲུལ་ཟློས་པའི་ལྷུན་པོ་འཁྲུངས། ། དགེ་མཚན་དཔེ་བྱད་ཉིན་མཚན་མགོན་པོའི་སྦ་བ་ཅན།
༥ ། ཀུན་མཁྱེན་ཉི་མའི་རྩ་ལག་གདུང་འཚོབ་བཅས་རྣམས་ཀྱིས། ། ལེགས་གསུངས་ཆོས་ཀྱི་ཕུང་པོ་ཇི་སྙེད་དཔལ་མགུར་ལས། ། ཐ་དད་གདུལ་བྱའི་བློར་འཚམ་བླངས་པས་འཛད་མིན་པའི། ། ངོ་མཚར་འདི་སྤྲུལ་སྔོན་སྦྱངས་བྱེད་པོ་དེ་རེ་མཁས། ༦ ། བློ་ལྡན་ཡོངས་ཀྱིས་བསླབ་བྱར་གྱུར་པ་ཤེས་བྱའི་གཞུང༌། ། ཐ་དད་བཞེད་པ་མ་འདྲེས་མཁྱེན་པའི་ཀློང་ཆུད་པ། ། ཐམས་ཅད་མཁྱེན་པ་ཀུན་གྱི་སྒྲིབ་བྲལ་ཡེ་ཤེས་ཀྱི། ། གཟིགས་པ་རབ་གསལ་ཁོང་ལས་ཡོང་ཡེ་ཕྱུང་བ་བཞིན།
༧ ། སྟོབས་སོགས་ཡོན་ཏན་བསམ་མི་ཁྱབ་པས་སེམས་ཅན་གྱི། ། རེ་བ་འགེངས་པའི་ཆོས་དེ་ང་ལ་ཡོད་སྙམ་དུ། ། ཡོངས་འདུའི་འཁྲི་ཤིང་སྙེམས་པ་སྐྱུངས་ཤིག་རྒྱལ་ཀུན་གྱི། ། ལྷུན་གྲུབ་བསམ་ཀུན་རྫོགས་པའི་ཚུལ་ལའང་སྲིད་ཕྱིར་རོ། ༨ ། གསེར་གྱི་མངལ་ཅན་བཀའ་ཡིས་ཕབ་པ་མ་ཡིན་ཞིང༌། ། དྲང་སྲོང་ཁྲོས་པའི་ཁ་ཆུས་སྦགས་པའི་སྐྱོན་མེད་པར། ། རྒྱུན་ཆགས་ལྷུན་གྲུབ་མཛད་པའི་སྐལ་ལྡན་ཤིང་རྟ་ཡིས། ། མཐའ་ཡས་གདུལ་བྱའི་ལྷ་བུའི་སྒྲིབ་པ་བཅད་ཅིང་ཟོས།
༩ ། མངོན་པར་རྒྱུའོ་ཕྱོགས་བཅུར་རྡུལ་གྱི་རྒྱལ་མཚན་ཅན། ། རི་གླིང་ཡུལ་གྲུ་ཀུན་ཏུ་མ་ཟླུམ་འོད་ཀྱི་ཟེར། ། ཛམྦུ་ལྗོན་པས་མཚན་པའི་གླིང་གི་ཁོངས་ཡངས་སུ། ། སྐྱབས་གཅིག་ཁྱོད་ཀྱི་མཁས་ཚུལ་བཟང་པོའི་སྣང་བས་སོ། ༡༠ ། རི་དྭགས་མིག་ཅན་སྒྱུ་རྩལ་ཚོགས་ཀྱིས་འདྲིད་མ་བྱས། ། ཡིད་སྲུབས་བྱེད་པོ་གྲོགས་སུ་བཀུག་པ་ཡང་མེད་པར། ། མཐོང་ཐོས་ཙམ་གྱིས་ཁེངས་ལྡན་བྱེ་བའི་བརྟན་པ་དག ། རང་དབང་ཕྲོགས་པའི་འཕྲིན་ཡིག་ཕྱོགས་ཀྱི་རྣ་བར་འཇེབས།
༡༡ ། གང་སྐུ་དགེ་ལེགས་མཚན་རིས་གསལ་བའི་ངོ་མཚར་ཙམ། ། བསྔགས་བརྗོད་ཡུལ་དུ་བགྱིད་སྙམ་ཀུན་རྟོག་འདི་ཀོ་ཅི། ། རྣམ་འདྲེན་ཞིང་གི་ཡོན་ཏན་བཀོད་པ་དཔག་ཡས་ཀྱང༌། ། སྐུ་ཡི་ཆ་རེར་རྫོགས་པའི་ཚུལ་ལ་བསམ་ཀྱིན་དད། ༡༢ ། ཚེ་རབས་ཀུན་དང་མཐོང་བའི་ཆོས་འདིར་འདུས་བྱས་པའི། ། རྣམ་དཀར་དགེ་བ་ཇི་སྙེད་རི་གླིང་དག་བྱེད་གཏེར། ། ལམ་གསུམ་འབྱུང་པོའི་དཔལ་འབྱོར་མ་ཚང་མེད་སྤྲུལ་ནས། ། བསམ་གྱིས་མི་ཁྱབ་ཡོན་གནས་མཆོག་གི་སྤྱན་སྔར་འབུལ།
༡༣ ། འདག་ཆལ་བཅས་པའི་ཆུ་ཡིས་བཀྲུས་ཀྱང་གཙང་མི་བཟོད། ། སྣང་བྱེད་འོད་ཀྱིས་དབྲོག་ནུས་མིན་པས་དགེ་བའི་ཕྱོགས། ། མོག་པོར་བགྱིད་པ་སྒོ་གསུམ་རྣམ་པར་གནག་པའི་ལས། ། གང་དག་བསགས་པ་སྟོབས་བཞི་ཚང་བའི་ཆོ་གས་བཤགས། ༡༤ ། འཁོར་བ་མྱ་ངན་ལས་འདས་རྒྱུད་ཀྱི་ས་གཞི་ལ། ། བསོད་ནམས་ཚོགས་ཀྱི་ཉལ་འགྲོའི་རྒྱུན་ཆེན་འཁྱིལ་བ་དེར། ། སྡང་སེམས་གཉིས་འཐུང་དྲེགས་པས་རྙོག་པར་མི་བྱེད་ཅིང༌། ། ཡིད་རང་ཟླ་གཞོན་འོད་ཟེར་སྤྲོ་བས་འཕེལ་བགྱིའོ།
༡༥ ། གཞན་དོན་ཁུར་ཁྱེར་སྙིང་སྟོབས་ཕྲག་པ་བརླིང་བ་ཁྱོད། ། སྤྲོས་པའི་གཟུགས་སྐུ་མྱང་འདས་དབྱིངས་སུ་བརྟུལ་མི་བྱ། ། ཅི་ཕྱིར་རྩོམ་པ་འདི་འདྲས་ཐོག་མའི་ཐུགས་བསྐྱེད་ཀྱི། ། གཡར་དམ་ཡི་གེ་ཐུགས་ཀར་བཀོད་དོན་ཡ་མ་བརླ། ༡༦ ། འཛུམ་སྒྲོས་ཨུཏྤལ་དམར་པོ་བཞད་པའི་ཁོང་གསིང་ནས། ། དབྱངས་ཀྱི་ཆ་རྫོགས་བུང་བའི་བུ་མོ་ཁེངས་ལྡན་མས། ། སྣ་ཚོགས་སེམས་ཅན་སྐལ་བར་འཚམ་པའི་ལེགས་བཤད་གླུ། ། དཔྱད་གསུམ་དག་པའི་སྙན་འགྱུར་དབྱངས་སུ་ལོངས་ཤིག་གུ།
༡༧ ། ཆུ་ཀླུང་མང་པོ་ཨཱ་གསྟ་ཡི་ལྟོར་སོང་བའི། ། ནུས་པས་ནད་འཇོམས་བདུད་རྩི་སྐྱུགས་པའི་གཏམ་རྒྱུད་ཀྱིས། ། འདིས་མཚོན་བསོད་ནམས་ཚོགས་ཀུན་བྱང་ཆུབ་ཆེན་པོའི་རྒྱུར། ། ཡོངས་བསྔོ་དེས་ནི་གཞན་དོན་ལྷུན་གྱིས་འགྲུབ་འགྱུར་མཚོན། ༡༨ ། ཐུགས་རྗེ་ཆེ་ལྡན་ཁྱོད་ཀྱི་མཛད་པས་མངོན་གྱུར་དུས། ། ཕྱག་ན་པདྨའི་བྱང་ཆུབ་སྤྱོད་མཐའ་རྨད་བྱུང་སྤྱད། ། སྐྱབས་མེད་རྣམས་ཀྱི་སྐྱབས་གྱུར་སྐྱེ་བོ་དབུགས་ཀྱང་ཕྱུང༌། ། རྣམ་འདྲེན་མཆོག་བསྟན་རིང་འཚོའི་སྨན་པའི་མཆོག་ཀྱང་བྱས།
༡༩ ། འོ་མའི་རང་བཞིན་དུག་ཅན་གནས་ལས་བླངས་པ་མེད། ། ལེགས་བྲིས་ཡུལ་གྱི་བགོ་སྐལ་ལས་ཀྱང་མ་ཕྲོགས་པར། ། ཅི་འདོད་རྟག་འཇོ་དཔག་བསམ་དབང་པོ་ཡོད་བཞིན་དུ། ། མངོན་འདོད་ཕྱོགས་རེའི་ཡུལ་ལ་སྙིམ་པ་ཅི་ཕྱིར་སྐྱོང༌། ༢༠ ། སྐྱབས་ཀྱི་མཆོག་གྱུར་གང་གིས་རིང་ནས་སྨོན་པའི་ལམ། ། དཔག་ཡས་སྙེ་མ་དུས་འདིར་གཡུར་དུ་ཟ་བ་ཡི། ། སྤྱོད་པ་ཕུལ་བྱུང་སྐུ་དྲིན་གཟུགས་སུ་བགྱིར་བཏུབ་ན། ། སྲིད་གསུམ་ཡངས་པའི་སྣོད་འདིར་ཆུད་པའི་དུས་ནམ་ཞིག
༢༡ ། སུ་ཞིག་མཐོང་དོན་སྙིང་པོ་མི་དམན་བཞིན་གྱི་ཟླ། ། འདྲེན་བྱེད་རྫིང་བུར་ཤར་བའི་གྱ་ནོམ་དགའ་བ་འདི། ། འབྱུང་འགྱུར་བསྐལ་པ་ཇི་སྲིད་འཚོ་གཞེས་བཞུགས་པ་ལས། ། ངེས་པར་ཐོབ་ཀྱི་གཞན་དུ་སྐྱེ་བར་བཙལ་མི་རྙེད། ༢༢ ། དེང་འདིར་ཞལ་བཟང་སྐལ་བ་ཡངས་པའི་མིག་ལམ་དུ། ། ཤར་བའི་སྐུ་དྲིན་གསོབ་མཚོན་ཅུང་ཟད་སྟོབ་པ་ལ། ། ཡེ་ཤེས་གཟིགས་པའི་སྤྱན་ཟུར་ལྷུང་བའི་འབབ་ཀྱི་སྟེགས། ། ཐལ་སྦྱར་གསོལ་བ་འདེབས་ཀྱིན་མཆི་ན་ཅི་གནང་ལགས།
༢༣ ། དེའང་ཐོག་མར་བཀྲ་ཤིས་པའི་ལྷ་དར་དཀར་པོ་སོགས་བྲི། ཚན་བཅས་འདི་ངོར་གྱི་མཁན་ཟུར་དཔལ་ལྡན་ཆོས་སྐྱོང་པའི་སྐུ་ཚར་གྱུར་པའི་བཙུན་པ་རིན་ཆེན་མཆོག་གྲུབ་ཏུ་བོད་པས་གུས་ཕྱག་དང་ཆབས་གཅིག་ཏུ་འབུལ་བར་ཐུགས་བརྩེ་བ་ཆེན་པོའི་སྒོ་ནས་སྤྱན་ཟུར་གྱིས་གཟིགས་པས་ལྷུང་བའི་བཀའ་དྲིན་ཆེན་པོས་སྐྱོང་བ་མཁྱེན་མཁྱེན་ལགས། དགེ་ལེགས་རྣམ་པར་རྒྱལ་བར་གྱུར་ཅིག ཅེས་པ་རྒྱལ་དབང་ཐམས་ཅད་མཁྱེན་པའི་གདན་ཚབ་ཏུ་མངའ་གསོལ་བའི་དེ་མོ་མཆོག་གི་སྤྲུལ་པའི་སྐུར་འབུལ་ཚན་གྱི་གོང་བརྗོད་སྙན་དངགས་རྐང་དྲུག་གླུ་དབྱངས་ཞེས་བྱ་བ་འདི་ནི་སྐུ་དབོན་རིན་ཆེན་མཆོག་གྲུབ་པའི་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །སྭསྟི་བི་ཛ་ཡནྟུ། ཆེ་མཆོག་ཡོན་ཏན་ཆ་ཤས་ཡིད་ཀྱི་གཞིར། ། དད་གསུམ་སྨྱུ་གུས་བྲིས་ནས་གསོལ་བཏབ་ཀྱིས། ། ཡི་གེའི་སྙེ་མས་དུད་བྱེད་དཀོན་མཆོག་གསུམ། ། ཀུན་འདུས་བདག་ཉིད་ཆེ་ཁྱོད་རྒྱལ་གྱུར་ཅིག །
རྒྱལ་ཀུན་ཡེ་ཤེས་མེ་ལོང་སྙིགས་མ་འདིར། ། ཡིད་སྲུབས་ཐུལ་གྱི་གདུང་འཚོབ་ཟློས་པའི་གར། ། ལུང་རྟོགས་ཆོས་ཀྱི་སྣང་བ་ཡོངས་བཟུང་ནས། ། འགྲོ་ཚོགས་སྲིད་ལས་གདོན་ནུས་ཐུགས་རྗེའི་གཏེར། ། གང་གི་ཞབས་སྟེགས་མདོག་བཟང་བ་གམ་ངོས། ། སྲིད་ཞིའི་དཔལ་གྱིས་ཁེངས་ལྡན་གུས་པ་ཡི། ། ཐལ་སྦྱར་གྱིས་བཏུད་གཟུགས་བརྙན་བྱེ་བ་བརྒྱ། ། བཀྲག་ཆེར་སྣང་བའི་བཞིན་སྣོད་ག་ལ་བར། ། སྲིད་པར་སྐྱེ་བའི་ནགས་ཁྲོད་དགེ་སྦྱོང་གི ། བརྟུལ་ཞུགས་ཚུལ་འཆང་ཆུ་སྐྱེས་ལྡེམ་པ་ལས། །
སོ་འཛུམ་དམུལ་བའི་གེ་སར་དགོད་པའི་ཁྲོད། ། གུས་སྐྱེས་སྙན་དངགས་བུང་བའི་དབྱངས་ཆུང་འབུལ། ། ཚེས་རབ་བརྒྱུད་མར་འདུ་བྱས་ལྷས་བསྐོས་ཀྱིས། ། མངོན་པར་བསྐྲུན་པའི་དགེ་མཚན་རྫོགས་པའི་སྐུ། ། མི་སྦྱིན་སྐྱེས་འོད་སྟོང་གིས་གསེར་གྱི་རིར། ། ལན་མང་འཁྱུད་པ་ཇི་བཞིན་ལྷམ་མེར་གསལ། ། ཤེས་བྱའི་ཡུལ་གྱུར་ཐམས་ཅད་ལམ་སྲོལ་བཟུང༌། ། སྒྲ་དོན་གབ་ཚིག་རྒྱུད་ལས་འཕོས་པའི་དབྱངས། ། གཞར་ཡང་འཛད་པ་མེད་པའི་རྒྱུན་འཇོ་བས། ། སྐལ་ལྡན་ཤིང་རྟའི་གྲགས་པ་ཐུང་ངུར་བྱས། །
དཔག་ཡས་མཁྱེན་བརྩེ་ནུས་པས་རིང་སོང་བའི། ། ཕ་རོལ་མཐོང་འདོད་གྲགས་པའི་མུ་ཁྱུད་ཀྱིས། ། ལྟ་བྱིད་དབང་པོ་སྟོང་དུ་སྤྲུལ་བྱས་ཀྱང༌། ། མ་རྟོགས་མཚང་དེ་རིག་བྱེད་གཏམ་གྱིས་བསྒྲིབས། ། ཚ་བའི་གདུང་བསིལ་བདུད་རྩིའི་ཟེར་ཕྲེང་གིས། ། ཕྱོགས་ཀྱི་དཀྱིལ་འཁོར་འགེངས་མོད་སྒྲིབ་པ་གསུམ། ། འཕྲོག་མིན་མཁའ་ཡི་རྣ་བ་མཁས་ཁྱོད་ཀྱི། ། ལྷུན་གྲུབ་མཛད་པའི་ཚུལ་ལས་ཤིན་ཏུ་དམན། ། གྲུ་འཛིན་རི་བོའི་བདག་པོ་རྒྱལ་བའི་དབང༌། ། གང་གི་སྙིང་རྗེའི་ཆུ་གཏེར་བསྲུབས་པའི་བཅུད། །
ཟླ་བྲལ་མཆོག་གི་སྤྲུལ་སྐུའི་བདུད་རྩིའི་ཟེར། ། ཐུབ་བསྟན་བདེ་འབྱུང་རལ་རྩེར་སྤུད་པའི་ཚེ། ། ལུང་རྟོགས་བསྟན་པ་དྲི་མེད་ས་དགའི་ཚལ། ། ཀློག་སྤང་འཁོར་ལོའི་འདབ་བརྒྱ་གྲོལ་བའི་བཅུད། ། སྐྱེ་དགུའི་ཙ་ཀོ་ར་ཚོགས་ཀྱིས་བཏུང་བས། ། བདེ་སྐྱིད་ལང་འཚོ་དར་བབ་ཁྱོད་ཀྱི་དྲིན། ། དེ་སོགས་རྒྱལ་ཀུན་ཡེ་ཤེས་སྒྱུ་འཕྲུལ་གར། ། གང་འཚམ་སྲིད་པར་བསྒྱུར་བའི་འཕྲིན་ཤོད་ལ། ། གསེར་མངལ་གཏམ་གྱི་འབབ་སྟེགས་བཞི་བསྒྱུར་ཡང༌། ། མཐར་མ་སོན་པས་གཉིད་དུ་ཅི་སྟེ་ཡུར། །
ལུང་རྟོགས་ཡོན་ཏན་འབོད་གྲོགས་གཟུགས་བརྙན་བརྒྱས། ། ཀུན་ནས་བསྐོར་བའི་ཁྱད་པར་འཕགས་བློ་ཡི། ། ཨཉྫ་ན་བུ་མིན་པས་ངེས་པ་ཉིད། ། དཔྱོད་པའི་ནུས་པས་དབེན་སྙམ་ཐལ་སྦྱར་བཏུད། ། རྒྱལ་ཀུན་འདུས་ཞལ་གང་གི་སྤྱན་ལམ་དུ། ། སྲིད་པས་སྤྲུལ་པའི་མཆོད་འབུལ་རིན་ཆེ་བའི། ། ཁེངས་པ་རིང་དུ་སྐྱུངས་ཤིག་བ་སྤུའི་གོར། ། སྲིད་ཞིའི་འབྱོར་པས་གཏམས་ཀྱང་ངོམས་པ་ཅི། ། སྐྱེ་བ་ལུ་གུ་རྒྱུད་ནས་ད་ལྟའི་བར། ། རང་བཞིན་བཅས་པའི་ཁ་ན་མ་ཐོ་བ། །
མཐོང་ཆོས་སླད་མར་བཅས་པའི་བདེ་ལེགས་དཔལ། ། དབྲོག་པའི་ཆོམ་རྐུན་བལྟ་བའི་སེམས་ཀྱིས་མཐོལ། ། འཕགས་དང་སོ་སྐྱེའི་རྒྱུད་ཀྱི་ཞིང་ས་ལ། ། ལེགས་བྱས་དབྱར་སྐྱེས་མྱུ་གུ་བསྐྱེད་བསྲིང་ཕྱིར། ། ཡི་རང་སྤྲིན་གྱི་འཐོར་ཡབ་གྱིས་གཏོར་ཆུས། ། རང་གཞན་དགེ་བའི་ལོ་ཏོག་ཅི་ཡང་སྤེལ། ། གཞན་དོན་ཁུར་ཆེན་ཁྱེར་ཁྱོད་སྤྲུལ་པའི་གཟུགས། ། མྱང་འདས་དབྱིངས་སུ་བརྟུལ་ལ་ཅི་སྟེ་སྤྲོ། ། ཚུལ་འདིས་འགྲོ་རྣམས་ཡོངས་སུ་མ་གྲོལ་བར། ། འགྲོ་དོན་བསྒྲུབ་པའི་གཡར་དམ་དྲལ་གྱིས་དོགས། །
ལེགས་པའི་ལམ་སྟོར་སྙིགས་མར་འཕྱན་རྣམས་ལ། ། ཐེག་གསུམ་ཆོས་སྒོ་གྲངས་མེད་མི་འབྱེད་ཅི། ། མོང་རྟུལ་རིགས་མཐུན་ཁྲོད་དུ་ཡུར་བའི་ལས། ། སྨྲ་མཆོག་རྣམས་ཀྱིས་མི་འོས་པ་མིན་ནམ། ། ཚུལ་འདིས་ཉེར་མཚོན་དགེ་བའི་དག་བྱེད་རྒྱུན། ། འཁོར་གསུམ་སྒྱུ་མའི་རྩེ་འཇོས་བྱང་ཆུབ་ཀྱི། ། རྒྱ་མཚོ་ལ་སིམ་ཡིད་ཅན་ཐམས་ཅད་ཀྱི། ། ཅི་འདོད་ནོར་བུའི་འབྱུང་གནས་ཉིད་གྱུར་ཅིག ། སྙིང་རྗེས་འགྲོ་ལ་ཆགས་པའི་ཤིང་རྟར་བརྟེན། ། གང་འདུལ་འཚམ་པའི་སྤྲུལ་སྐུའི་ནོར་བུ་ཡིས། །
མགོན་མེད་སྐྱེ་བོ་སྡུག་བསྔལ་དབུགས་རབ་འབྱིན། ། ཐུབ་པའི་ལུགས་མཆོག་རིང་འཚོའི་སྨན་པ་བྱས། ། ཤིན་ཏུ་བརླིང་ལྡན་ཡལ་ག་ཕྱོགས་སུ་རྒྱས། ། མངོན་འདོད་སྙེ་མ་མི་ཟད་འགྲོ་ལ་འགྱེད། ། ཀུན་གྱིས་ངལ་གསོར་འོས་པའི་གྲིབ་བསིལ་ཅན། ། དཔག་བསམ་ལྗོན་པའི་མཆོག་ཁྱོད་སྐལ་བས་རྙེད། ། ཞལ་བཟང་ཟླ་བ་ནམ་ཞིག་མཐོང་གྱུར་ཞེས། ། རིང་ནས་ཡི་གེའི་བཟླས་བརྗོད་ལྷུར་བླངས་པ། ། བདག་ཅག་རྣམས་ཀྱི་མིག་ཡུལ་ད་ལྟ་ཉིད། ། མངོན་གྱུར་དགའ་བའི་དཔལ་འདི་ཁྱོད་དྲིན་ཁུམས། །
སླད་ཀྱི་ཆར་ཡང་རྒྱལ་ཀུན་ཐུགས་རྗེའི་གཟུགས། ། སྲིད་པ་མཐའ་ཅན་མ་གྱུར་དེ་སྲིད་དུ། ། བརྟན་བྱེད་ཆོ་ག་ཚེ་མཐའ་ཡས་པ་སོགས། ། མགྲིན་བསྒྲིགས་ཚངས་པའི་དབྱངས་སུ་སྒྲོགས་ཤིག་ཀྱེ། ། དད་དགའ་རྒྱས་པའི་རྡོ་རྗེ་གླུ་ལེན་མས། ། མདུན་འཇོག་ཕྲ་མོའི་སྟེགས་ལ་ངལ་གསོ་ཞིང༌། ། ཤིས་བརྗོད་བསྔགས་པའི་རྒྱུད་སྟོང་འཁྲོལ་བ་ལ། ། ཡེ་ཤེས་གཟིགས་པས་འཇུག་པར་གསོལ་ཀྱིན་མཆིས། ། དེའང་ཐོག་མར་བཀྲ་ཤིས་པའི་ལྷ་དར་དཀར་པོ་སོགས། བཅས་འདི་ངོར་གྱི་མཁན་ཟུར་དཔལ་ལྡན་ཆོས་སྐྱོང་བའི་སྐུ་ཚར་གྱུར་པ་བཙུན་པ་རིན་ཆེན་མཆོག་གྲུབ་ཅན་གྱིས་གུས་ཕྱག་དང་ལྷན་ཅིག་ཏུ་འབུལ་བ་ཡེ་ཤེས་གཟིགས་པ་དམ་པའི་འབབ་སྟེགས་སུ་འཆའ་བའི་བཀའ་དྲིན་ཆེན་པོས་བསྐྱང་བ་མཁྱེན་མཁྱེན་ལགས།
ཞེས་རྣམ་གནོན་ཞེས་པའི་གནམ་ལོར་གཙང་པཎ་ཆེན་ཐམས་ཅད་མཁྱེན་པའི་སྤྲུལ་སྐུར་འབུལ་རྒྱུའི་ཞུ་ཡིག་བུང་བའི་དབྱངས་ཆུང་ཞེས་བྱ་བ་འདིའང༌། སྐུ་དབོན་འདྲེན་མཆོག་རིན་ཆེན་མཆོག་གྲུབ་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་དགེ་ལེགས་རྣམ་པར་རྒྱལ་བར་གྱུར་ཅིག། །། ༄༅། །སྭསྟི་བི་ཛ་ཡནྟུ། དཔག་ཡས་བྱིན་རླབས་འབྱུང་གནས་བླ་མ་དང༌། ། འདོད་པའི་དཔལ་ཀུན་འཇོ་བའི་ཡི་དམ་ལྷ། ། དྲན་པས་འཇིགས་སྒྲོལ་བསྟན་སྲུང་རྒྱ་མཚོ་རྣམས། ། དེང་འདིར་ཤིས་པའི་མེ་ཏོག་སྩོལ་ལ་སྤྱོན། ། གྲངས་མེད་སྐྱེ་བའི་སེམས་རྒྱུད་ལས་བཟང་གི ། བྱེད་པོས་ལེགས་བརྡལ་བསོད་ནམས་ཡངས་པའི་མཐའ། །
ཚད་ལ་བླང་འདོད་ཀུན་གསལ་སྒེག་མོ་འདིས། ། རང་ལུས་ཡངས་པར་སྤྲུལ་སྙམ་མི་བདག་ཆེ། ། བསྟན་སྲིད་ཕ་རོལ་དཔག་དཀའི་དགའ་ཚལ་དག ། མཛེས་བྱེད་དལ་འབྱོར་ལོ་འདབ་ཆེར་རྒྱས་པའི། ། དགེ་ལེགས་འདོད་དགུ་མི་ཟད་རྟག་འཇོ་བའི། ། ས་སྐྱོང་རིགས་ཀྱི་དཔག་བསམ་ཡོངས་འདུ་གང༌། ། སྲིད་འདི་བྱམས་ཆེན་ཆོས་ཀྱི་ཟླ་གཞོན་འོད། ། ཡོངས་སུ་རྫོགས་མིན་དེ་སྲིད་ས་སྤྱོད་དབང༌། ། སྔོན་བསགས་སྙེ་མ་རྫོགས་པའི་སྐུ་གསུང་ཐུགས། ། མི་ཤིགས་རྡོ་རྗེ་གསུམ་གྱི་གོ་འཕང་དུ། །
གཞར་ཡང་འཕོ་འགྱུར་བྲལ་བར་ཆེས་བརླིང་བར། ། སྐུ་ཚེ་སྲ་བརྟན་བསྲིང་བའི་ཆོ་ག་དེ། ། མཁྱེན་བརྩེ་ནུས་པའི་ཕ་རོལ་རིང་སོང་བ། ། སངས་རྒྱས་སྲས་དང་བཅས་པས་སྒྲུབས་ཤིག་གུ། ། གཅིག་ཏུ་བྱམས་བརྩེའི་དཔྱིད་དུས་མཛའ་ན་མོས། ། བདེན་གཉིས་བྱང་སེམས་དབྱར་སྐྱེས་མགྲོན་དུ་བཀུག ། བསྐྱེད་རྫོགས་ལྟ་བའི་མེ་ཏོག་རྒྱན་ཕྲེང་ངོམ། ། དོན་གཉིས་གྲུབ་པའི་སྙེ་མ་གཡུར་ཟ་ཤོག ། རྒྱལ་དང་རྒྱལ་བའི་གདུང་འཚོབ་མཆོག་རྣམས་ཀྱི། ། ལུགས་བཟང་བཤད་དང་སྒྲུབ་པ་ལྷུར་ལེན་བཅས། །
གསེར་ལྡན་ཐིག་ལེ་འདི་ནས་འོད་སྲུངས་བྱིན། ། དཀྱིལ་འཁོར་ཀུན་དུ་ཁྱབ་པར་རྒྱས་པར་ཤོག ། བསོད་ནམས་གནམ་གྱི་མཐོངས་ནས་ལེགས་བྱིན་པ། ། སྡེ་བཞི་དགེ་བཅུ་དར་བའི་བསྟན་ཇུས་འབངས། ། ཐམས་ཅད་རྫོགས་ལྡན་ལང་ཚོ་དར་བབ་དེ། ། འདི་ན་ཡོངས་སུ་རྫོགས་སྙམ་ཉིད་དུ་ཤོག ། ཡིད་འཕྲོག་ཆུ་སྐྱེས་འདབ་སྟོང་རྒྱས་པའི་བཅུད། ། རིས་བྲལ་རྐང་དྲུག་ངོམ་པ་མེད་འཐུངས་ལྟར། ། ཐུགས་བརྩེའི་སྒོ་བརྒྱ་ཕྱེ་བའི་དཔལ་འབྱོར་གཏེར། ། བདག་སོགས་འགྲོ་བས་རྩེན་པའི་གཞིར་གྱུར་ཅིག །
གང་སྐུ་བསྐལ་པར་མི་འགྱུར་ལྷུན་པོའི་དཔལ། ། ཅོ་འདྲིར་བགྱིད་པ་ཤིས་པའི་ཆོ་ག་མཁན། ། ནོར་བུའི་རྐང་སྟེགས་དམ་པར་རྡོ་རྗེ་ཡིས། ། རེ་ཁཱས་བཀྲག་ཏུ་ཆེ་བྱས་ག་ལ་བར། ། སྲིད་ཞིའི་དཔལ་གྱི་སྙེ་མ་རྫོགས་མིན་ཡང༌། ། ཡོངས་འཛིན་ཆེ་མཆོག་རིགས་ཀྱི་ནགས་ཁྲོད་དུ། ། སྐྱེ་བའི་སྡོང་བུ་བཟུང་དེས་སོར་བཅུ་ཡི། ། མེ་ཏོག་མངོན་པར་དགོད་པས་འདི་སྐད་གསོལ། ། ཞེས་ཤིས་པར་བརྗོད་པའི་ཚིགས་སུ་བཅད་པ་ཉུང་ངུ་སྔོན་དུ་བཏང་ནས་གསོལ་བ། གཙུག་ལག་ལུགས་བརྒྱ་དཔྱོད་པའི་མཁྱེན་རབ་དྭངས་ཤེལ་མེ་ལོང་ངོགས་སུ་ངེས་པར་བཀྲག་ཏུ་ཆེ་བ་སྣང་ལྟར།
འདྲེན་མཆོག་ཆོས་ཀྱི་རྒྱལ་པོ་དེ་ཉིད་ནས། བཀའ་ལུང་གི་བཀོད་པ་དག་ཏུ་ཇི་ལྟར་གསལ་བར་བྲིས་པའི་དགོངས་རྫོགས་བསྒྲུབ་དགོས་ཀྱི་རིམ་པར། འདི་ཕྱོགས་ཀྱི་དགོས་རིགས་རྣམས་ནས། རྒྱལ་བ་བྱམས་ཆེན་གྱི་སྐུ་བརྙན་དང་ལམ་འབྲས་གདན་རབས་ཁ་སྐོང་གི་གསེར་སྐུ་གཉིས་མིན་པ་ཧ་ལམ་གྲུབ་རྩིས་དང༌། ད་ཆ་དབུས་གཙང་ཕྱོགས་སུ་སྔོན་ཆད་མགྱོགས་སྔོའི་རིགས་ཀྱིས་གཙོས་པའི་རགས་བསྡུས་མིན་པ་མ་གྲུབ་པས། དེའི་ཕྱིར་ད་ལམ་ཅི་སྔ་ཞིག་དེ་དག་ཕྱོགས་སུ་བཏེག་རྩིས་ལགས་པས། དེ་སྔོན་དབོན་མིང་ཅན་བདག་ཀྱང་དབུས་གཙང་ཕྱོགས་སུ་དགོངས་རྫོགས་བསྒྲུབ་པ་དང་ཆབ་ཅིག་པར་འདེགས་རྒྱུའི་དབང་གིས། སྐུ་དྲིན་གཞལ་དུ་མེད་པའི་བདག་ཉིད་ཅན་གྱི་ས་སྐྱོང་ཆེན་པོའི་སྐུ་མདུན་དུ་སྙན་གསན་སྟོབ་པ་དང་བསྐལ་པར་འཚོ་གཞེས་ཀྱི་ཤིས་བརྗོད་གསོལ་བའི་རྟེན། ཚེ་རབ་ཅིག་འབྱོར་རྒྱུ་བྱུང་ན་འདས་བཞུགས་ཀུན་ལ་རྣམ་ཀུན་ཐུགས་རྗེ་ཆེ་སྐྱོང་གི་སྐུ་དྲིན་གསོབ་ཏུ་མེད་ཕྱིར་དགོས་ངེས་ལགས་ཀྱང༌། གཙང་དབུས་ཕྱོགས་ཀྱི་བླ་དཔོན་དགོན་སྡེ་སྤྱི་བྱེ་བྲག་པ་ཀུན་དུ་དགོངས་རྫོགས་སྒྲུབ་ཡུལ་མང་བས་དངོས་རྫས་གཏོང་སྒོ་ཆེ་བ་ཐུགས་ལ་མངའ་བཞིན་ལགས་པས་དགོངས་པའི་རྒྱ་མཚོ་ཆེན་པོ་ལས་ཁྲེལ་རླབས་མི་གཡོ་བ་ནས།
འདིར་མཚོན་བྱེད་ཙམ་དུ་བཀྲ་ཤིས་པའི་རེ་ཁཱས་སྒེག་ལྡན་ལྷ་དར་དཀར་པོ་སོགས་བྲིས་སོ། ། རྣམ་གྲངས་ཚན་བཅས་ཕུལ་བ་ཐུགས་བརྩེའི་ཀློང་ཡངས་ནས་བཞེས་པ་དང༌། སླད་ཀྱི་ཆར་ཡང༌། བསྟན་སྲིད་ཡངས་པའི་རྩ་ལག་གཅིག་པུར་གྱུར་པའི་ས་སྐྱོང་ཆེན་པོའི་གཟུགས་སྐུ་རིན་ཆེན་ལྷུན་པོ་ལྟ་བུར་བརྟན་པའི་ཐབས་ལ་ནམ་ཡང་མི་གཡེལ་བ་ནས། ངོས་ཅག་རྣམས་སུའང་བླ་མ་གོང་མའི་ཆོས་དམ་ཚིག་ལ་དགོངས་པས་རྟག་ཏུ་ཐུགས་བརྩེའི་སྤྱན་རས་ཀྱི་གཟིགས་པས་མི་བོར་བའི་བཀའ་དྲིན་ཆེ་བ་དང༌། འཕྲལ་དུའང་རྗེ་བཙུན་དམ་པ་ཉིད་ནས་བཀའ་ཕེབས་ནང་འཁོད་ལྟར་ལམ་འབྲས་གདན་རབས་ཁ་སྐོང་གི་གསེར་སྐུ་གསར་བསྐྲུན་སྐོར་གྱི་བཀོད་ཁྱབ་ལྷོད་མེད་དང༌། མཁན་ཆེན་ཐམས་ཅད་མཁྱེན་པའི་དགོངས་རྫོགས་དུས་ཇའི་ཁ་གསོས་བྱེད་པའི་འབུལ་སྡུད་པར་ཆོས་རྗེ་མངའ་རིས་པ་རིན་ཆེན་ཆོས་དར་ཅན་དཔོན་གཡོག་ཉུང་ཤས་བཞག་པ་འདི་པར་ཡང་རྟག་ཏུ་མགོ་འདྲེན་བདག་རྐྱེན་མི་ཆུང་བ་སོགས་གང་ཅིའི་ཕྱོགས་སུ་རྨད་བྱུང་ཐུགས་རྗེའི་ཆུ་འཛིན་སྟུག་པོའི་ཁྲོད་ནས་དགེ་ལམ་སྨན་འདོགས་བཟང་པོའི་ཆར་གྱི་རྒྱུན་ཆེན་འབེབས་པ་མཁྱེན་མཁྱེན་མཁྱེན་ཞེས་དབོན་རིན་ཆེན་མཆོག་གྲུབ་ཅན་གྱིས་གུས་པར་ཕུལ་བ་ལགས། ཞེས་པ་འདི་ནི་སྐུ་དབོན་རིན་ཆེན་མཆོག་གྲུབ་པའི་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། གང་དག་ཆེ་བའི་ཡོན་ཏན་ཆ་ཤས་འཕྲིན། །
དད་གསུམ་སྨྱུག་གུས་ཡིད་ཀྱི་གཞིར་བཀོད་ཅིང༌། ། ཅི་འདོད་སྨོན་ལམ་འགྲུབ་བྱེད་དཀོན་མཆོག་གསུམ། ། དེང་འདིར་ཤིས་པའི་མེ་ཏོག་སྩོལ་ལ་སྤྱོན། ། སྣང་བྱེད་འཆར་ཀའི་དཔལ་ལས་འཕོས་འདྲའི་སྐུ། ། བསམས་ཀྱིན་ཡིད་སྐྱོབ་བྲག་ཅའི་དབྱངས་ཟློས་ཙམ། ། འཆི་མེད་དཔལ་སྦྱིན་དཔག་ཡས་ཚེ་ཡི་ལྷས། ། ས་སྐྱོང་དྲལ་ལྕམ་རིང་འཚོའི་དངོས་གྲུབ་སྩོལ། ། རྣམ་འདྲེན་རིང་ལུགས་དྲི་མེད་དེ་འཛིན་བཅས། ། སྲུང་སྐྱོབ་དམ་ཚིག་རྡོ་རྗེའི་རྭ་བ་ནས། ། བསྟན་སྲུང་དབང་པོ་རྣམས་ཀྱིས་ས་གཞི་སྐྱོངས། །
ཕྱོགས་ལས་རྣམ་པར་རྒྱལ་བའི་ཆོ་ག་སྒྲུབས། ། སྐྱེ་འགྲོའི་སྨོན་ལམ་མཐུན་པའི་ཤིང་རྟ་ཡིས། ། རྫོགས་ལྡན་བསྐལ་པར་འོས་པའི་འཁོར་ལོས་སྒྱུར། ། འདི་ན་མགྲོན་དུ་གཉེར་བྱས་རྒྱལ་བའི་སྲས། ། བྱམས་བསྟན་མ་ཤར་དེ་སྲིད་བརྟན་གྱུར་ཅིག ། གཙུག་ལག་གསུམ་གྱི་བརྗོད་བྱ་སྨྲ་སྒོ་ནས། ། སྡེབ་ལེགས་སྙན་ངག་དམ་པའི་གླུར་འཇོ་བའི། ། དབྱངས་སྙན་སྐལ་ལྡན་ཤིང་རྟའི་རྒྱུན་བཞིན་དུ། ། འཛད་མེད་ལམ་གསུམ་ཁོངས་ན་གསལ་གྱུར་ཅིག ། སྐྱེས་སྦྱངས་དག་པའི་བློ་གྲོས་མེ་ལོང་དུ། །
བདེན་གཉིས་ཤེས་བྱའི་གཟུགས་བརྙན་ཡོངས་ཤར་བའི། ། ཡ་མཚན་རྣམ་དཔྱོད་མིག་གི་ལྟད་མོའི་དཔྱིད། ། བཀྲག་ཏུ་ཆེ་གང་སྒྲིབ་པས་དབེན་གྱུར་ཅིག ། ལས་དབང་མི་དམན་གོམ་པས་ཆབ་འབབས་ཀྱི། ། དབྱིག་འཛིན་དཀྱིལ་འཁོར་གཞལ་ལ་ཆེས་བདོ་བའི། ། གེགས་བྱེད་སྟོབས་ལྡན་དཔུང་ཚོགས་ས་འོག་ཏུ། ། ངེས་པར་གནོན་པའི་སྟོབས་རྫོགས་དགའ་བྱེད་ལྷ། ། གང་གི་བགྲོད་བྱེད་ཆུ་སྐྱེས་དམར་པོའི་འདབ། ། འཕོ་བྲལ་བསྐལ་པའི་འགྲམ་དཀྱུས་རིང་མོའི་བར། ། བརྟན་བྱེད་བཀྲ་ཤིས་རྟགས་ཀྱིས་སྤུད་པའི་ཁྲི། །
མང་པོའི་ཡན་ལག་མཆོག་བཏུད་ག་ལ་བར། ། མི་དམན་རིགས་ཀྱི་སཱ་ལའི་ནགས་ཁྲོད་དུ། ། སྐྱེ་བ་ཕལ་གྱི་དབྱར་སྐྱེས་ལྡེམ་པའི་ཕང༌། ། ཟོལ་བྲལ་གུས་པའི་ཡལ་འདབ་ཀྱིས་བཏུད་ཅིང༌། ། ཚོགས་གསུམ་མེ་ཏོག་འཛུམ་པས་འདི་སྐད་གསོལ། ། དེང་དུས་སྐྱབས་གཅིག་རྡོ་རྗེ་འཆང་ཞེས་ཇེ་མཐོའི་རིགས་ཀྱི་སྐྱེ་བའི་ཡལ་ག་ལས་རྣམ་པར་མཆེད་ཀྱང༌། བློ་གྲོས་དང་སྟོབས་འབྱོར་གྱི་ལྕུག་ཕྲན་གཞོན་ནུར་གྱུར་པ་ཁོ་བོ་ཅག་རྣམས། ཚད་མེད་པའི་ཐུགས་རྗེ་དང་ཡོན་ཏན་ལྡན་པའི་མཁན་ཆེན་རྡོ་རྗེ་འཆང་ཆེན་དེ་ཉིད་ཀྱི་དགོངས་རྫོགས་བསྒྲུབ་བྱ། མདོ་ཁམས་ལྗོངས་ཀྱི་ཕྱོགས་འདིར་རང་མཁོས་གང་ཐེག་ཅིག་བསྒྲུབས་ཟིན་པའི་ཁུལ་ལགས་མོད། དབུས་གཙང་གི་ཕྱོགས་ཆར་སྔོན་ཆད་མགྱོགས་བསྔོ་སྙན་འབུལ་གྱི་རྟེན་ཙམ་མིན་པ་མ་གྲུབ་པ་ནི་མཁྱེན་པའི་དཀྱིལ་འཁོར་དུ་རྣམ་པར་བཀྲ་ལྟར་ལགས་པས།
ད་ལམ་ཐུགས་དགོངས་རྫོགས་བྱེད་ཀྱི་དངོས་གཞི་རྣམས་གང་འགྲུབ་ཅིག་སྒྲུབ་འདུན་ཆེན་པོས། ཡུལ་དབུས་གྱུར་འཆང་གི་ཕྱོགས་སུ་བཏེག་རྩིས་ལགས་པར། ད་ལམ་བྱམས་བརྩེ་ཡངས་པའི་གུར་ཁྱིམ་ལས་རྟག་ཏུ་མ་བོར་བར། ཐུགས་རྗེ་དང་བཀའ་དྲིན་གཞལ་དུ་མེད་པས་ལན་བརྒྱར་བསྐྱངས་པའི་ས་སྐྱོང་ཆེན་པོའི་དྲིན་ལན་གྱི་མཐའ་ཚད་ནི་སྐྱེ་བའི་ཕྲེང་བ་དུ་མར་བསབས་ཀྱང་འཚོབ་ཏུ་ཅི་ཞིག་མཆིས། འོན་ཀྱང་ལྷག་བསམ་དག་པས་ཀུན་ནས་བསླངས་པའི་ཤིས་བརྗོད་སྨོན་ལམ་གསོལ་བའི་འབྲས་བུ་ནི་གཞར་ཡང་མེད་པར་མི་འགྱུར་བ་ནི་དཀོན་མཆོག་གསུམ་གྱི་ཐུགས་རྗེ་དང་རྟེན་འབྲེལ་མི་བསླུ་བའི་ཆོས་ཉིད་ཡིན་པས། ས་སྐྱོང་རྒྱལ་བའི་མྱུ་གུ་པ་ཆེན་པོ་ལྕམ་དྲལ་འཁོར་བཅས་དབྱིག་འཛིན་གྱི་དཀྱིལ་འཁོར་མ་ལུས་པ་ན་མཚུངས་པ་མེད་པའི་སྟོབས་ཀྱི་འཁོར་ལོས་བདག་གིར་བགྱིད་ཅིང༌། རྣམ་དཀར་ཕྲིན་ལས་ཀྱི་སྣང་བ་དཀར་པོས་ཕྱོགས་ཀྱི་ཕ་མཐར་ཉུལ་བ་ལ་ནམ་ཡང་བསྡོ་བ་མེད་ཅིང༌། སྐུ་གསུང་ཐུགས་ནམ་ཡང་འགྱུར་མེད་ཞོ་འཐུང་རུས་པའི་རྡོ་རྗེའི་ཁམས་སུ་བསྐལ་པ་ནམ་ཞིག་གནས་ཀྱི་བར་དུ་བརྟན་པར་བཞུགས་པའི་ཤིས་བརྗོད་སྨོན་ལམ་གསོལ་བའི་མཚོན་བྱེད་ཙམ་དུ་ལྷ་དར་དཀར་པོ་བཀྲ་ཤིས་པའི་རེ་ཁཱས་སྒེག་པ་སོགས་བཅས་ཕུལ་བ་བྱམས་བརྩེས་ལེགས་པར་ཕྱེ་བའི་ཐུགས་རྗེའི་སྤྱན་རས་ཀྱིས་གཟིགས་པའི་འབབ་སྟེགས་སུ་འཆའ་ཞིང༌། རྣམ་པ་ཐམས་ཅད་དུ་བརྩེ་བའི་མས་གཅེས་པའི་བུ་བཞིན་བསྐྱངས་པ་ལ་བཀའ་དྲིན་དམ་པའི་ཀློང་ནས་ནམ་ཡང་མ་བོར་བ་མཁྱེན་མཁྱེན་ཞེས་དབོན་མིང་འཛིན་པ་རིན་ཆེན་མཆོག་གྲུབ་ཅེས་བགྱི་བས་གསོལ་གྱིན་གདའ་བ་ལགས་སོ། ། ཞེས་པ་འདིའང་ས་སྐྱོང་བླ་མ་ཆེན་པོའི་སྐུ་ཞབས་སུ་དབུལ་བྱར།
སྐུ་དབོན་དམ་པ་རིན་ཆེན་མཆོག་གྲུབ་པའི་གསུང་བསྐུལ་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། གང་ཞིག་དད་གསུམ་སོར་རྩེ་ཡིས། ། གང་མཚན་རྒྱུད་མངས་འཁྲོལ་ཙམ་གྱིས། ། གང་འདོད་སྙིང་པོ་དེ་དེའི་ཆར། ། གང་ཡང་འབེབས་པ་དཀོན་མཆོག་གསུམ། ། དེང་འདིར་གསེར་ལྡན་ལུས་ཕྲའི་བཞིན། ། རྫོགས་པར་སྟོབས་ཀྱི་ཙཀྲ་ཡིས། ། དབང་སྒྱུར་ལྷ་སྲས་ལྷ་ལྕམ་བཅས། ། རྒྱལ་གྱུར་ཚངས་དབྱངས་གླུ་རུ་ལོངས། །
ཉི་འོད་ཀྱིས་ཁྱབ་བྱི་རུའི་རིའི། ། མཚར་སྡུག་ལ་སྡང་མིག་གི་དཔྱིད། ། བཅོམ་ལྡན་ཚེ་མཐའ་ཡས་པ་ཡིས། ། སྐུ་ཚེ་བསྐལ་པའི་རིང་འཚོ་སྒྲུབས། ། ཡེ་ཤེས་རལ་གྲིས་གཏི་མུག་གི ། འཁྲི་ཤིང་གཅོད་མཛད་ལྷག་པའི་ལྷས། ། མཆོག་ཟུང་ཤེས་བྱའི་གནས་ཀུན་ལ། ། ཆོས་མིག་རྡུལ་བྲལ་དཀྱུས་སུ་སྲིངས། ། ལེགས་བྱས་ཕོ་ཉས་མགྲོན་གཉེར་བའི། ། དཔལ་གྱི་འབྱུང་གནས་ལྷ་ལྕམ་གྱི། །
གཟུགས་སྐུའི་ཡིད་བཞིན་ནོར་བུ་དག ། འཕོ་མེད་བསྐལ་པར་བརླིང་ཆེད་དུ། ། སྣ་ཚོགས་རིན་ཐང་ཆེ་བའི་དབྱིག ། དཔག་ཡས་བརྩེགས་པའི་རྐང་སྟེགས་ཟུང༌། ། ཁེངས་ལྡན་སྐྱེ་བོ་གྲངས་མེད་ཀྱིས། ། ཡན་ལག་མཆོག་བཏུད་ག་ལ་བར། ། བྱམས་བརྩེའི་གདུགས་དཀར་གཡོ་བའི་གྲིབ། ། བདེ་བར་ངལ་འཚོ་དགེ་སྦྱོང་གི ། བརྟུལ་ཞུགས་འཆང་བ་སྤུན་དག་གིས། ། རབ་དགར་བརྟས་པའི་མཆིད་འདི་གསོལ། །
སྔོན་བསགས་ས་བོན་སྟོབས་པོ་ཆེ། ། སྨོན་ལམ་དཔྱིད་ཀྱི་རྒྱང་གླུ་ཡིས། ། ཉེར་བཀུག་ཆོས་དང་སྲིད་པའི་དཔལ། ། འཛད་མེད་འཇོ་བའི་དཔག་བསམ་དག ། བསྐལ་པར་འཚོ་གཞེས་བཅུད་ལེན་གྱི། ། ཆོ་ག་རྒྱལ་བ་སྲས་དང་བཅས། ། དབྱིངས་ནས་དགྱེས་པས་བསྒྲུབས་མིན་ན། ། ཡ་མཚན་འདི་འདྲ་སུ་ལས་ཐོབ། ། རིས་བྲལ་སྐྱེ་འགྲོའི་སྨྲ་སྒོ་ལས། ། སོ་ཕྲེང་དགའ་བའི་འཛུམ་ཟེར་གྱིས། །
ཕྱོགས་ཀྱི་མུན་པ་བཀྲུ་སྙམ་ལ། ། བལྟ་ཕྱིར་ལྷ་རྣམས་མཁའ་ལ་ལྷགས། ། ལེགས་དགུ་ཕུན་སུམ་ཚོགས་དུས་འདིར། ། རང་སྐལ་འཚམ་པའི་ཟང་ཟིང་ལས། ། དགའ་སྟོན་ཆུང་ངུའི་མེ་ཏོག་གི ། སིལ་མས་འཐོར་བ་འདི་ལྟར་ལགས། ། བཀྲ་ཤིས་པའི་ལྷ་དར་དཀར་པོ་ཞེས་སོགས་བརྒྱད་ཀྱིས་ལྷག་པའི་བརྒྱ་ཕྲག་གཅིག་གི་རྣམ་གྲངས་བཅས་ཕུལ་བ་ལགས། སྨྲས་པ། དགེ་བ་སུམ་ལྡན་ཆོས་དང་ཐར་པའི་སྡེ། ། འཛད་མེད་ནོར་དང་འདོད་པའི་སྡེར་བཅས་པ། །
རྟག་ཏུ་ཆེས་ཆེར་འཕེལ་བ་དགེ་ལེགས་ཀྱི། ། ཆོ་ག་དཀོན་མཆོག་གསུམ་གྱིས་སྒྲུབས་ཤིག་གུ། ། ཞེས་སྡེ་དགེ་ས་སྐྱོང་ཡབ་སྲས་ལྷ་ལྕམ་ཐུན་མོང་དུ་དགའ་སྟོན་མདུན་འཇོག་འབུལ་བའི་གོང་བརྗོད་ཉུང་ངུ་འདིའང་དོན་གཉེར་གྱི་ངོར། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས་ལྷུན་གྲུབ་སྟེང་གྱི་རྒྱལ་ཁབ་ཕྱོགས་ལས་རྣམ་པར་རྒྱལ་བར་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄། །ཤར་ཆེན་ཆོས་ཀྱི་རྒྱལ་པོ་མཁན་པོ་ཆེན་པོ་རིན་ཆེན་མི་འགྱུར་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་ཉིད་ལྷུན་གྲུབ་སྟེང་གཙུག་ལག་ཆེན་པོར་ཚོགས་དབུར་སྤྱན་དྲངས་ཐོབ་པའི་ལེགས་གསོལ་གྱི་འབུལ་ཡིག་བྷྲ་མ་རའི་མགྲིན་རྔ་ཞེས་བྱ་བ་བཞུགས་སོ།། ༄༅། །ཏྲིཤཱརཎརཏྣཿཔརིསཾགྷམཧཱཏྨྱམཾཤོ྅ཀྵརཱཝལིཀཱརོབྷརབེཎཧིརཎྱགརྦྷོ། མཧཱཏརམངྒེནཤུམསྱམདྷུདྷྭཛསྱཱརཏིཿཀརམནྱེབིཛཡནྟུབིནཱཡཀོཡཿ། ༄༅། །སྐྱབས་གསུམ་རིཾན་ཆེཾན་ཡོངས་འདུས་བདག་ཉིད་ཆེ་བའི་ཆ། ། མིཾ་འཾགྱུར་ཕྲེང་དུ་དངར་བའི་ཁུར་གྱིས་གསེར་མངལ་ཅན། །
ཆེས་ཆེར་དུབ་པའི་ལུས་ཀྱིས་སྦྲང་རྩིའི་རྒྱལཾ་མཚཾན་ལ། ། ངལ་གསོར་བགྱིད་སྙམ་རྣམ་པར་འདྲེན་གང་རྒྱལ་གྱུར་ཅིག ། རྣམ་འགྱུར་བཞིན་ལས་སྡང་མིག་དམར་པོས་གཙུབས་པ་མེད། ། རྩུབ་མོའི་ཡི་གེ་བསྒྲགས་པས་སྙིང་གར་མ་བསྣུན་པར། ། མདའ་ལྔའི་བདག་པོའི་དཔུང་ཚོགས་ལས་ནི་གཅིག་པུ་ཉིད། ། རྣམ་པར་རྒྱལ་གྱུར་འཇིག་རྟེན་གསུམ་མགོན་ཤཱཾཀྱའིཾ་ཏོགཾ ། ཐུབ་གསུང་དྲི་མེད་མཐའ་དྲུག་ཚུལ་བཞིའི་ལམ་ཆེན་ནས། ། བདེ་བར་བསྙད་ལ་གཞན་དྲིང་མི་འཇོག་མཁས་པའི་ཚུལ། ། འཛམ་གླིང་རྒྱན་མཆོག་ཀུན་གྱི་འཆད་རྩོམ་བརྩད་པའི་བློ། ། སྤུངས་ལས་བླངས་བཞིན་སྨྲ་དབང་སཾ་སྐྱའིཾ་དདཾ་སྒྲོལཾ་ལྔཾ། །
དེ་བསྟན་ཡང་དག་འདོམས་ལ་མཁས་རློམ་ལངྐའི་བདག ། རྟོག་བརྟག་ཚིག་གི་གཟུགས་བརྙན་བརྒྱ་ཕྲག་སྤྲུལ་བྱས་ཀྱང༌། ། དཔྱད་གསུམ་རྣམ་དག་དགག་སྒྲུབ་ཉག་ཕྲན་བསྣུན་འཕྲལ་དུ། ། རྫུན་གཏམ་གཟུགས་བརྒྱ་ཅིག་ཅར་གཞིལ་བ་ཀུནཾ་དགཾའ་བཟཾང༌། ། གང་དེའི་གསང་གསུམ་སྒྱུ་འཕྲུལ་རོལ་པས་སྲིད་པ་འདིར། ། སྐྱེ་བ་ལེགས་བླངས་བཀྲ་ཤིས་པདྨའི་ངོ་མཚར་དྲན། ། ཆོས་འདུལ་བསྟན་པའི་བསླབ་གཞི་ཡོངས་བཟུང་འཆད་པ་ལ། ། དགྲ་བཅོམ་ཉེ་འཁོར་བཙུན་དང་མཁས་པའི་ཚུལ་ལ་རེག ། རིང་ནས་ཚོགས་གཉིས་རིཾན་ཐང་གཞལ་མེད་ཆེཾན་པོ་ཡིས། ། མངོན་པར་བསྐྲུན་པའི་སྐུ་གསུམ་མི་འགྱུརཾ་གོ་འཕང་མཆོག །
དབང་འབྱོར་ན་ཡང་ཐེག་གསུམ་ཆོས་ཀྱི་ཚུལ་སྨྲ་བས། ། རྒྱལཾ་བའི་བསྟན་པ་འཇིག་རྟེན་སྣང་བྱེད་མཚནཾ་ཉིད་རྫོགས། ། རབ་འབྱམས་ཞིང་གི་གཉིས་མེད་གསུང་བ་ཇི་སྙེད་ཀྱི། ། བྱིན་རླབས་མཐའ་དག་གཅིག་གྱུར་སྐྱབས་ཀུན་འདུས་སྐུ་ལ། ། དོག་བྲལ་ཚུལ་དུ་ཆུད་པའི་མཚར་ལ་རྣམ་འདྲེན་ཀུན། ། དགྱེས་པའི་བསྔགས་བརྗོད་གསང་ཆེན་རྒྱུད་སྡེའི་ཁྲོད་དུ་འཇིབས། ། ཀུན་གྱི་རྣར་སྙན་གནྡྷརྦ་ཡི་ལུས་ཕྲའི་དབྱངས། ། ཆོས་དང་ཆོས་མིན་རྣམ་འབྱེད་བྱ་བའི་ཁུར་བཟོད་ན། ། མཁས་དབང་ཁྱོད་ཀྱི་ཐ་དད་གཞུང་གི་བཞེད་པའི་ཚུལ། ། འགལ་འབྲེལ་བརྩད་དང་བརྩམས་པའི་ལེགས་བཤད་རྗེས་སུ་སྙེགས། །
འགྲོ་བའི་བློར་འཚམ་དོན་བཟང་འདྲེན་པར་འཆད་པའི་གསུང༌། ། ཡིད་འོང་ཆབ་སྒྲ་དང་བཅས་ལམ་གསུམ་འབབ་ཀྱི་རྒྱུན། ། གང་གསུང་ཐོས་པས་རྒྱུད་གསུམ་དྲི་སྦྱང་བདེ་ལེགས་སྟེར། །

ཅིག་ཤོས་སྒྲིབ་པ་བཀྲུ་འདོད་རིག་བྱེད་རྫུན་པའི་གཏམ། ། སྒྲིབ་བྲལ་མཁྱེན་རབ་ཀུན་གསལ་ཆུ་གཏེར་དྭངས་པའི་ཀློང༌། ། མཐའ་ཀླས་གཙུག་ལག་མི་ལྟུང་ཕྲེང་གཟུགས་བྱེ་བ་བཀྲ། ། ཐུགས་རྗེའི་ཆུ་འཛིན་ལང་ལིང་རླབས་ཀྱི་ཚོགས་གཡོ་བས། ། ཕན་བདེའི་གྲུ་ཆར་རིན་ཐང་ཆེ་དགུའི་འབྱུང་གནས་བཟང༌། ། བརྩེ་དང་བྱང་སེམས་ཟུང་འཇུག་ནོར་ལྡན་བརྟན་མ་བཞིན། ། ཉེ་འཁོན་དབེན་པར་ཡིད་ཅན་སྐྱོང་བའི་ཁུར་ནི་བཟོད། ། ལུས་རྟེན་རིང་དུ་འཚོ་བའི་གསོས་སྨན་ཅད་འགྱེད་ལ། ། ལན་དང་འབྲས་བུར་རེ་བས་དབེན་པའི་ངང་ཚུལ་བཟང༌། ། རེ་བ་འགེངས་སོ་བཀྲེས་རྔབས་ཉེན་པའི་ལག་རྐྱོང་དག ། ཅི་འདོད་འཇོ་བ་དཔག་བསམ་ཡལ་ག་བརྐྱངས་པ་ཡིས། །
ཟབ་ཡངས་ཆོས་ཕྱིར་ལྷགས་པའི་འགྲོ་ལ་མཁས་ཁྱོད་ཀྱི། ། སྡོམ་གསུམ་ཡན་ལག་བཅས་པའི་དགའ་སྟོན་མི་ཟད་པས། ། གཞུང་མང་ཐོས་བསམ་བསྒོམ་པའི་བློ་མཆོག་བརྙེས་གྱུར་ཅིག ། ད་དུང་ཉིན་མཚན་འབད་རྩོལ་བསྐྱུང་དུ་མེད་པ་ཅི། ། འོན་ཏེ་བསླབས་སྦྱངས་རྒྱུ་རྐྱེན་ཚོགས་ལས་ཐམས་ཅད་མཁྱེན། ། འགྲུབ་པར་ལེགས་རྟོགས་དཔྱོད་ལྡན་ཀུན་གྱི་ལས་འདི་ཡིན། ། གཞན་གསོས་རྒྱགས་པའི་རྒྱང་གྲུ་ཡི་གེ་དམ་པས་དབེན། ། རང་བྱུང་གསུང་སྙན་རྣམ་གྲོལ་ཕྱོགས་རབ་སྣང་མི་བྱེད། ། ཁྱོད་གསུང་ཐོས་པ་ལྷུར་བྱས་མངོན་མཐོ་ངེས་ལེགས་ཀྱི། ། འབྲས་བུ་བསླུ་མེད་ཡོང་ཡེ་སྟེར་ཕྱིར་ཁྱད་པར་འཕགས། །
བརྩེ་ཆེན་སྙིང་པོ་ཨེ་ཝཾ་ཡི་གེས་མཚན་བསྟན་བཅས། ། སྐྱོང་བྱེད་ཕྲིན་ལས་སྣང་བ་དཀར་པོ་རིང་སྤྲོས་པས། ། ཡིད་སྲུབས་དགའ་བདེར་རྩེན་པའི་བསྟི་གནས་མ་རྙེད་པར། ། བག་མེད་འདོད་ཡོན་སྤྱོད་པའི་གླིང་གཞན་ཉུལ་བ་སྙམ། ། དཔལ་སྟུག་བསྟན་པ་མཁས་ཚུལ་གསུམ་གྱིས་བསྐྱངས་པའི་གཏམ། ། རྟོགས་བརྗོད་རྩོམ་ལ་རྒན་པོའི་གཟུགས་ཀྱིས་ཐེག་དཀའ་སྙམ། ། འཕྱང་མོ་ཉུག་བརྟེན་མ་དྲུག་སྐྱེས་ནི་གཞོན་ནུའི་ལུས། ། བྱིན་གྱིས་རློབ་བྱེད་མགྲིན་པ་སྔོ་དེ་མ་མཁས་སམ། ། གང་སྐུའི་ཆེ་བ་ཕྱོགས་རེ་མཉན་པའི་མོང་རྟུལ་དག ། བབ་ཅོལ་ཕྱོགས་ལྷུང་འུད་གོག་རྗེས་སུ་རྒྱུག་པས་ཅི། །
སྙིང་པོ་མཆོག་འཛིན་གྲོང་ཁྱེར་བྱེ་བའི་བདག་པོ་ལ། ། རྒྱལ་གསུང་ཡན་ལག་དྲུག་ཅུས་བསྔགས་པ་ལ་ཕྱག་འཚལ། ། བདག་ཅག་སྔོན་སྐྱེར་གཏོང་བ་ཕྲ་མོའི་ལེགས་བྱས་མཐུས། ། མངོན་པར་སྤྲུལ་པའི་སྨར་ཟོང་དངོས་པོའི་སྡུམ་ར་ནས། ། ཀུན་དགའ་བརྟས་པའི་ནང་ཤེས་ཕྲེང་བརྒྱུད་མཁན་མ་ཡིས། ། མདུན་འཇོག་མེ་ཏོག་སྣ་ཚོགས་བཏུས་པའི་དངོས་འབུལ་གྱིས། ། ཉེར་མཚོན་བདག་གཞན་དུས་གསུམ་བསགས་པའི་ཀུ་ས་ལ། ། མཐའ་དག་ཆུ་གཏེར་རི་གླིང་སྣང་བྱེད་ལྷ་མིའི་དཔལ། ། མཎྜལ་རྣམ་པར་བསྐྲུན་བློ་ཚངས་པ་ལ་ཡོད་ཀྱང༌། ། འཁོར་གསུམ་སྒྱུ་མའི་རྩེ་འཇོར་མ་ཤེས་ཅུང་ཟད་བླུན། །
རྣམ་རིག་སྐྱེས་བུ་དུག་གསུམ་བཟའ་བར་རྣམ་སྲེད་པས། ། དགེ་སྦྱོང་སྤྱོད་ཚུལ་རང་ལུས་འོད་ཀྱི་སྣང་བ་བརྟུལ། ། རང་བཞིན་བཅས་པའི་སྡིག་ལྟུང་མུན་པར་གོམ་འཆོལ་བ། ། མཐོལ་བཤགས་དག་པའི་ཚངས་པར་སྩོལ་ཅིག་རྡོ་རྗེ་སེམས། ། སྲིད་པ་མྱ་ངན་ལས་འདས་བྱེད་པོས་འདུ་བགྱིས་པའི། ། དགེ་བར་ཕྲག་དོག་མཆུ་འདབ་བསྐྱོད་ཀྱིན་མི་བཤུང་བར། ། ལེགས་བྱས་ཚུལ་ལ་དགའ་བའི་འཛུམ་ཟེར་སྤྲོ་བ་དང༌། ། བསོད་ནམས་བྱས་པའི་ཕན་ཡོན་མཆིད་དུ་གླེང་བར་དགའ། ། གདུལ་བྱའི་ཁམས་དང་མོས་པའི་ཡོལ་གོ་ཐ་དད་དག ། ཀུན་ནས་གདེངས་པ་དེ་དེའི་སྐལ་པར་འཚམ་པའི་ཆོས། །
ལེགས་འདོམས་བདུད་རྩིའི་དགའ་སྟོན་འཇོ་བས་ཐར་པ་དང༌། ། ཐམས་ཅད་མཁྱེན་པ་འཐོབ་བྱེད་ཐབས་ཀྱི་སྨན་པར་བསྐུལ། ། ཐུབ་དབང་རྒྱལ་ཚབ་ཁྱེད་ཉིད་ཀྱིས་མཚོན་འཇིག་རྟེན་མགོན། ། གང་དག་བཞུགས་དགུར་སྲིད་པའི་འཁོར་ལོ་མ་ཞིག་པ། ། དེ་སྲིད་རབ་བརླིང་འཚོ་ལ་གཞེས་པའི་གསོལ་འདེབས་གླུ། ། མཚོ་བྱུང་ལུས་ཕྲ་དགྱེས་འཛུམ་དམུལ་བའི་སྙན་དངགས་བྱེད། ། ཚུལ་འདི་ལས་སྐྱེས་རྣམ་དཀར་དགེ་བ་ལེགས་བྲིས་པའི། ། ལམ་མཐའ་མཉམ་པ་ཉིད་དུ་སོང་བའི་སྲོག་ཆགས་རྣམས། ། སྡུག་བསྔལ་ཀུན་འབྱུང་བཅས་ལས་གདོན་པའི་ཐུགས་རྗེ་དང༌། ། ཐབས་ཚུལ་ཐམས་ཅད་མཁྱེན་པ་འགྲུབ་པའི་རྒྱུར་བསྔོ་འོ། །
ཡིད་སྲུབས་ཐུལ་མཆོག་རྣམས་ཀྱིས་བསྐལ་མང་མངོན་བསྒྲུབས་པའི། ། སྐུ་གསུམ་གསང་བ་མི་ཟད་རྒྱན་གྱི་འཁོར་ལོའི་མཛོད། ། མགོན་ཁྱོད་གཅིག་པུས་བདག་གིར་བགྱིད་པའི་ཐུབ་ཆོད་འདིས། ། སྙིང་རྗེས་གཞན་དབང་གྱུར་པའི་སྤྱོད་ཚུལ་རྣམ་པར་གནོད། ། མ་བོས་སྲིད་པར་ལན་མང་འཕྱན་པའི་སེམས་ཅན་ཁམས། ། བསྐུལ་བ་མེད་ཀྱང་ཕན་པར་སྨྲ་བ་གང་གི་ཞབས། ། མ་བྲིས་དགེ་མཚན་རི་མོ་བཀྲ་བས་རྣམ་བཀོད་པ། ། མང་པོས་མ་བཏེག་ཆོས་ཀྱིས་མཐོ་བའི་ཁྲི་དྲུང་དུ། ། བརྒྱ་ལམ་བསྐལ་པར་ཐོབ་དཀའི་རྟེན། ། ཐུབ་དབང་ཉི་མའི་ཆོས་ཚུལཾ་གྱི། །
བསླབ་བྱའི་ཁྲིམཾས་སྒོར་ཞུགས་ལོ་པ། ། མོས་གུས་རིཾན་ཆེཾན་འཆང་བ་བདག ། སྨྲ་སྒོའི་ཨུཏྤལ་བཞད་པ་ལས། ། རབ་དགའི་བཅུད་མྱོས་བྷྲ་མ་རས། ། སྐབས་སུ་བབས་པའི་མཆིད་བུ་ཡི། ། མགྲིན་པའི་རྔ་ཆུང་བརྡུང་བ་སྙན། ། འབྲུག་སྒྲས་བསྐུལ་བའི་གཙུག་ཕུད་ཅན། ། བདུད་རྩིའི་ཟེར་གྱིས་ཚངས་པའི་བུ། ། འདྲེན་མཆོག་ཐུགས་རྗེའི་ཟེར་འཐུངས་པའི། ། སྐལ་བཟང་དགའ་བའི་གར་གྱིས་བྲེལ། །
ཞེས་པ་སྟེ། དེའང་ཐོག་མའི་ཚིགས་སུ་བཅད་པ་ཕྲེང་དུ་བསྟར་བ་འདི་དག་ནི། གྱི་ན་ཙམ་མམ། ཤེས་རློམ་གྱི་བརྡ་མཚོན་ནམ། སྤྲོས་པ་དང་བཅས་པའི་ཆོས་སུ་བསམས་ནས་སྨྲས་པ་མིན་ཏེ། གང་གི་ཕྱིར་ན། འཕགས་པ་བསྐལ་པ་བཟང་པོ་ལས། དེ་བཞིན་གཤེགས་པ་དུས་མཁྱེན་རྒྱལ་པོ་ནི། ། སྙན་དངགས་མཁན་ཚེ་བདེ་གཤེགས་རྩྭ་མཆོག་ལ། ། ཚིགས་སུ་བཅད་པའི་དབྱངས་ཀྱིས་བསྟོད་ནས་ཀྱང༌། །
དང་པོར་བྱང་ཆུབ་མཆོག་ཏུ་ཐུགས་བསྐྱེད་དོ། ། ཞེས་སྔོན་གྱི་དེ་བཞིན་གཤེགས་པ་རྣམས་ཀྱང་བྱང་ཆུབ་ཏུ་ཐུགས་དང་པོར་བསྐྱེད་པའི་རྟེན། སྙན་དངགས་ཀྱི་ཚིགས་སུ་བཅད་པའི་བསྟོད་པ་ཕུལ་བའི་འབྲས་བུ་དོན་མེད་དུ་མ་སོང་བའི་ཕྱིར། འདིར་ཡང་གང་ཞིག་ཐར་པ་དམ་པ་འདོད་པས། བསྟན་པར་འཇུག་པའི་སྒོ་ངེས་པར་འབྱུང་བའི་ཚུལ་ཁྲིམས་ཀྱི་སྡོམ་པ་ནས། མཐར་ཐུག་བླ་ན་མེད་པའི་བྱང་ཆུབ་སྙིང་པོའི་བར་གྱི་བདེ་ལེགས་ཐམས་ཅད་སྟེར་བ་པོ་ཡང་དག་པའི་དགེ་བའི་བཤེས་གཉེན་ནམ། ཁྱད་པར་གསང་ཆེན་རྡོ་རྗེའི་ཐེག་པའི་རྡོ་རྗེ་སློབ་དཔོན་ཆེན་པོ། སྐྱབས་གསུམ་ཀུན་འདུས་ཀྱི་བདག་ཉིད་ཅན། གང་གི་གསང་བ་གསུམ་གྱི་ཡོན་ཏན་མི་ཟད་རིན་ཆེན་འབྱུང་གནས་ཆེན་པོའི་འགྲན་ཟླར་གྱུར་པ་ལས། རང་བློའི་རྩྭ་མཆོག་འཐོར་ཡབ་ཀྱི་རྩེ་མོར་ཆགས་པའི་ཐིགས་ཕྲན་ལྟ་བུའི་ཆེ་བའི་ཆ་ཤས་ཙམ་དྲན་པ་བརྗོད་བྱའི་རོ་དང་ལྡན་པར།
དཔལ་ལྡན་དཎྜཱིའི་བཞེད་གཞུང་མཚར་སྡུག་དབྱངས་ཀྱི་རྒྱལ་མོའི་ལེགས་བཤད་ཀྱི་གླུ་དང་ཏམྦུ་རའི་དབྱངས་སྙན་ལྷན་ཅིག་ཏུ་བསྲེས་པ་སྙམ་བྱེད་པ་གང་གི་དུམ་བུ་ལས་ཉེ་བར་འཕོས་པའི་ཤིས་བརྗོད་དང༌། ཕྱག་བྱ་ཡན་ལག་བདུན་པ་དང་བཅས་པའི་ཚིགས་སུ་བཅད་པ་སྙན་དངགས་དམ་པའི་མཆོད་སྤྲིན་སྤྲོ་བ་ནི། ཇི་སྐད་དུ། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་རྣམ་པ་ཐམས་ཅད་མཁྱེན་པའི་ཡེ་ཤེས་བརྙེས་པའི་བར་གྱི་བདེ་ལེགས་ཐམས་ཅད་འབྱུང་བའི་སྨན་ཡོན་རྗེས་སུ་དྲན་པས་སྒོ་གསུམ་ངལ་བ་དོན་ཡོད་དུ་བགྱིས་ནས། དེང་འདིར་སྐབས་གསུམ་གྱི་དབང་པོ་དང༌། འཁོར་ལོས་སྒྱུར་བ་དང༌།
ལྟོ་འགྲོའི་རྒྱལ་པོ་ལ་སོགས་པ་འཇིག་རྟེན་གསུམ་ན་ཆེ་བར་རློམ་ཞིང༌། མངོན་པར་ཁེངས་ལྡན་རྣམས་ཀྱི་དོ་ཀེར་ནོར་བུ་འབར་བའི་རྩེ་མོས་མངོན་པར་བསྟེན་པ། མཁས་པ་དང་བཙུན་པ་དང༌། བཟང་པོའི་ཡོན་ཏན་གྱི་ཕུང་པོས་མངོན་པར་འབྱོར་བའི་བླ་མར་གྱུར་པ་རྣམས་ཀྱིས་ཀྱང་བླ་མར་མཆོད་པ། ཕྱི་ནང་རིག་པའི་གཞུང་གི་གདེངས་ཅན་དབང་པོའི་བསྟི་གནས་མང་པོ་བརྒལ་ཏེ་དོན་བཟང་ནོར་བུའི་དཔལ་གྱིས་སྲིད་ཞིའི་མི་མཐུན་རྒུད་པ་བཅིལ་བ་ལ་མཁས་པའི་དེད་དཔོན་ཆེན་པོ། ལུས་ཅན་མཐའ་དག་ངན་འགྲོ་དང་སྲིད་པའི་སྡུག་བསྔལ་གྱི་གདུང་བ་མི་བཟད་པ་མཐའ་དག་འཕྲོག་པར་བྱེད་པའི་ཆོས་ཀྱི་སྤྲིན་ཆེན། འཕགས་དང་སོ་སྐྱེའི་དྲན་པའི་དབང་པོ་ཀུན་གྱིས་བསྔགས་བརྗོད་སྙན་དངགས་ལྷའི་མེ་ཏོག་གསར་པ་བྱེ་བས་མངོན་པར་འཐོར་བས་མཆོད་པར་བྱས་པ། དབང་རྣོན་གདུལ་བྱ་ཀུན་གྱིས་བགྲོད་པ་གཅིག་པའི་ཉེ་ལམ་གསང་རྒྱུད་རྡོ་རྗེ་ཐེག་པའི་དཀྱིལ་འཁོར་བྱེ་བའི་གཙོ་དང་གཉིས་སུ་མིན་པའི་གར་གྱི་རོལ་པས། སྐལ་བ་བཟང་ལྡན་གྱི་རྒྱུད་དུ་མཐར་ཐུག་སྐུ་བཞིའི་ལམ་དང་འབྲས་བུ་ཅི་རིགས་པར་སྦྱོར་བའི་རིགས་བརྒྱའི་འཁོར་ལོས་སྒྱུར་བ་ཤར་ཆེན་ཆོས་ཀྱི་རྒྱལ་པོ་གང་དེར། བཀའི་སློབ་འབངས་རྒན་བུ་ཚུལ་ཁྲིམས་རིན་ཆེན་ཅན་བདག་གིས།
འདུས་ཚོགས་ཀྱི་དབུར་བཞུགས་ཕེབས་པའི་གསོལ་བ་འདེབས་ཀྱིན་མཆིན་ཅི་གནང་ཞེས་གསོལ་བར། རིང་མོ་ཞིག་ནས་བརྩེ་བ་དང་བྱང་ཆུབ་ཀྱི་སེམས་ཀྱིས་ཐུགས་རྒྱུད་ཤིན་ཏུ་མཉེན་པར་བྱས་པའི་རྒྱལ་བའི་གདུང་འཚོབ་པ་ཆེན་པོ་རྣམས་ནི། འཇམ་མཉེན་དར་གྱི་སྲད་བུ་ཁབ་རྗེས་སུ་མི་འབྲང་བ་མེད་པ་ལྟར། སེམས་ཅན་མོས་པའི་ཕྱོགས་སུ་གཞར་ཡང་མི་གཞོལ་བ་ཅི་ཞིག་ཡོད་དེ། ཇི་ལྟར་གསོལ་བ་བཏབ་བཞིན་ཞལ་འཆེས་ཡི་གེ་དམ་པའི་གླིང་བུ་བསྒྱུར་ཏེ། གཙུག་ལག་ཁང་ཆེན་པོ་བསམ་འགྲུབ་མཐོང་ན་མངོན་པར་དགའ་བ་ཞེས་བྱ་བ་གང་དེར། དཔལ་ལྷུན་གྲུབ་སྟེང་གི་གདན་ས་ཆེན་པོར་གཉུག་མར་གནས་པའི་ཡོན་ཏན་གྱི་ཞིང་དུ་གྱུར་པའི་ཆོས་རྗེ་རིན་པོ་ཆེ་རྣམས་དང༌། བླ་མ་དང་དགེ་འདུན་རྣམས་ཀྱིས་མཚོན། དགོན་ལག་བདུན་དང་བཅས་པའི་དགེ་སློང་དང་དགེ་ཚུལ་གྱི་ཚོགས་བསྡུས་པར། འདུ་བ་ཆེན་པོ་ཞེས་གྲགས་པ་འདུས་པའི་ཚོགས་ཆེན་པོའི་ངུར་སྨྲིག་ཚོན་མདངས་རྒྱས་པའི་ངོ་མཚར།
སིནྡྷུ་ཝཱ་རའི་ཆུ་གཏེར་ཆེན་པོ་གང་ཞིག་ཡོལ་མེད་རླབས་ཀྱི་ཕྲེང་བ་རྣམ་པར་གཡོ་བའི་ཀློང་ན། མདོག་བཟང་གསེར་གྱི་ས་འཛིན་དབང་པོ་ལ་འཆར་ཀའི་ཉི་གཞོན་འོད་ཀྱིས་སྣང་བས་ལན་བརྒྱར་འཁྱུད་པ་ལྟར་རིན་ཆེན་སཽ་ཝརྞའི་ཁྲི་དམ་པར་ལྷམ་མེར་བཞུགས་པ་དང༌། འདུས་ཚོགས་ལྷན་ཅིག་པས་རིག་སྔགས་འཆང་གི་སྡེ་སྣོད་བྱ་བའི་རྒྱུད་ཀྱིས་དངོས་བསྟན་པདྨའི་རིགས་མཆོག བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ཆེན་པོའི་སྒྲུབ་མཆོད་འཇུག་ཅིང་དབང་བླང་བ་དང་བཅས་པ་བཀའ་དྲིན་སྩལ་བས་ཉེ་བར་མཚོན། ཇི་སྐད་དུ། སངས་རྒྱས་ཕལ་པོ་ཆེར། རིགས་པར་ལྡན་པ་དཀོན་མཆོག་གསུམ་རྣམས་ལ། ། སྦྱོར་བ་སྐྱོ་བ་མེད་པས་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ཏེ། ། བྱང་ཆུབ་བླ་མེད་མྱུར་དུ་རེག་པར་འགྱུར། །
ཞེས་དང༌། ཆོས་ཐམས་ཅད་ཀྱི་རྒྱལ་པོའི་མདོར། ལྷ་དང་བཅས་པའི་འཇིག་རྟེན་ན། ། དཀོན་མཆོག་གསུམ་པོ་མ་གཏོགས་པའི། ། ཡོན་གྱི་གནས་འགའ་ཡོད་མ་ཡིན། ། ཞེས་བཤད་པ་ལྟར། ཡོན་གནས་དམ་པ་དཀོན་མཆོག་ལ་མཆོད་པ་ཕུལ་བ་དང་བཀའ་འགྱུར་རོ་འཚལ་སྒྲོགས་པ་བཅས་ལ་བསྙེན་བཀུར་གྲལ་འགྱེད་སྟོབ་པ་ལ་སོགས་པ་རང་གཞན་གྱིས་བསགས་པའི་དགེ་ཚོགས་ཐམས་ཅད་ཁོ་བོ་ཅག་གིས་དམིགས་བྱའི་གཙོ་བོར། སྔོན་བྱོན་རྒྱལ་བ་རྣམས་ཀྱིས་འཁོར་བ་ལས་མ་བསྒྲལ་བའི་མཁའ་ཁྱབ་ཀྱི་འགྲོ་བ་རྒྱ་མཚོའི་རྡུལ་སྙེད། སྐད་ཅིག་རེར་ཡང་མངོན་མཐོ་དང་ངེས་ལེགས་ཀྱི་ལམ་དང་འབྲས་བུར་སྦྱོར་བ་ལ་ལྷུན་གྱིས་གྲུབ་པའི་ཕྲིན་ལས་མངའ་བའི་ཐམས་ཅད་མཁྱེན་པ་ཉིད་ཐོབ་དགོས་པ་ནི། དགོངས་པའི་རྒྱ་མཚོར་མངའ་བ་ལྟར་མངོན་པར་འདོད་པ་གོར་མ་ཆག་མོད།
རེ་ཞིག་སྨོན་པའི་སྙེ་མ་བླ་ན་མེད་པ་ཉིད་གཡུར་དུ་ཟ་བར་བྱེད་པ་ལ། ཚོགས་གཉིས་ཀྱི་སྤྱོད་པ་ཟབ་ཡངས་སྨོན་ལམ་དུ་བཅས་པའི་རྒྱུ་རྐྱེན་ཕུན་སུམ་ཚོགས་པའི་སྟོབས་ཀུན་ནས་ཡོངས་སུ་མ་རྫོགས་པ་དེ་སྲིད་དུ་འགྱང་བར་འགྱུར་བ་ཞིག་ནའང༌། སྲིད་པར་སྐྱེ་བ་བརྒྱུད་མར་བྱང་ཆུབ་ཀྱི་སྤྱོད་པ་རྨད་བྱུང་གི་ཆུ་ཀླུང་ཇི་སྙེད་སྡུད་པའི་སྙིང་སྟོབས་ཀྱིས་ཚོགས་ཟུང་གི་རྒྱ་མཚོ་ཆེན་པོ་བླ་ནས་བླ་མར་འགེངས་ཕྱིར། དཔལ་མགོན་འཕགས་པས། ཇི་སྲིད་སེམས་ཅན་འགའ་ཞིག་ཀྱང༌། ། གང་དུ་མ་གྲོལ་དེ་སྲིད་དུ། ། དེ་ཕྱིར་བླ་ན་མེད་པ་ཡི། ། བྱང་ཆུབ་ཐོབ་ཀྱང་གནས་གྱུར་ཅིག ། ཅེས་གསུངས་པའི་རྗེས་སུ་སློབ་ཅིང་རྗེས་སུ་སྒྲུབ་པའི་རིགས་ཅན་དུ་གྱུར་ནས་སྙིང་ལས་ཆུང་ངུར་མི་གནས་པར། མགོན་པོ་བྱམས་པས།
མགོ་ལ་སེམས་ཅན་ཁུར་ཆེན་ཁྱེར་བ་ཡི། ། བློ་ལྡན་མཆོག་དེ་དལ་གྱིས་འགྲོ་མི་མཛེས། ། བདག་གཞན་སྣ་ཚོགས་འཆིང་བས་རབ་བཅིངས་པ། ། བརྩོན་པ་བརྒྱ་འགྱུར་དུ་ནི་བྱ་བའི་རིགས། ། ཞེས་གསུངས་པ་ལྟར། སྟོབས་བཅུ་མངའ་བ་མཆོག་གྱི་ལུང་རྟོགས་ཀྱི་ཆོས་ཚུལ་རིང་དུ་གནས་པའི་བྱ་བ་ཡང་དག་པར་བགྱིད་པ་དང༌། སེམས་ཅན་ཐམས་ཅད་གནས་སྐབས་དང་མཐར་ཐུག་གི་ཕན་བདེ་རྒྱུ་དང་བཅས་པར་འགོད་པའི་བྱེད་པོར་འགྲུབ་པའི་རྒྱུར་སྨིན་པ་དང༌། མཐོང་བའི་ཆོས་ཀྱི་དལ་རྟེན་བསྐྱེད་པའི་ཕ་མ་དང༌། ཁོ་བོར་རེ་ལྟོས་བཅས་པའི་གསོན་གཤིན་གྱི་འགྲོ་བ་ཕན་གནོད་ལས་ཀྱི་འབྲེལ་པ་སྲད་བུ་དཀར་ནག་གིས་སྦྲེལ་བ་གང་དག་མཆིས་པ་རྣམས་ཀྱིས་ཐོག་དྲངས། སྐྱེ་འགྲོ་ཐམས་ཅད་ཀྱི་སྡིག་སྒྲིབ་བག་ཆགས་དང་བཅས་པ་བྱང་ཞིང༌།
ཚོགས་གཉིས་ཡོངས་སུ་རྫོགས་པའི་བདེ་བ་ལ་རེག་པའི་རྒྱུར་སྨིན་པའི་ཡོངས་སུ་བསྔོ་བའི་རྒྱས་འདེབས་ཀྱི་རྗེས་སུ་གཟུང་འགྱུར་བཅས་པའི་ཐུགས་རྗེ་དང་སྐུ་དྲིན་ཡངས་པར་གདལ་བའི་ཁོ་ལག་གཞལ་དུ་བཏུབ་ན། སྔོ་བསངས་ཀུན་གསལ་སྒེག་མོའི་གཞུ་འདོམ་བརྒྱ་ཕྲག་གིས་ཀྱང་མཐས་གཏུགས་བཟོད་པ་ཅི་ཞིག དེ་ལྟ་ནའང་དེང་སྐུ་དྲིན་ཆེ་བའི་ལེགས་སོ་འབུལ་མཚོན་དུ་བཀྲ་ཤིས་རེ་ཁཱས་སྤྲས་པའི་ལྷ་དར་དཀར་པོ། སྐུ་རྟེན་ཐུབ་དབང་སྐུ། གསུང་རྟེན་འཕགས་པ་བསྐལ་པ་བཟང་པོའི་མདོ། ཐུགས་རྟེན་ཕྱག་མཚན་གྱི་རྣམ་པ་རྡོ་རྗེ་དྲིལ་བུ་གསེར་རྩི་མ། དབུ་ལ་རྒྱུན་གསོལ་གྱི་པཎ་ཞྭ། སྐུ་ཆས་སུ་གོས་སྟོད། ཤམ་ཐབས། འགན་སྦྱར།
ཞབས་ལྷྭམ། ཞལ་དཀར་སྟེགས་བཅས། དྲག་པོའི་མིག་ཏུ་གྲགས་པའི་ཕྱག་ཕྲེང་རྒྱན་ལྡན། ཕྱག་ཏིང་ལེགས་པ་དངུལ་ཐག་བྱི་རུའི་རྒྱན་ལྡན་བཅས། གོས་བཟང་བསྒྲིགས་ཀྱི་རྟེན་ཁེབས། བྱི་རུ་རྒྱ་མོ་ལག་པ། སྤོས་ཤེལ་རྡོག་པོ། དངུལ་གྱི་རྣ་ཀོར། རྒྱ་སྒམ་རྩི་མ། སྨན་ཙེ།
དར་ལིང༌། ཨ་ལ་ཅག དར་མན་རྣམས་ཡུག་རེ། མཛོད་གོས་སེར་སྨུག་ཡུག་རིང༌། ལ་དཱ་དཀར་པོ། ལ་དཱ་ཁྲ་བོ། ཨ་ཏི་དཀར་པོ། ཨ་ཏི་དམར་པོ། འགའ་རས་རྣམས་ཡུག་རེ། རྒྱ་རས་སྔོན་པོ།
རས་ལྗང༌། རས་སེར། རས་ནག རས་དམར་རྣམས་ཡུག་རེ། ཝ་སྐྱེས་དང༌། སྤྲེ། སྤྱང་ཀི གཡི། གསའ། སྲམ།
གུང༌། གཟིག་རྣམས་ཀྱི་པགས་པ་རེ། བུ་ཧར་ཀོ་བ་བུབས། ཕྲུག་དཀར་བུབས། མགོ་སྣམ་མཚལ་ཁ་བུབས། རོལ་མོ་ཧོར་སྦུབ་ཆ། ལོ་པཎ་སྤྱན་འདྲེན་གྱི་འབུད་དུང་ཆ། ལི་འདོང༌། འདོང་ཁྲ། སྐྱོགས་དཀར།
སྤེན་པར། ཁྲོ་ནག ཟངས་དམར། གསེར་ཞོ། རྒྱ་དངུལ་སྲང་ལྔ་བཅུ་ཐམ་པ། གཞུང་ཇ་འཁོར་དྲུག ཤན་ཇ་འཁོར་དྲུག ཆུང་ཇུ་འཁོར་དྲུག ཀོ་ཙེ་འཁོར་དྲུག ཆིབས་སྒ་གསེར་སྲབ་སྨེད་ཀོ་སྟན་གཟར་བཅས་འཁོར་ཚང༌།
ཆིབས་རྟ་བཟང་བ། ཆིབས་རོལ་རྟ། དྲེའུ་བཟང་བ། མཛོ། གཡག ཀ་ཅི་དཀར་པོ་ཡུག་རིང་བཅས་ཁྱོན་རྣམ་གྲངས་བརྒྱ་ཕྲག་གཅིག་ལ་བཅུ་གསུམ་གྱིས་ལྷག་པ་བཅས་འདི་དག བཀའི་སློབ་འབངས་ཚུལ་ཁྲིམས་རིན་ཆེན་ཅན་གྱིས་གུས་པར་ཕུལ་བ་དགེ སླར་ཡང་སྨྲས་པ། ཨ་ཧོ་སྐྱེ་བ་ལུ་གུ་རྒྱུད་དུ་ལྷས་བསྐོས་ཀྱི། ། བག་ཆགས་མི་ཉུང་ཙམ་ཞིག་མ་བཞག་པ་མིན་ན། །
དེང་འདིར་གདན་གསུམ་ལྷ་ཡི་འཁོར་ལོའི་བདག་ཉིད་ཆེའི། ། གཡར་ལམ་བསོད་ནམས་གསོག་པའི་རིགས་སུ་སོན་སྲིད་དམ། ། རྣམ་དཀར་འདི་ཡིས་ཀུན་མཁྱེན་བསྟན་ལ་བློ་མཆོག་རྣམས། ། ཀུནཾ་དགཾའི་ལས་བྱས་སྲིད་པ་གསུམ་གྱི་སྙིངཾ་པོཾ་དང༌། ། ཆོས་རྣམས་ཐུབ་དབང་དངོས་དང་དགོངས་གཅིག་སྨྲ་བའི་རྒྱལ། ། ཀུནཾ་བཟཾང་ཆེ་མཆོག་ཟུང་གི་བསྟན་པ་རྒྱས་གྱུར་ཅིག ། རིཾན་ཆེཾན་ལྷུན་པོ་མིཾ་འགྱུརཾ་སྐྱབས་མགོན་གཟུགས་ཀྱི་སྐུ། ། གངྒཱའི་ཀླུང་ཆེན་འབབ་སྒྲའི་གསུང་དང་ཀུན་གསལ་ཐུགས། ། དཔག་བསམ་ཡོན་ཏན་ཉི་ཟླའི་འོད་ཀྱི་ཕྲིན་ལས་ཅན། ། བདུད་ལས་རྒྱཾལ་བའི་དགེ་མཚཾན་ལྡན་པས་བདག་བྱིན་རློབས། །
ཚུལ་ཁྲིམས་བསླབ་པས་མངད་པའི་བསུང་ལྡན་ངུར་སྨྲིག་འཆང༌། ། འདུས་ཚོགས་གུར་གུམ་ནགས་ཀླུང་སྟུག་པོས་ཀུན་བཟོད་མའི། ། དཀྱིལ་འཁོར་ཡོངས་ཁྱབ་བཤད་སྒྲུབ་སྦྲང་རྩིའི་མགྲིན་གླུ་ཡིས། ། ཐབས་ཤེས་ཡི་གེས་མཚན་བསྟན་རྒྱས་པར་བྱེད་གྱུར་ཅིག ། ས་གཞི་གནོན་ལ་སྲེད་མེད་བུ་དང་མི་ཡི་བདག ། མཚུངས་ཀྱང་ཕུན་ཚོགས་སྡེཾ་བཞིར་རྩེན་དང་དགེཾ་བ་བཅུའི། ། སྤྱོད་ཚུལ་བསྲུངས་པས་ཁྱད་པར་རྣམ་འབྱེད་བློཾ་གྲོཾས་ཅན། ། རྒྱཾ་མཚོཾའི་གོས་ཅན་མཛེས་པར་རྟག་ཏུ་བརླིང་གྱུར་ཅིག ། ཆོསཾ་སྲིད་ཕྲིན་ལས་འོད་སྲུངས་བྱིན་གྱི་དཀྱིལ་འཁོར་ཡོངས། ། བདེ་བར་སྐྱོང་ལ་ལེགས་བྲིས་མགོཾན་པོཾའི་སྐུ་ཚེ་དང༌། །
མངའ་ཐང་སྟོབས་འབྱོར་ལྗོངས་ཀྱི་ཐིག་ལེ་འདིར་ལྷགས་སྙམ། ། རྒྱལ་ཕྲན་བྱེ་བའི་ཐོར་ཚུགས་ནོར་བུས་བཏུད་གྱུར་ཅིག ། ལོ་ལེགས་བདེ་འབྱོར་དར་ལ་བབ་པའི་མཛའ་ན་མོ། ། སྲིད་པ་ཐ་གྲུ་ཡངས་པའི་ཁབ་ཏུ་བཀུག་པ་ལ། ། ཆབས་འབངས་ཀྱིས་དྲངས་ལུས་ཅན་མཐའ་དག་ལོངས་ཉིད་དུ། ། སྤྱོད་པའི་སྐལ་བ་སྦོམ་པོའི་རྩེ་འཇོར་རོལ་གྱུར་ཅིག ། བདག་ཀྱང་འགྲོ་བ་འདུལ་མཆོག་བསྒྲུབ་ཕྱིར་བསོད་ནམས་ཀྱི། ། གསེར་ལྡན་ཡངས་པར་རིང་འཚོ་ཚེ་ཡི་ཆུ་གཏེར་འཁྱིལ། ། ཚུལཾ་ཁྲིམསཾ་བསླབ་ལྡན་དལ་རྟེན་རིནཾ་ཆེཾན་རི་བོ་བརླིང༌། ། མཁས་ཚུལ་སྤྱོད་པའི་ལྷ་གནས་གྲངས་མེད་འདེགས་པར་ཤོག །
ཅེས་པ་ཤར་ཆེན་ཆོས་ཀྱི་རྒྱལ་པོ། མཁན་པོ་ཆེན་པོ་རིན་ཆེན་མི་འགྱུར་རྒྱལ་མཚན་དཔལ་བཟང་པོ་པ་ཞེས་ཡོངས་སུ་གྲགས་པ་ཉིད། རབ་བྱུང་འདོད་པའི་སྟོད་འགྲེལ་ལས་ཉི་མ་སྟེ་དབང་ཐང་དང་བསྟུན་པའི་མིང་ན་དཱི་ཨེ་ཌར་བོད་པའི་གནམ་ལོ་གསར་ཚེས་ཀྱི་ཞག་གི་ཕུང་པོ་དཀར་ཕྱོགས་དགའ་བ་དང་པོར། ལྷུན་གྲུབ་སྟེང་གི་གཙུག་ལག་ཁང་ཆེན་པོར་དགོན་ཁག་བདུན་གྱི་ཡོན་གནས་འདུས་པའི་ཚོགས་སུ། ཁོ་བོས་ཚོགས་བསགས་ཆེད་དུ་ཚེ་དཔག་ཏུ་མེད་པའི་དཀྱིལ་འཁོར་གྱི་ཆོ་ག་གསུང་བསྐུལ་དང་བསྙེན་བཀུར་སྟོབ་པའི་ཚོགས་དབུར་སྤྱན་དྲངས་ཐོབ་པའི་ལེགས་གསོལ་གྱི་འབུལ་ཡིག་བྷྲ་མ་རའི་མགྲིན་རྔ་ཞེས་བྱ་བ་འདི་ནི། བཀའི་སློབ་འབངས་རྒན་བུ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེར་བཏགས་པ་རང་གིས་སུག་བྲིས་སུ་བགྱིས་ནས་བཀྲ་ཤིས་པའི་ལྷ་དར་དཀར་པོ་སྲིད་དུ་རིང་བ་བཅས་ཏེ་ཕུལ་བ་དགེ་ལེགས་རྣམ་པར་རྒྱལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། ༈ །ཕྱོགས་བཅུའི་རྣམ་འདྲེན་ཡོན་ཏན་སྙིགས་མ་འདིར། །
འགྲོ་འདུལ་སྨོན་ལམ་རྩལ་གྱིས་བསྐྲུན་པའི་སྐུ། ། བདེ་ཆེན་སྙིང་པོ་འཛིན་པའི་གྲོང་ཁྱེར་དབུས། ། གཙོ་བོའི་གར་གྱིས་རྣམ་རྩེན་རྒྱལ་གྱུར་ཅིག ། ཉི་མའི་གཉེན་མཆོག་སྲས་དང་བཅས་པ་ཡི། ། རིང་ལུགས་ཕན་བདེའི་འབྱུང་གནས་གཅིག་པུ་གང༌། ། མཁས་ཚུལ་གསུམ་གྱིས་ཤིས་པའི་སྒོ་འཕར་འབུམ། ། ཅིག་ཅར་འབྱེད་པའི་ཕྲིན་ལས་ཁྱོད་རྨད་བྱུང༌། ། ཅི་འདོད་དཔལ་གྱི་འབྱུང་གཞི་ས་བརྟོལ་དབང༌། ། རྩེ་གཅིག་བརྟུན་པའི་མངོན་འདོད་གསོལ་བཏབ་པས། ། གནས་སྐབས་མཐར་ཐུག་དགེ་ལེགས་སྟེར་བཟོད་ན། །
སྐྱབས་གསུམ་འདུས་པའི་ཡོན་ཏན་རྗེས་སུ་སྙེགས། ། ཕྱི་ནང་གཙུག་ལག་ལེགས་སྦྱངས་མཁས་པའི་རྗེ། ། ཆོས་འདུལ་བསླབ་གཞི་འཛིན་སྨྲ་བཙུན་པའི་མཆོག ། བརྩེ་དང་བྱང་ཆུབ་སེམས་ཀྱིས་ལུས་ཅན་དོན། ། གཞར་ཡང་མི་གཏོང་བཟང་པོར་གྲུབ་པའི་ཕུལ། ། དཔལ་སྟུག་བསྟན་པའི་རིཾན་ཆེཾན་འབྱུང་གནས་ཀློང༌། ། མཚན་མཆོག་ལྷུན་གྱིས་གྲུབ་པའི་མདོག་བཟང་རི། ། མིཾ་འགྱུརཾ་བསྐལ་པར་བརླིང་ལྡན་རྒྱལཾ་བ་སྲས། ། མ་ལུས་འདུས་པའི་དགེ་མཚཾན་རྫོགས་པ་གང༌། ། གསང་གསུམ་མི་ཤིགས་ཞོ་འཐུང་རུས་པའི་ཁམས། །
བརྟན་བྱེད་གདོང་ལྔའི་དབང་པོས་ཉེར་མཚན་པར། ། ལྷར་བཅས་སྐྱེ་དགུའི་ཡན་ལག་མཆོག་གི་གཟུགས། ། གྲངས་མེད་འཆར་བའི་མེ་ལོང་ཆོས་ཀྱི་ཁྲིར། ། རྣམ་དཀར་དགེ་བར་འདུན་པའི་འདབ་བརྒྱ་པས། ། ཟོལ་བྲལ་དད་པའི་གེ་སར་དགོད་པའི་ཁྲོད། ། བྱང་ཆུབ་སྙིང་པོ་མངོན་འདོད་སྦྲང་རྩིའི་མགྲིན། ། ལེགས་བྱས་དེ་རྒྱུར་སྨིན་ཆེད་འདི་སྐད་གསོལ། ། དེའང་དེང་རབ་བྱུང་འདོད་པའི་ཉི་མ་ཞེས་པ་ཆུ་ལུག་གི་བགྲང་གཞི་གསར་ཚེས་སུ། ཆོས་ཀྱི་སྦྱིན་བདག་ས་སྐྱོང་བླ་མ་ཆེན་པོ་དྲལ་ལྕམ་སྐུ་དབོན་རིན་པོ་ཆེ་བཅས་ནས། ལོར་དར་གྱི་དུས་མཆོད་འདུ་བ་ཆེན་པོར་གྲགས་པའི་མཆོད་གནས་འདུས་ཚོགས་བསྡུས་པའི་ཚོགས་དབུར།
བརྟན་པའི་སྣང་བྱེད་ཤར་ཆེན་ཆོས་ཀྱི་རྒྱལ་པོ། གདན་གསུམ་ཚང་བ་ལྷའི་འཁོར་ལོའི་བདག་ཉིད་ཅན་སྤྱན་དྲངས་ནས་བཞུགས་པས་མཚོན། ངོར་ལུགས་དཀྱིལ་འཁོར་བདུན་ཞེས་གྲགས་པའི་གསང་ཆེན་རྡོ་རྗེ་ཐེག་པའི་དཀྱིལ་འཁོར་ཆེན་པོ་རྣམས་བཞེངས་ཏེ་བསྒྲུབ་ཅིང་མཆོད་པ། འཇུག་ཅིང་དབང་བཞི་བླང་བ་ལ་སོགས་པ་རྣམ་དཀར་དགེ་ཚོགས་རྒྱ་ཆེན་པོ་བསྐྲུན་པའི་སྐབས་འདིར། བློ་གྲོས་རྒྱ་མཚོས་ཞུས་པར། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། ། རྒྱ་མཚོ་མ་ཟད་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོས་དགེ་བ་གང༌། ། བྱང་ཆུབ་མ་ཐོབ་བར་དུ་ཟད་མི་འགྱུར། ། ཞེས་འབྱུང་བའི་རྗེས་སུ་འབྲང་བ་བདག་ཅག་རྣམས་ནས་ཀྱང་སྐྱབས་མཆོག་རྡོ་རྗེ་འཆང་གཙོས་པའི་དཀོན་མཆོག་ལ་མཆོད་པ་འབུལ་བ་དང༌།
དགེ་འདུན་ལ་བསྙེན་བཀུར་གྲལ་འགྱེད་སྟོབ་པར་བཅས་པའི་དགེ་ཚོགས་ཀྱི་འབྲེལ་འཇོག་ཅུང་ཟད་བགྱིས་པས་མཚོན། དུས་གསུམ་ཀུན་དུ་བསགས་པའི་བསོད་ནམས་ཇི་སྙེད་བླ་ན་མེད་པའི་བྱང་ཆུབ་ཀྱི་རྒྱུར་སྨིན་པ་དང༌། གནས་སྐབས་ཀུན་དུའང་ཚུལ་དེ་ཉིད་བསྒྲུབ་པར་མི་མཐུན་པའི་ཕྱོགས་ཐམས་ཅད་དང་བྲལ་ཞིང༌། མཐུན་རྐྱེན་ལེགས་ཚོགས་ཕུན་སུམ་ཚོགས་པ་འཕེལ་བར་འགྱུར་བའི་བསྔོ་བ་སྨོན་ལམ་དུ་བཅས་པའི་ཐུགས་རྗེས་བསྐྱང་བར་ཞུ་མཚོན་དུ། བཀྲ་ཤིས་པའི་ལྷ་དར་དཀར་པོ་སོགས། བཅས་པའི་ཚན་གྲངས་འདི་དག་དཔལ་སྤུངས་ཐུབ་བསྟན་གླིང་ནས། དབོན་བསམ་གཏན་ཅན་གྱིས་གུས་པར་ཕུལ་བ་ལགས། ཞེས་པ་འདིའང་ཉི་མ་ཞེས་པའི་གནམ་ལོ་གསར་ཚེས་སུ་ཤར་ཆེན་རིན་ཆེན་མི་འགྱུར་རྒྱལ་མཚན་པ་ཉིད་ལྷུན་གྲུབ་སྟེང་གི་འདུ་བ་ཆེན་པོར་གྲགས་པའི་ཚོགས་དབུར་བཞུགས་པའི་ལེགས་གསོལ་འབུལ་བའི་གོང་བརྗོད་དུ་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་སྨྲས་པའོ།། ༈ །རྒྱལ་བ་ཀུན་གྱི་ཡེ་ཤེས་སྲིད་པ་འདིར། །
བདེ་ཆེན་སྙིང་པོ་འཛིན་པའི་གྲོང་ཁྱེར་གཙོ། ། ཀུན་དང་དབྱེར་མེད་འཁོར་ལོའི་མགོན་རྣམས་ཀྱིས། ། མཆོག་སྤྲུལ་རྟག་ཏུ་ཤིས་པའི་ཆོ་ག་སྒྲུབས། ། ཕྱོགས་དང་ཕྱོགས་བྲལ་ཞིང་གི་མེ་ལོང་དུ། ། བྱོན་དང་འབྱོན་འགྱུར་ད་ལྟར་འཚོ་གཞེས་ཀྱི། ། སྒྱུ་འཕྲུལ་ལས་ཤར་ལུས་མེད་ཐུལ་གྱི་མཆོག ། ཆོས་ཀྱི་སྣང་བྱེད་འགྱེད་པ་འཁོར་བཅས་དགོངས། ། དེང་འདིར་རྒྱལ་ཀུན་སྤྱི་གཟུགས་རྫོགས་ཆེན་པ། ། བསྟན་འགྲོར་སྨན་འདོགས་དགོངས་པའི་མཁའ་དཀྱིལ་ནས། ། དགེ་མཚན་གསར་པའི་བསིལ་ཟེར་ངོམ་བཞིན་དུ། །
ཡང་འབྱུང་སྤྲུལ་པའི་ཟླ་གཞོན་འཆར་བ་གང༌། ། འཁོར་བར་མཆོག་གི་ཡང་སྲིད་ཟློས་པའི་གར། ། འཁྲུལ་བྲལ་ཡེ་ཤེས་གཟིགས་པ་དག་པའི་སྤྱན། ། དཀྱུས་རིང་སྤྲོས་པ་ས་སྐྱ་པ་ཡི་ལུང༌། ། འཕྲིན་སྙན་ཤོད་པའི་ཕོ་ཉ་དང་པོས་བསྟན། ། སྙིང་བརྩེའི་གཞན་དབང་གྱུར་པ་རྣམས་ཀྱི་སྐུ། ། སྲིད་པར་གང་འདུལ་སྐྱེ་བའི་གར་གྱིས་རྩེན། ། ཀུན་ཕན་དཀྱིལ་འཁོར་གཅིག་ལས་དག་བྱེད་སྣོད། ། ཇི་སྙེད་གཟུགས་བརྙན་འཕྲུལ་པའི་རྗེས་སུ་སྙེགས། ། སྔོན་རབས་སྐྱེ་བའི་རྟོགས་བརྗོད་ཅི་དང་ཅི། །
སྐྱེ་བའི་སྒྲིབ་པས་མ་ནོངས་ཤུགས་འབྱུང་ཉིད། ། ལེགས་འདོམས་བློ་ནི་འཇམ་དཔལ་གཞོན་ནུ་ལས། ། མ་བྱིན་བླངས་པ་ཡིན་སྙམ་འཕྱང་མོ་ཉུག ། རིགཾ་པ་འཛིཾན་མཆོག་གྲུབ་པའི་ཕྲིནཾ་ལཾས་ཀྱི། ། ཟླ་སྣང་ས་གསུམ་འགེངས་པའི་དབང་ཕྱུགཾ་གང༌། ། ཆེས་ཟབ་ཨཾ་ཏིཾ་བསྟནཾ་པཾའི་ཁང་བཟང་རྩེར། ། སྐུ་ཡི་རྒྱལ་མཚན་དཔལ་འབྱོར་བཟང་པོའི་གཏེར། ། གང་དེ་མི་ཤིགས་བསྐལ་པར་བརྟན་བྱེད་དུ། ། སྐྱེ་འགྲོའི་བསོད་ནམས་རིན་ཆེན་སུ་ཝརྞ། ། མཐའ་དག་གཅིག་བསྡུས་བསྙེངས་བྲལ་གདོང་ལྔ་པས། །
སྒེག་བྱས་ཆོས་ཀྱི་རྐང་སྟེགས་གང་ཡིན་དེར། ། རྟག་པར་མཐུན་པ་མིན་པའི་ཕྱོགས་ཀུན་ལས། ། རྣམ་པར་རྒྱལ་བར་གསང་གསུམ་རྡོ་རྗེའི་ཁམས། ། མདོ་སྔགས་བསྟན་པའི་སྣང་བྱེད་ཀུན་གྱི་བླར། ། ཤིས་བརྗོད་ཆོ་ག་བྱེ་བས་མངའ་གསོལ་ལ། ། མི་མཆོག་རྣམས་ཀྱི་ཚངས་དབྱངས་བཀྲ་ཤིས་དུང༌། ། ཕན་བདེའི་གཡས་སུ་འཁྱིལ་བའི་སྦུབས་ཡངས་ནས། ། སྲིད་ཞིར་དགེ་བའི་དབྱངས་སྙན་ལྡིར་བའི་ཁོངས། ། འདི་ན་ཤིས་པ་ཡང་དག་སྒྲུབས་ཤིག་ཀྱེ། ། ཕྱོགས་བྲལ་མཁས་པའི་བསྔགས་བརྗོད་སྙན་དངགས་ཀྱི། །
པུཎྜ་རཱི་ཀས་མངོན་པར་འཐོར་བའི་གནས། ། མཆོག་གི་ཡང་སྲིད་དམ་པའི་ཞབས་ཀྱི་སྟེགས། ། ལྷར་བཅས་སྐྱེ་དགུས་བཏུད་པ་དེ་དྲུང་དུ། ། ཕུན་ཚོགས་སྡེ་བཞིའི་དཔལ་གྱིས་མངོན་རྒྱགས་ཤིང༌། ། དགེ་བཅུའི་སྤྱོད་མཛེས་ལྗོངས་ཀྱི་ཐིག་ལེ་ནས། ། ས་སྐྱོང་རིགས་ཀྱི་དཔག་བསམ་རྐང་འཐུང་གི ། ཡལ་ག་ལྡེམ་པའི་ཕང་ནས་འདི་སྐད་གསོལ། ། ཞེས་ཤིས་པར་བརྗོད་ཅིང་དངོས་པོ་ངེས་བསྟན་གྱི་ཚིགས་སུ་བཅད་པ་ཉུང་ཟད་སྔོན་དུ་བཏང་ནས། སྐབས་སུ་བབ་པའི་གླེང་བ། དེང་དུས་མཆོག་གི་སྤྲུལ་པའི་སྐུ་རིན་པོ་ཆེ་ཉིད་འགྱུར་མེད་ཐེག་མཆོག་བསྟན་འཛིན་པ་ཞེས་ཡོངས་སུ་གྲགས་པའི་འཕྲིན་ཡིག་རིས་བྲལ་སྒྲ་འཛིན་དབང་པོའི་གསོས་སུ་འཇེབས་པ་གང་དེ།
ཁོ་བོ་ཕ་མེས་བཅས་པའི་བླའི་མཆོད་གནས་དམ་པར་ཐོབ་ཅིང་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བདུད་རྩིའི་བཀའ་དྲིན་ཟླ་མེད་པས་བསྐྱངས་པའི་འདྲེན་མཆོག་དམ་པ་དེ་ཉིད་ཀྱི་གཟུགས་སྐུ། ཚུར་མཐོང་སྐྱེ་བོའི་བློའི་ཡུལ་ལས་རེ་ཞིག་བསྐལ་བའི་ཚུལ་བསྟན་པ་དེ་ལྟ་ནའང་ཉིན་མཚན་སྣང་བའི་སྒྲོན་མ་ཟུང་གིས་བགྲོད་པ་ནམ་ཡང་འགོག་པ་མེད་ལྟར། དེང་དུས་ཡང་སྲིད་སྐྱེ་བའི་སྒྱུ་འཕྲུལ་ཕེབས་པ་ཉིད། ཤེས་བྱེད་དུ་མའི་སྒོ་ནས་བསྲེགས་བཅད་བརྡར་བའི་གསེར་གྱི་དངོས་པོའི་རང་མདངས་འཚེར་བ་ལྟར་སྐལ་བ་མི་དམན་པའི་ལག་རྩེར་ཐོབ་པ། དེང་སྐབས་ཆོས་རྣམས་ཀུན་ལ་ཆོས་མིག་དྲི་བྲལ་བརྙེས་པའི་རྫོགས་ཆེན་གོང་མ་དག་གི་ཞབས་ཟུང་ཨུཏྤལ་དམར་པོས་ཉེ་བར་བཀོད་ཅིང་ཐེག་མཆོག་ཆོས་ཀྱི་སྒྲ་དབྱངས་བསྒྲགས་པའི་ཆོས་ཁྲི་མཐོན་པོ་གང་དེར། རྒྱལ་བ་སྲས་བཅས་རྡོ་རྗེ་སློབ་དཔོན་གྱི་ལས་ལ་དབང་བའི་ཚོགས་དང་ལྷན་ཅིག་པས་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་ཤིན་ཏུ་བཀྲ་ཤིས་པའི་ཆོ་གར་མགྲིན་བསྒྲིགས་ནས་མཆོད་པའི་ཡོ་བྱད་ཕུན་སུམ་ཚོགས་པ་བསྟབ་པའི་སྒོ་ནས་མངའ་གསོལ་དུ་ཡོད་པ་ནི། ཁོ་བོ་ཅག་ལྟོས་བཅས་ཀུན་གྱི་ལེགས་བྱས་དམན་པ་མིན་པའི་མགྲོན་སྐལ་དུ་ཐོབ་པ་དགའ་སྤྲོའི་ལེགས་གསོལ་དང་ཁྲི་འབུལ་མཎྜལ་མཚོན་བྱེད་དུ་བཀྲ་ཤིས་པའི་ལྷ་དར་དཀར་པོ་སོགས། ཚན་འདི་དག་ལྷུན་གྲུབ་སྟེང་གི་རྒྱལ་ཁབ་ཕྱོགས་ཐམས་ཅད་ལས་རྒྱལ་བ་ནས་ཕུལ་བ་དགེ ཞེས་པ་སྡེ་དགེ་ས་སྐྱོང་བླ་མ་ཆེན་པོ་ནས་རྫོགས་ཆེན་ཡང་སྲིད་སྤྲུལ་སྐུ་རིན་པོ་ཆེ་བཞུགས་ཁྲིར་མངའ་གསོལ་བའི་ལེགས་འབུལ་སྟོབ་པའི་ཚེ། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།།
༈ །སྭསྟི་སིདྡྷོ་བྷ་ཝ་ཏུ། དཔལ་སྟུག་ཡོངས་ཀྱི་མཁྱེན་བརྩེ་ནུས་པའི་དཔལ། ། མཐའ་དག་བསྡུས་པའི་གར་གྱིས་སྐལ་བ་ཅན། ། བྱང་ཆུབ་སྙིང་པོར་སྨིན་བྱེད་ཡོན་ཏན་གཏེར། ། སྐྱབས་མཆོག་བླ་མ་རྣམས་ཀྱིས་ཁྱེད་ལ་སྲུངས། ། གང་གི་གསང་གསུམ་བསྒོམ་བཟླས་བགྱིས་ཙམ་ནས། ། ཉི་བུའི་དཔུང་ཚོགས་བསྟི་བའི་གནས་ཕྲོགས་པ། ། ཚེ་མཐའ་ཡས་པའི་རྒྱལ་བས་སྤྲུལ་པའི་སྐུ། ། རིང་འཚོ་ཚེ་ཡི་ཀ་རིང་ཚུགས་ཤིག་ཀྱེ། ། དེང་འདིར་བགྲང་ཡས་སྐྱེ་བའི་ཚོགས་གཉིས་མཚོ། །
སྨོན་ལམ་རི་བོས་བསྲུབས་སྐྱེས་སྤྲུལ་སྐུའི་ཟླ། ། མཐོང་ན་མངོན་དགའི་བསིལ་ཟེར་འབུམ་འཛག་པ། ། རྒྱལ་བསྟན་དཔལ་མགྲིན་རལ་པའི་རྒྱན་འགོད་ཕྱིར། ། ཟབ་གསང་བསྟན་པའི་སྣང་བྱེད་རྫོགས་ཆེན་པའི། ། ཞབས་ཟུང་འཁོར་ལོས་བཀོད་པའི་ཆོས་ཀྱི་ཁྲིར། ། འཕགས་བཞི་སོ་སྐྱེའི་སྨྲ་མཁས་མགྲིན་བསྡེབས་པའི། ། བཀྲ་ཤིས་ཀུན་གྱི་མངའ་དབང་བསྐུར་བ་ལ། ། རིགས་ལྔའི་རྒྱལ་བས་དབང་བསྐུར་ཆོ་ག་འབོགས། ། ཡིད་འཕྲོག་དགའ་མས་རྡོ་རྗེའི་གླུ་དབྱངས་ལོང༌། ། རྒྱལ་སྲས་རྣམས་ཀྱང་ཤིས་བརྗོད་འབྲུག་ཏུ་ལྡིར། །
སེམས་མས་མཆོད་འབུལ་ཁྲོ་ཚོགས་བགེགས་མཐར་གྱིས། ། བསོད་ནམས་བྱེད་པོས་བྲིས་པའི་དགེ་ལེགས་མཚན། ། བཀྲག་ཆེར་སྣང་བའི་གཟུགས་སྐུ་བསྐལ་པའི་བར། ། འཚོ་གཞེས་བརླིང་བར་བཞུགས་པའི་བཅུད་ལེན་རྫས། ། ཚེ་སྦྱིན་ལྷག་པའི་ལྷ་ཚོགས་རྣམས་ཀྱིས་སྒྲུབས། ། ཐོས་ཉུང་བཏུང་བས་མ་ཚིམ་དྲང་སྲོང་ཆེས། ། གཙུག་ལག་རིགས་པའི་གཞུང་གི་དག་བྱེད་རྒྱུན། ། མཐའ་དག་རྣམ་དཔྱོད་གསུས་པར་བསྐྱིལ་བའི་མཐུས། ། ལེགས་བཤད་བདུད་རྩིའི་རྒྱུན་མངས་སྐྱུགས་སུ་ཆུག ། གཞུང་ལུགས་རབ་འབྱམས་དགོངས་དོན་རྒྱན་གསུམ་གྱི། །
ལམ་ནས་ཐོགས་མེད་འདྲེན་པའི་རྩོམ་འཆད་དང༌། ། བརྩད་མཁས་མི་ཟད་ངག་གི་དངོས་གྲུབ་དེ། ། འཇམ་དབྱངས་མཚོ་ལྡན་དགའ་མས་ད་ལྟར་སྩོལ། ། སྐྱེས་སྦྱངས་རྣམ་པར་དཔྱོད་པའི་དེད་དཔོན་བཟང༌། ། མཐའ་ཀླས་ཤེས་བྱའི་གཞུང་གི་ཆུ་གཏེར་ཆེ། ། བརྒལ་བྱེད་ཐབས་ལ་མཁས་པའི་གྲུར་ཞུགས་ནས། ། ཡོན་ཏན་ནོར་བུའི་འབྱུང་གནས་ཉིད་བྱིན་རློབས། ། གྲངས་མེད་སེམས་ཅན་རེ་བའི་ཡོལ་གོ་དག ། ཐ་དད་ཕྱོགས་ནས་གདངས་དགུ་ཆོས་ཚུལ་གྱི། ། མངོན་འདོད་དེ་དེས་བདེ་བླག་འགེངས་བཟོད་པའི། །
ལུང་རྟོགས་ཡོན་ཏན་དཔག་བསམ་བསྐྱེད་བསྲིང་མཛོད། ། དེ་སྐད་སྨྲས་དོན་སྙེ་མ་གཡུར་ཟ་བའི། ། ངག་གི་མཚོན་རྣོན་གྲུབ་པ་མ་འཚལ་ཡང༌། ། སྐྱབས་གསུམ་བདེན་དཔང་གསོལ་བའི་སྨོན་ལམ་དག ། གཞར་ཡང་སྙིང་པོས་དབེན་པར་མ་གྱུར་ཅིག ། སྙིང་རྗེ་གཞན་དབང་གྱུར་པས་སྤྲུལ་པའི་སྐུའི། ། བགྲོད་བྱེད་པདྨས་མངོན་པར་བཀོད་པའི་ཁྲི། ། དམ་པའི་ཆོས་ཀྱིས་མཐོ་བར་གྱུར་པ་ལ། ། གྲངས་མེད་ཡིད་ཅན་སྤྱི་བོས་བཏུད་པའི་དྲུང༌། ། དལ་རྟེན་སྡོང་བུ་རབ་ལྡེམ་རྩེ་མོ་ན། །
རབ་དགའི་འདབ་བརྒྱ་རྣམ་པར་གྲོལ་བའི་ནང༌། ། གཙུག་ལག་ཐོས་པའི་གེ་སར་བཞད་པ་ལས། ། ཁྲི་འབུལ་མཚོན་པའི་ཤིས་བརྗོད་རྟེན་བཅས་ཕུལ། ། དེང་འདྲེན་མཆོག་རྫོགས་ཆེན་སྤྲུལ་པའི་སྐུའི་ཡང་སྲིད་རིན་པོ་ཆེ། ཆོས་ཀྱི་ཁྲིར་མངའ་གསོལ་བའི་ལེགས་འབུལ་བརྡ་མཚོན་ཙམ་དུ་ལྷ་དར་དཀར་པོས་མཚོན་པའི་བཅུ་གསུམ་ཚན་འདི་ཞུ་དག་བླ་མས་ཕུལ་བ་ལགས། ཞེས་པ་ཚུལ་རིན་རང་ཉིད་ཀྱིས་འཕྲལ་དུ་སུག་བྲིས་བགྱིས་པའོ།། ༈ །རྣམ་འདྲེན་ཡོངས་ཀྱི་ཡེ་ཤེས་ཚོན། ། སྨོན་ལམ་འདྲི་བྱེད་ཁམས་སོང་བས། ། རིཾན་ཆེཾན་གསུམ་དངོས་རྣམ་བཀྲའི་སྐུ། ། མིཾ་འགྱུཾར་བསྟན་པའི་རྒྱལཾ་མཚཾན་རྒྱལ། །
ཐུན་མཚམས་ལང་ཚོར་སྣང་གཏེར་འོད། ། འཁྱུད་པར་ཉེ་ཚེའི་མཛེས་སྡུག་གིས། ། དགེ་མཚན་སྐུ་ཡི་ངོ་མཚར་སྒྲུན། ། མ་བཟོད་ངོ་མདངས་གནག་སྙམ་བྱེད། ། སྒྲོན་མའི་སྐལ་བཟང་ཇི་སྲིད་ཡུན། ། རྫོགས་མིན་དེ་སྲིད་རི་དྭགས་དགྲས། ། བསྒྱིངས་བཏེག་ཆོས་ཀྱི་རྐང་སྟེགས་ལ། ། ཞབས་ཟུང་ཆུ་སྐྱེས་བཀོད་པ་དེར། ། རྩེ་གཅིག་དད་པའི་ལག་སོར་བཅུ། ། བདེ་ཆེན་འཁོར་ལོའི་རྒྱན་མཆོག་ཏུ། །
མཉམ་སྦྱར་ལྡེམ་པའི་སྨྲ་སྒོ་ལས། ། ཚོགས་གསུམ་སྤེལ་བའི་དབྱངས་ཆུང་འབུལ། ། བགྲང་ཡས་སྐྱེ་བའི་ཚོགས་མཚོ་ལས། ། ལེགས་འཁྲུངས་གསང་གསུམ་རྒྱན་གྱི་ཟླ། ། ཐུབ་བསྟན་དཔལ་མགྲིན་རལ་རྩེ་ནས། ། ཕན་བདེའི་བསིལ་ཟེར་འཛག་པ་ཅན། ། གང་གི་མཚན་དཔེའི་གཟི་འོད་ཀྱིས། ། ཉེར་བཀྲུས་སྐྱབས་ཀྱི་འོག་རོལ་པའི། ། བསྟི་གནས་སྔོན་མེད་མཆོད་རྟེན་དུ། ། བསྐྲུན་པའི་སྐལ་བ་སྦོམ་པོའི་དྲིན། །
རུས་སྦལ་འཇུག་པས་བཏེག་ནུས་མིན། ། ལྷ་རྫིང་འདོམ་པས་འཇལ་དཀའ་དག ། བདག་ཅག་ལེགས་བྱས་ཚོང་ཟོང་གིས། ། ཆ་ཤས་འཚོབ་འདོད་གད་མོའི་རྒྱུ། ། འོན་ཏེ་སྐལ་བའི་ཡོལ་གོའི་ནང༌། ། སྲིད་འབྱོར་ཀ་ཅ་སྤུངས་གང་ལས། ། དངོས་འབྱོར་དབྱིག་གི་མཎྜལ་འདི། ། དད་དགའ་བརྟས་པའི་ལག་པས་སྟོབ། ། དེའང་སྐྱབས་གཅིག་མཆོག་གི་གཟུགས་སྐུའི་ཡིད་བཞིན་ནོར་བུ་ཉིད། ཕྲན་ཅག་གི་གྲྭ་ཁང་དུ་ཕེབས་ཐུབ་པའི་སྐུ་དྲིན་ཆ་ཤས་གསོབ་མཚོན་དུ་ལྷ་དར་དཀར་པོ་སོགས་བཅུ་བདུན་ཚན་འདི་གཉེར་པ་ཚུལ་ཁྲིམས་དབང་ཕྱུག་གིས་གུས་པར་ཕུལ།
ཞེས་པའང་དོན་དུ་གཉེར་བ་པོའི་ངོར། བནྡེ་ཚུལ་ཁྲིམས་རིན་ཆེན་གྱིས་སོ།། ༈ །གང་ཞིག་སྐྱབས་སུ་བསྟེན་ཙམ་གྱིས། ། སྲིད་ཞིའི་མི་མཐུན་འཇིགས་ཚོགས་ལས། ། སྐྱོབ་བྱེད་ཐུགས་རྗེའི་ཕྱག་རྐྱོང་བ། ། དཀོན་མཆོག་གསུམ་དངོས་འདྲེན་པ་རྒྱལ། ། མུ་མེད་ཞིང་གི་རྣམ་འདྲེན་གྱི། ། མཁྱེན་བརྩེ་ནུས་པའི་ཡོན་ཏན་ཚོགས། ། མདོ་སྔགས་བསྟན་པ་སྨྲ་མཆོག་གི ། སྒྱུ་འཕྲུལ་ཟློས་པ་གང་གི་སྐུ། །
མི་ཤིགས་རྡོ་རྗེ་གསུམ་གྱི་ཁམས། ། བསྐལ་པར་བརྟན་པའི་ཆོ་ག་མཁན། ། བསྙེགས་བྲལ་བཞི་ལྡན་སེང་གེའི་ཁྲི། ། ལྷར་བཅས་སྐྱེ་དགུས་བཏུད་པ་དེར། ། ཆོས་ལས་སྐྱེས་པའི་བཀའ་འབངས་བདག ། དད་གུས་ཐལ་སྦྱར་མེ་ཏོག་དག ། ཡན་ལག་མཆོག་ལ་རྣམ་བཀོད་པའི། ། གསོལ་བ་གདབ་བྱའི་སྙིང་པོར་དགོངས། ། ད་ལམ་ཁོ་བོ་ཅག་གི་ཚ་བོ་དགེ་སློང་ཀུན་དགའ་རྒྱ་མཚོ་བ་འཚོ་བའི་དུས་ལས་ཡོལ་ཏེ་སྔ་ལམ་དུ་ཆས་པ་དེ་ལྟ་ནའང༌། དེང་དུས་འདི་ཕྱིའི་སྐྱབས་མཆོག་བསླུ་མེད་ཐུགས་རྗེའི་བདག་ཉིད་ཅན་ཉིད།
གྱི་ན་པའི་བསྟི་གནས་སུ་སྐྱེ་འགྲོའི་གཙུག་ན་ངལ་གསོར་སྤྱོད་པར་འོས་པའི་ཞབས་ཀྱི་པདྨས་མངོན་པར་བཅགས་པ་དང་ཆབ་ཅིག དམིགས་ཡུལ་ལྟོས་བཅས་འཁོར་བ་དང་ངན་འགྲོའི་འཇིགས་པ་ལས་བསྐྱབ་ཕྱིར་བཅོམ་ལྡན་ཐམས་ཅད་རིག་པའི་དཀྱིལ་འཁོར་ཆེན་པོར་བཅུག་སྟེ། དབང་བསྐུར་ཕྱིར་བཟློག་གི་ཆོ་གས་མཚོན། རྣམ་དཀར་དགེ་རྩ་ཐམས་ཅད་བླ་ན་མེད་པའི་བྱང་ཆུབ་ཆེན་པོར་སྨིན་པའི་ཡོངས་བསྔོ་དམ་པའི་ཐུགས་བརྩེས་བསྐྱངས་པའི་སྐུ་དྲིན་གྱི་ཆ་ཤས་གསོབ་མཚོན་དུ་མཎྜལ་འབུལ་བརྡར། དར་ཁ་སོགས་བཅས་རྣམ་གྲངས་ཉེར་གཅིག་འདི་དག་བཀའ་འབངས་ཚུལ་ཁྲིམས་རབ་བརྟན་ཅན་གྱིས་གུས་པར་ཕུལ་བ་ལགས། ཞེས་པ་འདིའང་བནྡེ་ཚུལ་རིན་གྱིས་སོ།། ༈ །རྣམ་འདྲེན་མ་ལུས་བསྐྱེད་པའི་ཡབ། ། འགྲོ་བློའི་མ་རིག་མུན་སེལ་ལྷ། ། འཇམ་དཔལ་ངུར་སྨྲིག་འཆང་ཟོལ་གྱིས། ། བསྟན་པའི་སྣང་བྱེད་རྒྱལ་གྱུར་ཅིག །
ལྷ་མི་ལྟོས་འཕྱེའི་དབང་པོ་སོགས། ། ཆེ་དགུའི་སྤྱི་བོས་བསྟེན་བྱས་ཀྱང༌། ། སྡུག་བསྔལ་ཀུན་འབྱུང་གིས་ཉེན་པའི། ། རྨོངས་ཆེན་སེམས་ཅན་བྲན་བརྩོན་པ། ། གང་གི་ཞབས་ཀྱི་མཚོ་སྐྱེས་ཟུང༌། ། སྐྱེ་དགུའི་བླ་ན་བསྐལ་པ་བརྒྱར། ། བྱིན་རླབས་ཕན་བདེའི་འོད་རྡུལ་ཅན། ། བརྟན་བྱེད་ཆོས་ཀྱི་ཁྲི་དམ་པར། ། འདི་ནས་བླ་མེད་བྱང་ཆུབ་བར། ། སྐྱབས་གསོལ་ཚིག་གི་བཟླས་བརྗོད་པས། །
ཐལ་སྦྱར་བནྡྷུ་ཛཱི་བ་ཀ ། གཙུག་ཏུ་བཀོད་པས་འདི་སྐད་གླེང༌། ། དེང་སྐྱབས་མཆོག་མཁྱེན་བརྩེ་ནུས་པའི་བདག་ཉིད་ཅན་གྱི་གཟུགས་སྐུའི་ཉིན་མོར་བྱེད་པ་གང་དེ། བདག་ཅག་གི་སྡུམ་པར་སྤྱན་འདྲེན་གྱི་ཞུ་ཧམ་བགྱིས་པར། བྱིན་རླབས་ཕན་བདེའི་གཟི་བརྒྱ་འཕྲོ་བཞིན་ཕེབས་པའི་ཐུགས་རྗེ་དང་ལྷན་ཅིག ཕྲན་ཆུང་སྤུན་གྱི་དལ་རྟེན་བསྐྱེད་པའི་དྲིན་ཆེན་གྱི་ཕ་རྒན་ལྷོག་རིས་ཅན་དང༌། ཁུ་བོ་རྒན་པོ་སངས་རྒྱས་འབྱུང་གནས་ཟུང་དག་འཚོ་བའི་དུས་བགྱིས་པར་རྗེས་གཟུང་གི་ཆོ་ག་དབང་བསྐུར་བྱང་སྲེག་བཅས་པའི་སྐུ་དྲིན་གྱིས་བསྐྱངས་པའི་དགའ་སྤྲོ་གལ་ཏེ་གཟུགས་སུ་བགྱིར་བཏུབ་ན་སྲིད་པས་ཐེག་དཀའི་རང་བཞིན་དུ་གྱུར་ཀྱང༌། བདོག་པས་དབེན་པའི་མོས་འདུན་ཆེན་པོ་བྱས་པར་དགོངས་ཁྲེལ་མི་འཇུག་པར་གསོལ་བ་འདེབས་མཚོན་ཙམ་དུ་ལྷ་དར་དཀར་པོ་སོགས་རྣམས་གུས་ལྡན་སངས་རྒྱས་བཟང་པོ་སྤྱན་གྱིས་བརྒྱ་ཕྲག་བརྩེགས་པའི་ཕྱག་དང་བཅས་ཏེ་ཕུལ་བ་ལགས་སོ། ། ཞེས་པ་འདིའང་ཚུལ་ཁྲིམས་རིན་ཆེན་གྱིས་སོ།། །། ༈ །སྭ་སྟི་བི་ཛ་ཡ་ཏུ།
མཁྱེན་བརྩེ་ནུས་པའི་འོད་རྡུལ་ཟེགས་མས་ལྷུང་བའི་མོད། ། སྲིད་ཞིའི་དགེ་ལེགས་ཕུན་ཚོགས་འདབ་མ་བརྒྱ་ལྡན་ཚལ། ། ཀུན་ནས་འཛུམ་དཀར་བསུ་བ་ཐུགས་རྗེའི་སྣང་བའི་གཏེར། ། དཀོན་མཆོག་གསུམ་གྱིས་དེང་འདིར་ཤིས་པའི་མེ་ཏོག་སྩོལ། ། ཕྱོགས་བཅུའི་རྣམ་པར་འདྲེན་པའི་མེ་ཞལ་ཇི་སྙེད་ཀྱི། ། ཡོན་ཏན་ས་བོན་གཅིག་གྱུར་འདྲེན་མཆོག་ཐིག་ལེའི་དཔྱིད། ། བདེ་གཤེགས་བསྟན་པའི་སྨྲ་དབང་རིག་བྱེད་འབྱིན་པོ་ཡི། ། བརྟན་པ་རང་དབང་ཕྲོགས་པའི་པཎ་ཆེན་ཐམས་ཅད་མཁྱེན། ། ལྟོས་འཕྱེ་ནོར་རྒྱས་ངལ་བའི་སྡུག་བསྔལ་མ་བྱིན་ཞིང༌། ། ས་འཛིན་དབང་པོ་བསྒྲིལ་བའི་ཐུབ་ཆོད་བརྩམས་པ་མེད། །
ཉལ་འགྲོའི་ཕུང་པོ་མ་བསྲུབས་པར་ཡང་སྐྱབས་མཆོག་གི ། སྣང་བའི་གཏེར་ཉིད་ཉེར་ཐོབ་འགྲོ་འདི་སྐལ་བ་བཟང༌། ། ནམ་མཁའི་རྣ་བ་གཅིག་ལས་ཐ་དད་དག་བྱེད་སྣོད། ། དེ་སྙེད་རང་གཟུགས་མ་འགགས་སྟོན་ལྟར་རྒྱལ་ཀུན་གྱི། ། འགྲོ་བ་འདུལ་བྱེད་ཐབས་ལ་མཁས་པའི་སྒྱུ་འཕྲུལ་གར། ། གཞར་ཡང་འགོག་མེད་རྣམ་འཕྲུལ་བཀོད་པ་ཅི་ཡང་སྟོན། ། པིར་རྩེས་མ་བྲིས་ལྷུན་གྱིས་གྲུབ་པའི་མཚན་དཔེའི་སྐུ། ། མ་བཏེག་སྐྱེ་དགུའི་བླ་མ་ཉིད་དུ་མངོན་པར་མཐོ། ། མ་བསྐུལ་ན་ཡང་འགྲོ་ལ་ཕན་པར་འདོམས་པ་ཁྱོད། ། འདྲིས་མིན་འགྲོ་བ་ཡོངས་ཀྱི་མཛའ་བཤེས་མཆོག་ཏུ་ཁུམས། །
སྐྱེས་སྦྱངས་རྩལ་གྱིས་ལེགས་ཕྱེ་ལོངས་སྤྱོད་འཁོར་ལོ་ལས། ། མདོ་རྒྱུད་ཤེས་བྱའི་གཞུང་གིས་བརྗོད་བྱ་གང་དང་གང༌། ། སྐྱོན་བྲལ་སྙན་དངགས་དམ་པ་ལས་འཕོས་གླུ་ལེན་ཚེ། ། མཚོ་བྱུང་དགྱེས་པས་མགྲིན་པར་ལྷགས་ཏེ་བལྟ་མིན་ནམ། ། སྙིང་རྗེས་ཤིན་ཏུ་མཉེན་པར་བྱས་པ་གང་གི་ཐུགས། ། རིས་བྲལ་ཡིད་ཅན་ཀུན་གྱི་མཉེས་གཤིན་དམ་པ་ཡང༌། ། མི་ཤེས་རྨོངས་པ་རྩད་ནས་གཅོད་ལ་སྟྭ་རེའི་དབལ། ། མི་བཟད་རྣོ་བའི་རེག་བྱ་འཛིན་པ་འདི་ནི་ཅི། ། དཔལ་སྟུག་རིང་ལུགས་སྐྱོང་དང་སྤེལ་བའི་ཕྲིན་ལས་མཐའ། ། འོད་སྲུངས་བྱིན་གྱི་བཞིན་རས་ཀུན་དུ་བརྡལ་བ་འདིས། །
ཁྱབ་འཇུག་གནམ་གནོན་འཇུག་པས་ས་གསུམ་བཅལ་བའི་གཏམ། ། གཞན་འདྲིད་གཡོ་སྒྱུས་རྣམ་པར་བསླད་པས་ཆོས་ལ་གནོད། ། རིས་བདུན་སྡོམ་པའི་བསླབ་བྱ་སྟོན་པའི་ཟིལ་དངར་གྱིས། ། སྲིད་པའི་སྡུག་བསྔལ་ཀུན་འབྱུང་བྲོ་རིགས་མི་བཟད་པ། ། ཉེར་བཅིལ་མྱ་ངན་འདས་པའི་ཞི་བསིལ་བདེ་བ་ལ། ། ལེགས་སྦྱོར་ཆོས་འདུལ་སྨྲ་བའི་སྨན་པ་བླ་ན་མེད། ། འགྲོ་ཚོགས་སྲིད་ལས་གདོན་པའི་གཡར་དམ་ཐུགས་ཀར་བཅས། ། རྫོགས་པའི་བྱང་ཆུབ་སྨོན་དང་འཇུག་པའི་ཐེམ་སྐས་བརྟེན། ། ལུས་ཅན་མཐའ་དག་རྒྱལ་བའི་མྱུ་གུའི་གོ་ས་རུ། ། བདེ་བར་འཁྲིད་པའི་རྣམ་གྲོལ་ལམ་སྟོན་ཁྱོད་འདྲ་སུ། །
གསང་ཆེན་རྒྱུད་སྡེའི་ཆུ་བདག་མ་དྲོས་གྲོང་ཁྱེར་ལས། ། དབང་བསྐུར་དག་བྱེད་རྒྱུན་བཞི་ལེགས་པར་བླངས་ནས་ནི། ། སྐལ་བ་ཆེས་སྦོམ་གདུལ་བྱ་སྐུ་བཞི་ཡེ་ཤེས་ལྔའི། ། ལམ་དང་འབྲས་བུར་སྦྱོར་བའི་དཔལ་ལྡན་རྡོ་རྗེ་འཆང༌། ། དེས་མཚོན་ཕྱི་ནང་གསང་བའི་ཡོན་ཏན་ཆེ་བའི་ཆ། ། ཚོགས་གསུམ་ལམ་ནས་སྨྲེང་བའི་རིགས་སུ་སོན་འགྱུར་གྱི། ། དོགས་པའི་ཡི་གེ་སྙིང་ལ་ཤར་བའི་ཁྲུང་ཁྲུང་འཇོམས། ། གཏམ་གྱི་འབབ་སྟེགས་རྣམ་པ་དྲུག་ཏུ་སྤྲུལ་ལམ་སྙམ། ། མཁྱེན་དང་བརྩེ་ནུས་ལང་ཚོ་དར་བབ་མཛའ་ན་བོས། ། དགེ་ལེགས་གསར་པའི་ཡིད་འཕྲོག་སྒེག་མོ་ཁེངས་ལྡན་དག །
འཇིག་རྟེན་ཁམས་ཀྱི་སྡུམ་པར་བཀུག་ནས་སྲིད་དང་ཞིའི། ། བདེ་འབྱོར་ཕུན་ཚོགས་དགྱེས་དགུར་རྩེན་པའི་བྱེད་པོ་གང༌། ། བསྐལ་པར་བརྟན་བྱེད་ལེགས་བྲིས་ལག་འགྲོ་མི་ཡུལ་གྱི། ། སྣ་ཚོགས་ནོར་བུའི་ཕྲ་ཚོམ་བཀོད་ལེགས་སེང་གེའི་ཁྲི། ། དད་གསུམ་ཁུར་གྱིས་རབ་ལྕི་སྐྱེ་འགྲོའི་ཡན་ལག་མཆོག ། འོད་སྲུངས་བྱིན་ལ་ངལ་གསོར་སྤྱོད་སྙམ་བཏུད་པ་དེར། ། འདྲེན་མཆོག་ཐུགས་རྗེའི་དཔག་བསམ་རྒྱས་པའི་གྲིབ་བསིལ་དུ། ། བདེ་བར་ངལ་གསོ་རྣམ་འདྲེན་བཞི་པའི་ལེགས་གསུངས་ཀྱི། ། བདུད་རྩིའི་སྐལ་བ་ནོད་པའི་དགེ་སྦྱོང་ཐེག་པ་ཆེའི། ། རིང་ལུགས་སྐྱོང་བའི་ཁུར་ལེན་བགྱིས་པའི་གྱི་ན་པས། །
ཆར་ལྡན་དུས་ཀྱི་མཁའ་གླང་འཁྲིགས་པར་གཙུག་ཕུད་ཅན། ། དགའ་བའི་དབྱངས་འབྱིན་སྤུ་སྡུག་ངོམ་པའི་གར་བསྒྱུར་ལྟར། ། དད་དང་དགའ་བ་ལྷན་ཅིག་རྒྱས་པའི་སྨྲ་སྒོ་ནས། ། སྐབས་སུ་བབ་པའི་མི་འགྱུར་ཕྲེང་བསྒྲིགས་འདི་སྐད་གསོལ། ། ཞེས་མཆོད་པར་བརྗོད་ཅིང་བཤད་པར་དམ་བཅའ་བའི་ཚིགས་སུ་བཅད་པ་ཉུང་ཤས་ཀྱིས་ངག་དོན་ཡོད་པར་བགྱིས་ནས། ཡེ་ཤེས་གཟིགས་པ་དག་པའི་མེ་ལོང་དུ་རྣམ་པར་བཀྲ་ལྟར་ཁོ་བོ་ཅག་ལས་བྱེད་ཀྱི་ཁུར་ལེན་བཞག་ནས་ཟོས་དལ་དུ་གནས་པར་བློ་གཏད་ཀྱིན་མཆིས་སྐབས། སྡེ་དགེར་མཁན་ཆེན་རྡོ་རྗེ་འཆང་ཆེན་པོ་པ་ཉིད་ཐུགས་རྗེ་དང་འགྲོ་དོན་གྱི་ཕྲིན་ལས་རྒྱས་པ་སོགས་ཁྱད་པར་འཕགས་པར་བཞུགས་པ་དེ་ལྟ་ནའང་བསྟན་འགྲོའི་གེགས་ཆག་རྣམ་པར་བདོ་བས་གཟུགས་སྐུ་ཞི་དབྱིངས་སུ་བརྟུལ་བར་བརྟེན། མདོ་ཁམས་ལྗོངས་ཀྱི་བསྟན་པའི་སྦྱིན་བདག་སྡེ་དགེ་ས་སྐྱོང་བླ་མ་ཁུ་དབོན་བཅས་ནས་ངེད་རང་མཆོད་གནས་སུ་བཏང་དགོས་པར་གཞུང་ས་ཆེན་པོ་གདན་ས་གོང་མར་བཅས་ལ་ནན་ཏན་གྱིས་སྙན་སྒྲོན་ཕུལ་ལྟར་དེ་དག་ནས་ཀྱང་བཀའ་སྩལ་ཕེབས་ནས་མདོ་ཁམས་སུ་མི་བཏེག་དབང་བྲལ་ལྟར་བྱུང་སོང་བ་དེ་ལྟ་ནའང༌། སྐྱབས་མཆོག་མཚུངས་ཟླས་དབེན་པ་འདོད་འབྱུང་དབང་གི་རྒྱལ་པོ་ལྟ་བུ་རྣམས་ཀྱི་ཐུགས་རྗེ་དང་བྱིན་རླབས་ཀྱི་འོད་རྡུལ་རྒྱུན་མི་ཆད་པས་ལེགས་པར་བསྲུངས་པས། ལམ་བར་ཀུན་དུ་ཉེ་ཞོའི་རིགས་ཀྱིས་རྣམ་པར་མ་བསླད་པར་བདེ་བར་སོན་ཅིང༌།
དེར་བསྟན་པའི་སྦྱིན་བདག་ཆེན་པོ་སྐུ་འཁོར་དུ་བཅས་པ་རྣམས་དང་མཇལ་འཛོམ་ལེགས་པ་བྱུང་བ། དེ་ཉིད་ནས་བརྩམས་ཏེ་དེར་འཁོད་ཀྱི་དགོན་སྡེ་མངའ་འབངས་བཅས་པ་ཐམས་ཅད་ནས་བཀུར་གཟོས་གཟབས་ཤིང༌། དད་ལྡན་གྱི་སྦྱིན་བདག་གསོན་གཤིན་དུ་གཏོགས་པའི་འགྲོ་བ་མང་པོའི་ཕྱོགས་ནས་བྱུང་བའི་དཀོར་རྫས་རྣམས་ཆུད་མི་འཛའ་བ་དང་རང་གཞན་གྱི་རྒྱུད་དུ་དགེ་ཚོགས་རྣམ་པར་སྤེལ་བའི་འདུན་སེམས་སྨོན་གསུམ་གྱི་སྒོ་ནས། གཙང་དབུས་ཕྱོགས་ཀྱི་དབྱིག་འཛིན་མའི་དཀྱིལ་འཁོར་ཀུན་དུ་འཁོད་པའི་བསྟན་པ་འཛིན་པའི་སྐྱེས་ཆེན་རྣམས་ཀྱིས་མཚོན་པའི་དགོན་སྡེ་རྣམས་ཀྱི་བླ་མ་མཁན་སློབ་དགེ་འདུན་དང་བཅས་པའི་རིགས་ལ་མཆོད་འབུལ་དང་མང་ཇའི་བསྙེན་བཀུར་ཉུང་ཤས་སྟོབ་པར་མི་མངག་འདི་དག་བཏང་བའི་གནས་ཚུལ་ཅུང་ཟད་ལགས་ཤིང༌། ཁྱད་པར་ལྷར་བཅས་སྐྱེ་དགུའི་སྐྱབས་གཅིག་མཚུངས་ཟླ་མེད་པའི་གཙུག་གི་ནོར་བུ་རིན་པོ་ཆེ། འཇིག་རྟེན་ཁམས་སུ་བདེ་ལེགས་ཤིས་པའི་སྒོ་འཕར་བྱེ་བ་བརྒྱ་ཕྲག་ཅིག་ཅར་དུ་འབྱེད་པའི་གསེར་གྱི་མངལ་ཅན། མཁས་བཙུན་བཟང་པོའི་ཡོན་ཏན་གྱི་ཕུང་པོས་མངོན་པར་འབྱོར་བའི་གང་ཟག་ཀུན་གྱིས་བླ་ནས་བླ་མར་མཆོད་ཅིང་བཀུར་བ། འགྲོ་བ་མཐའ་དག་སྲིད་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་གདོན་པའི་ཐབས་ལ་མཁས་པའི་དེད་དཔོན་ཆེན་པོ། སྟོབས་བཅུ་མངའ་བའི་ལུགས་བཟང་འཇིག་རྟེན་ཁམས་སུ་འཆད་རྩོད་རྩོམ་པའི་ཕྲིན་ལས་ཀྱི་སྒོ་དུ་མ་ནས་རིང་འཚོར་བགྱིད་པའི་པཎ་ཆེན་ཐམས་ཅད་མཁྱེན་པ་ཆེན་པོ་ཉིད་ཀྱི་སྐུ་ཞབས་སུ་མཆོད་འབུལ་མཎྜལ་གྱི་བརྡ་མཚོན་དུ། བཀྲ་ཤིས་པའི་རྟགས་ཀྱིས་སྤྲས་པའི་ལྷ་དར་དཀར་པོ་སྲིད་དུ་རིང་བ་སོགས།
བཅས་འདི་དག་རབ་བྱུང་འདོད་པའི་ཉི་མ་ཞེས་པ་དབང་ཐང་གི་ཁམས་དང་མཐུན་པའི་མིང་ལ་ཆུ་ལུག་ཅེས་པའི་བགྲང་གཞི་ཤར་བར། སྙོམ་ལས་པས་བོད་ཆེན་པོར་གྲགས་པའི་ལྗོངས་ཀྱི་ཐིག་ལེ་ལྷུན་གྲུབ་སྟེང་གི་བླ་བྲང་ཕན་བདེ་ཀུན་ཁྱབ་གླིང་ནས་གུས་པར་ཕུལ་བར་རྣམ་པ་ཐམས་ཅད་དུ་ཚད་མེད་ཐུགས་རྗེ་ཆེན་པོའི་སྤྱན་རས་ཀྱིས་གཟིགས་པས་ནམ་ཡང་མི་བོར་བར་གསོལ་བ་འདེབས་ཀྱིན་མཆི་བ་ལགས་སོ། ། ཞེས་པ་གཙང་པཎ་ཆེན་སྤྲུལ་པའི་སྐུ་རིན་པོ་ཆེའི་སྐུ་ཞབས་སུ་འབུལ་ཚན་གྱི་གོང་བརྗོད་སྙན་དངགས་ཆུ་གཏེར་གཡོ་བའི་རླབས་ཕྲེང་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །ཡོ྅དྷྱེཥཎཱཀྵརབིཝརྟྟནབཾཤམཱཏྲཻཿ ལཀྵྨཱིཤུབྷཾབྷབཤམཽསྟརུཎསྱམིཏྲཿ རཏྣཏྲིབྷིརླཡནམནྟྲིཏཀཱབྷིཀཱམཱ། དྱཱཏྲཾཤིཥོབིཛཡཔུཥྤཾཔྲཡཙྪམེཧི།།
༄༅། །གང་ཞིག་གསོལ་བཏབ་ཡི་གེའི་གླིང་བུ་བསྒྱུར་ཙམ་གྱིས། ། སྲིད་ཞིའི་དགེ་ལེགས་ཕུན་ཚོགས་དར་བའི་མཛའ་ན་བོ། །
མངོན་འདོད་ཁང་པར་མགྲོན་དུ་གཉེར་བ་དཀོན་མཆོག་གསུམ། ། དེང་འདིར་རྣམ་རྒྱལ་ཤིས་བརྗོད་མེ་ཏོག་སྩོལ་ལ་སྤྱོན། ། མཁའ་དང་མཉམ་པར་རིང་སོང་ཤེས་བྱ་ཇི་སྙེད་གཞུང༌། ། དཔྱད་གསུམ་དག་པར་སྨྲ་བའི་རྒྱལ་པོར་སངས་རྒྱས་དང༌། ། དེ་སྲས་མཁས་པ་བྱེ་བའི་སྙན་དངགས་དམ་པ་ཡིས། ། ཀུན་ནས་རབ་བསྔགས་ས་སྐྱའི་རྗེ་བཙུན་རིམ་བྱོན་དང༌། ། དེ་ཚུལ་འཇིག་རྟེན་ཆེས་ཆེར་སྣང་བྱེད་མཁས་པའི་མཆོག ། གྲངས་མེད་རྒྱུ་སྐར་ཁྲོད་ཀྱི་བདུད་རྩིའི་འོད་ཅན་ལྟར། ། ལྷང་ངེར་འཕགས་པ་རྒྱལ་བས་ལུང་བསྟན་ཀུན་དགའ་བཟང༌། ། ཡབ་སྲས་བརྒྱུད་པར་བཅས་པའི་རྟོགས་བརྗོད་བསམས་ཀྱིན་དད། །
སངས་རྒྱས་དགོངས་དོན་འཆད་པར་ངག་གི་དབཾང་ཕྱུག་གྲུབ། ། གཞུང་ལུགས་རབ་འབྱམས་མགྲིན་ལས་འཇོ་བ་ཀུནཾ་དགཾའི་དཔལ། ། བློཾ་གྲོཾས་འཇམ་དཔལ་གཞོན་ནུའི་དོ་ཟླར་བསྟནཾ་རིགས་པཾའི། ། འཛམ་བུ་ལྗོན་པའི་རྒྱལཾ་མཚཾན་ཅན་འདི་མཛེས་པའི་རྒྱན། ། ཐུབ་དབང་ཡོན་ཏན་ཕུང་པོ་གདུང་འཚོབ་བཅས་པའི་ཐུགས། ། རྡུལ་བྲལ་ཡེ་ཤེས་ས་བོན་ལས་སྐྱེས་སྒྱུ་མའི་འཕྲུལ། ། མཁྱེན་དཔྱོད་བརྩེ་ནུས་ཕུན་ཚོགས་ཡིད་འཕྲོག་ལང་ཚོ་ཡིས། ། དྲན་དབང་སྙིང་གི་རིག་བྱེད་འབྱིན་པོའི་བརྟན་པ་དབྲོག ། བརྒྱ་ཕྲག་བསོད་ནམས་རྒན་ལས་ཐོས་པའི་སྨྱུ་གུའི་རྩེས། ། བཀྲ་ཤིས་དགེ་མཚན་བཟང་པོའི་གཟུགས་བརྙན་བཀྲག་པོ་ཆེར། །
ལེགས་པར་བྲིས་པའི་སྐྱབས་མཆོག་ནམ་མཁའི་རྣ་བ་དེས། ། རྒྱལ་བསྟན་མི་ཞལ་ལམ་ཡངས་མཛེས་པར་ལྷམ་མེར་སྤུད། ། ཅི་འདོད་གསོལ་བཏབ་སྙེ་མ་དེ་དེས་འགེངས་པའི་མཆོག ། སྐྱབས་སུ་ཐོབ་པའི་དགའ་བ་རྒྱ་ཆེན་འདི་ནི་སླར། ། སྐུ་གསུམ་གསང་བ་གཞོམ་གཞིག་བྲལ་བ་རྡོ་རྗེ་ལྟར། ། བརྟན་བྱེད་ཆོ་ག་གྲུབ་ལས་ཐོབ་ཀྱི་གཞན་དུ་ཅི། ། ཉམས་དང་འགྱུར་ཁུགས་མི་ཟད་རྣ་བར་འཇེབས་པའི་དབྱངས། ། ཡིད་འཕྲོག་དྲི་ཟའི་ཏམྦུ་ར་ལས་འཕོས་འདྲ་ཡང༌། ། ཕྱི་ནང་རིག་པའི་གཞུང་གིས་བརྗོད་བྱ་ཅང་སྟོན་པས། ། འདྲེན་པ་མཆོག་གིས་ལེགས་བཤད་ཉིད་དུ་ཡོང་ཡེ་ཁུམས། །
མཐའ་ཀླས་ཆོས་ཀུན་ལོངས་སྤྱོད་འཁོར་ལོ་གྲོལ་བ་ལས། ། རྒྱུན་ཆགས་འཁོར་ཡུག་འདོམས་པའི་ཚུལ་ལ་མཚར་ཅི་ཆེ། ། གང་འདི་ཤེས་བྱ་མ་ལུས་སྤྲུལ་དང་འཆད་བྱེད་པའི། ། འཇམ་དཔལ་རྡོ་རྗེ་མི་ཡི་སྲིད་པ་བཟུང་ཙམ་ཉིད། ། གང་བློས་རྣམ་པར་དཔྱད་པའི་གཡར་ལམ་ག་ལ་བར། ། སྲིད་པ་མྱ་ངན་ལས་འདས་མཁས་པའི་མཆོག་རྣམས་ཀྱིས། ། འཆོས་སྐྱོབ་གཞུང་ལུགས་བསྐལ་པའི་ཕྲེང་བར་སྤྲུལ་ན་ཡང༌། ། ཟབ་བརླིང་ཁེངས་པས་བསྒྱིངས་པའི་ཤེས་བྱ་མི་སྲིད་སྙམ། ། སྣང་སྲིད་གཟུགས་བརྙན་འགོག་མེད་ཀུན་མཐོང་དྲི་མེད་འདིས། ། ལྐོག་གྱུར་ཤེས་བྱའི་རང་བཞིན་སྟོན་པའི་མཐུ་རྫོགས་ན། །
གཞལ་བྱ་གནས་གསུམ་ཡུལ་ལ་དཔྱོད་པའི་ལུང་རིགས་དང༌། ། གདམས་པ་ཚད་མའི་འབྱུང་གནས་གང་བློའི་གྲོགས་པོར་བྱེད། ། མངོན་འདོད་ཡི་གེ་སྙིང་ལ་རྣམ་བཀོད་དོན་གཉེར་གྱི། ། གདུལ་བྱའི་རེ་བ་བདེ་བླག་འགེངས་པ་ཁྱོད་ཀྱི་ཞལ། ། ཐང་རེ་མཐོང་ཙམ་སྨྲ་མཁས་གྲགས་པ་གཞན་གྱི་ཞབས། ། སྤྱི་བོས་བླང་ཕྱིར་གུས་པ་ལྷོད་འགྱུར་འདི་ཅི་ག ། དཔལ་གྱི་མགུར་ལས་དབང་པོ་རྣོ་འབྲིང་རྟུལ་གསུམ་གྱི། ། འགྲོ་ཁམས་འཚམ་པར་ཆོས་ཀུན་འདོམས་ལ་མི་བསྔགས་ཏེ། ། འཆད་རྩོམ་བརྩད་པས་བསྟན་སྐྱོང་མཁས་པ་མཆོག་རྣམས་ཀྱིས། ། ཚུལ་འདི་ལས་གཞན་བསྒྲུབ་བྱ་འགའ་ཡང་སྲིད་མིན་ཕྱིར། །
ཁོར་ཡུག་ཡངས་པར་ཡིད་སྲུབས་རྒྱུན་ལུགས་ཆད་འདི་ཀོ ། ཟླ་སྣང་མ་ཡིན་ཕྲིན་ལས་འཁོར་ལོས་བསྲུངས་པའི་ཤུགས། ། ཕྱོགས་རྣམས་ཀུན་ནས་ཆོས་སྤྱོད་རྣམ་བཅུ་ལྷུར་ལེན་པ། ། ལག་གི་བླ་མིན་སྤྱོད་རྗེས་སྒྲུབ་པའི་རྗེས་འཇུག་གོ ། སྒྲིབ་གཉིས་བཅུད་དང་བྲལ་བ་སྤུན་དག་མཁྱེན་དཔྱོད་ཀྱི། ། གསུས་པར་བཅིལ་བའི་རྟོགས་བརྗོད་མཆིད་དུ་གླེང་བ་ཡི། ། སྙན་དངགས་རྒྱན་གྱི་ཆུ་ཀླུང་བྱེ་བ་བཏུངས་པས་ཀྱང༌། ། ཚིམ་མཐའ་མེད་པའི་རྣམ་འདྲེན་མཚུངས་མེད་མ་ཧརྵི། ། གང་གི་གསང་བ་གསུམ་གྱི་ཆེ་བའི་ཆ་ཤས་རེ། ། ཡིད་ལ་རྣམ་བཀོད་ཆུབ་པར་མ་བཟོད་ངལ་བའི་ལུས། །
ལན་བརྒྱར་དུབ་པ་ས་ལ་ངལ་གསོ་ལྷ་ཕྱག་གི ། ཟོལ་གྱིས་བསྒྲིབས་ལ་སྤྲུལ་པའི་ལུས་བརྒྱས་གད་མོར་དགོད། ། རང་བཞིན་བཅས་པའི་ཁ་ན་མ་ཐོའི་གཡའ་ཡི་དྲིས། ། སེམས་རྒྱུད་མེ་ལོང་མོག་པོར་བཏང་བར་རྣམ་མཁྱེན་གྱི། ། ས་ལམ་ཡོན་ཏན་གཟུགས་སྣང་འགོག་བྱེད་སྡིག་ལྟུང་དྲི། ། སྟོབས་བཞིའི་བཤགས་པའི་འདག་ཆལ་གྱིས་སྦྱངས་ཚངས་པར་སྩོལ། ། ཁ་བའི་རྡུལ་བརྩེགས་ས་འཛིན་དབང་པོར་ཀུན་ཕན་གྱི། ། སྣང་བས་འཁྱུད་པའི་དཀར་མཛེས་མཐའ་དག་བྱེད་པོ་ཡིས། ། ཕྱོགས་གཅིག་སྤུངས་ལས་འཕོས་ལྟར་དུག་གསུམ་མེད་པའི་བློས། ། མངོན་པར་འདུ་བྱས་འགྲོ་བའི་དགེ་བར་རྗེས་ཡི་རང༌། །
ཀུན་རྨོངས་ཀུན་འཁྲུགས་ཀུན་དཀྲིས་འཆིང་ཞགས་དམ་པོ་ཡིས། ། འགྲོ་དྲུག་སེམས་ཀྱི་རིར་སྐྱེས་གཞོན་ནུ་བཅིངས་པ་རྣམས། ། བདག་མེད་རྟོགས་པའི་རལ་གྲིས་ཡོངས་དྲལ་རྣམ་གྲོལ་ནགས། ། རྩེ་འཇོར་རོལ་པ་དེ་སྲིད་ཁྱོད་ཞབས་བརྟན་པར་བཞུགས། ། མཁས་ཚུལ་དྲི་མེད་གསུམ་གྱིས་ཟབ་དང་རྒྱ་ཆེའི་ཆོས། ། མཐའ་ཡས་གདུལ་བྱ་དབང་པོ་རྣོ་རྟུལ་བར་མ་ཡི། ། སྐལ་བ་ཇི་བཞིན་བདེན་གཉིས་ཟུང་འཇུག་ཆོས་ཀྱི་དབྱངས། ། སྙན་དགུ་རྟག་པར་འབྱིན་པའི་གསོལ་འདེབས་གླིང་བུ་བསྒྱུར། ། ཚུལ་འདིས་ཉེར་མཚོན་དགེ་བ་ཐམས་ཅད་རྣམ་པ་ཀུན། ། གྱི་ནར་གོ་ལའི་ལམ་དུ་མི་རྒྱུ་ཉིན་མཚན་གྱི། །
འདབ་བརྒྱའི་ཚལ་དག་འབྱེད་འཛུམ་བྱ་བ་མི་བྱེད་པར། ། ཁམས་གསུམ་འགྲོ་འདུལ་སྨྲ་བའི་ཉི་མ་མཆོག་ཕྱིར་བསྔོ། ། དེ་སྲིད་སྐྱེ་བར་དལ་འབྱོར་རྟེན་ལྡན་སངས་རྒྱས་ཀྱི། ། དགོངས་དོན་འཛིན་འཆད་ཚུལ་ལ་མཁས་པའི་རྗེས་སུ་ཞུགས། ། ཐམས་ཅད་མཁྱེན་རྒྱུ་ཤེས་བྱའི་ཡུལ་ལ་བློ་གསལ་བས། ། ཆོས་དང་འགྲོ་ལ་སྨན་འདོགས་སྒྲུབ་པ་ཉིད་གྱུར་ཅིག ། མཁར་ཉལ་ལག་འགྲོ་མི་བདག་བཅས་པའི་གཙུག་གིས་བསྟེན། ། གསོལ་བཏབ་སྙིང་པོ་འབད་རྩོལ་མེད་པར་བདེ་བླག་སྩོལ། ། ཁོར་ཡུག་ཡངས་པར་འགེངས་པའི་འོད་འབར་ཡིད་བཞིན་གྱི། ། ནོར་བུའི་རྒྱལ་པོ་ཉེར་ཐོབ་འགྲོ་འདི་སྐལ་བ་བཟང༌། །
རིགས་དྲུག་སེམས་ཅན་ཡོངས་སུ་གྲོལ་མིན་དེ་སྲིད་དུ། ། མགོན་ཁྱོད་གསང་གསུམ་འགྱུར་མེད་ལྷུན་པོའི་སྤུན་གྱི་ཟླར། ། རབ་བརླིང་བྱེད་པར་ནོར་བུ་རིན་ཆེན་ལས་བསྐྲུན་པའི། ། མི་འཇིགས་བཞི་མཚོན་གདོང་ལྔའི་ཁྲི་འཕང་ག་ལ་བར། ། རྒྱལ་གསུང་རིན་ཆེན་རྗེས་སུ་སྒྲུབ་འདུན་མི་འགྱུར་བརྡར། ། བག་ཡོད་རྟགས་སུ་ངུར་སྨྲིག་རྒྱལ་མཚན་འཆང་གི་གཟུགས། ། བརྩེ་ཆེན་སྙིང་པོའི་ཚུལ་ཆེན་འདོམས་པའི་མཆོག་ཁྱོད་ཀྱི། ། ལེགས་གསུངས་ཟིལ་དངར་ཐིགས་པས་འཚོ་བའི་སློབ་འབངས་པ། ། ལྷས་བསྐོས་དབྱར་གྱི་དཔལ་མོས་བསྐྱེད་བསྲིངས་དལ་རྟེན་ཤིང༌། ། གཞུང་ལུགས་ཐོས་པའི་ལོ་འདབ་གཞོན་ནུ་གཡོ་བ་ནས། །
ཕྱོགས་དེར་དད་དགའ་རྒྱས་པའི་ཞུ་འཕྲིན་འགྱུར་ཁུགས་གླུ། ། གཞན་གསོས་བུ་མོས་སྐད་གདངས་སྙན་པར་འདི་སྐད་བསྒྱུར། ། ཞེས་པའི་ཚིགས་སུ་བཅད་པའི་ཕྲེང་བ་འདི་དག་ཀྱང་དགོས་པ་ཆུང་ཞིང་སྤྲོས་པའི་ལམ་དུ་གོམ་པ་བཀོད་པའམ། ཤེས་རློམ་གྱིས་མངོན་པར་རྒྱགས་པས་ཀུན་ནས་བསླངས་ཏེ་བགྱིས་པ་མིན་པའང༌། འཕགས་པ་བསྐལ་པ་བཟང་པོ་ལས། དེ་བཞིན་གཤེགས་པ་དུས་མཁྱེན་རྒྱལ་པོ་ནི། ། སྙན་དངགས་མཁན་ཚེ་བདེ་གཤེགས་རྩྭ་མཆོག་ལ། ། ཚིགས་སུ་བཅད་པའི་དབྱངས་ཀྱིས་བསྟོད་ནས་ཀྱང༌། ། དང་པོར་བྱང་ཆུབ་མཆོག་ཏུ་ཐུགས་བསྐྱེད་དོ། ། ཞེས་འབྱུང་བ་ལྟར་ཡོན་ཏན་གྱི་ཞིང་མཆོག་ཏུ་གྱུར་པའི་ཆེ་བ་ཡིད་ལ་བསམས་ཀྱིན་མཆོད་པར་བརྗོད་པ་དང༌།
དངོས་པོ་ངེས་བསྟན་གྱི་ཚིགས་སུ་བཅད་པ་ཉུང་ཟད་ཀྱིས་ངག་གི་བྱ་བ་དོན་ཡོད་པར་བྱས་ནས། སྐབས་སུ་བབ་པའི་གླེང་བ་འབུལ་བ། དེང་དུས་སྟོབས་བཅུ་མངའ་བའི་བསྟན་པ་རིན་པོ་ཆེ་སྤྱི་དང༌། བྱེ་བྲག་ཏུ་རྫོགས་པའི་སངས་རྒྱས་ཀྱི་གསུང་རབ་དགོངས་དོན་མ་ནོར་བར་གསལ་བར་བྱེད་པའི་མཁྱེན་རབ་དང་ཚད་མེད་ཐུགས་རྗེའི་དབང་ཕྱུག་དད་སྒྲོལ་ཆེན་པོ་བརྩེ་ཆེན་ཀུན་དགའ་སྙིང་པོ་ཡབ་སྲས་རིམ་པར་བྱོན་པའི་རིང་ལུགས་ཚད་མ་གནས་སྐབས་དང་མཐར་ཐུག་གི་ཕན་བདེའི་འབྱུང་གནས་དམ་པ་ཉིད། འཇིག་རྟེན་གྱི་ཁམས་སུ་རྟག་པར་བརླིང་ཞིང་དར་རྒྱས་སུ་བྱེད་པའི་ཕྲིན་ལས་ཉི་ཟླའི་སྣང་བས་མུ་མེད་ཕྱོགས་ཀྱི་དཀྱིལ་འཁོར་འགེངས་པར་བྱེད་པའི་མངའ་བདག་རིན་ཆེན་རིའི་རྒྱལ་པོ་ཉིད་ཀྱི་དགོངས་བཞེད་བསྒྲུབ་པའི་འདུན་སེམས་ཀྱི་ཁུར་བུ་བཅངས་ཏེ་བཀའི་སློབ་འབངས་གྱི་ན་པ་བདག མདོ་ཁམས་ཀྱི་ལྗོངས་འདིར་བཏེག་པ་བདེ་བར་སོན་ཞིང༌། དེར་བསྟན་པའི་སྦྱིན་བདག་ཁུ་དབོན་སྐུ་འཁོར་དུ་བཅས་པས་མཚོན། ཆབ་འོག་ཏུ་གཏོགས་པའི་ཆོས་སྡེ་ཡུལ་མིར་བཅས་ནས་བཀུར་གཟོས་གཟབས་ཤིང༌། དད་ཅན་སྦྱིན་བདག་གསོན་གཤིན་གྱི་སྐྱེ་འགྲོ་བགྲང་དུ་མེད་པའི་ཕྱོགས་ནས་བྱིན་པའི་དཀོར་རྫས་ཀྱི་རིགས་ཉུང་ཤས་མཆིས་པ་རྣམས་ཆུད་མི་འཛའ་བར་བྱ་བའི་ཕྱིར་དང༌། སྲིད་པའི་དཔལ་འབྱོར་སྙིང་པོས་དབེན་པ་ལས་དགེ་ཚོགས་ཀྱི་སྙིང་པོ་དམ་པ་བླང་བའི་ཕྱིར།
ལྷར་བཅས་སྐྱེ་དགུ་ཀུན་གྱི་སྐྱབས་མགོན་ཆེན་པོ། དཀོན་མཆོག་གསུམ་ཚོགས་འདུས་པའི་སྐྱབས་གཅིག་དབང་གི་རྒྱལ་པོ། སྲིད་མཚོར་བྱིངས་པའི་འགྲོ་བ་གདོན་པའི་དེད་དཔོན་མཚུངས་པ་མེད་པ། ཡིད་སྲུབས་ཐུལ་གྱི་དབང་པོའི་ཕྲིན་ལས་རྗེས་སུ་སྐྱོང་བའི་བསྟན་འཛིན་གྱི་སྐྱེས་བུ་ཆེན་པོ། མཁས་གྲུབ་རྒྱུ་སྐར་ཕྲེང་ཚོགས་བཀྲ་བ་ལྟ་བུའི་དབུས་ན་ཀུན་ཕན་གཞོན་ནུའི་དཀྱིལ་འཁོར་ལྟར་གསལ་བའི་ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཞེས་ཡོངས་སུ་གྲགས་པའི་མཚན་གྱི་རྔ་ཆེན་སྲིད་པའི་ཁོངས་ན་ལྷང་ངེར་ལྡིར་བ་རིགས་དང་དཀྱིལ་འཁོར་ཀུན་གྱི་ཁྱབ་བདག་ཆེན་པོ་ཉིད་གཙོ་བོར་སྨོས་པའི་གཙང་དབུས་ཕྱོགས་ཀྱི་དབྱིག་འཛིན་མའི་དཀྱིལ་འཁོར་དུ་བཞུགས་པའི་བསྟན་པའི་སྣང་བྱེད་དུ་གྱུར་པའི་མཆོད་ཡུལ་ཆེན་པོའི་རིགས་དང༌། གདན་སའི་ཆོས་སྡེ་ཆེ་ཆུང་བར་མའི་རྡོ་རྗེ་སློབ་དཔོན་མཁན་སློབ་དགེ་འདུན་འདུས་པའི་ཚོགས་བཅས་གང་དག་བཞུགས་པར་ཚོགས་བསགས་ཀྱི་མཆོད་འབུལ་མང་ཇའི་བསྙེན་བཀུར་སྟོབ་པའི་འདུན་སེམས་སྨོན་གསུམ་གྱི་སྒོ་ནས་མི་མངག་འདི་པ་བརྫངས་པ་འཕྲོས་འབུལ་ལགས་ཤིང༌། འདིར་ཇི་ལྟར་གསོལ་བ་ལྟར། གཏན་གྱི་སྐྱབས་གཅིག་ཁམས་གསུམ་ཆོས་ཀྱི་རྒྱལ་པོ་ཆེན་པོ་ཉིད་ཀྱི་ཚད་མེད་མཁྱེན་བརྩེ་ནུས་པའི་གདུང་སྐྱོབ་དཀར་པོའི་གྲིབ་མར་རྟག་པར་ཆུད་པའི་སྐུ་དྲིན་གྱི་ཕུང་པོ་མཐའ་ཚད་བསྐལ་པ་མང་པོར་བཙལ་ཡང་ཆ་ཤས་རེའང་འཚོབ་ཏུ་ག་ལ་སྲིད་མོད། ལེགས་གསོལ་གྱི་མཎྜལ་མཆོད་འབུལ་བརྡ་མཚོན་དུ་བཀྲ་ཤིས་པའི་རེ་ཁཱས་སྒེག་པའི་ལྷ་དར་དཀར་པོ་སོགས། བཅས་འདི་དག་བཀའི་སློབ་འབངས་གྱི་ན་པས་རབ་བྱུང་འདོད་པའི་ནང་གསེལ་སྣ་ཚོགས་ཞེས་པ་དབང་ཐང་གི་ཁམས་དང་བསྟུན་པའི་མིང་དུ་ཆུ་ལུག་གི་བགྲང་གཞིར་བཏགས་པར།
མདོ་ཁམས་ལྗོངས་ཀྱི་ནོར་གྱི་བློ་གྲོས་མའི་ཐིག་ལེ། སྡེ་དགེ་ལྷུན་གྲུབ་སྟེང་གི་ཕན་བདེ་ཀུན་ཁྱབ་གླིང་ནས་གུས་པས་ཕུལ་བར་ཡེ་ཤེས་གཟིགས་པའི་སྤྱན་ཟུར་གྱི་འབབ་སྟེགས་སུ་སྩལ་བའི་བཀའ་དྲིན་དང༌། རྟག་ཏུ་ཐུགས་རྗེ་ཆེན་པོས་བསྲུངས་པའི་རྭ་བ་ལས་མི་བསྐྱུད་བརྡར་ལེགས་གསུངས་བདུད་རྩིའི་རྒྱུན་བཟང་གི་སྤུན་ཟླར་མི་འཆད་པ་བསྐལ་པ་བཟང་པོའི་ཡོལ་གོར་སྩལ་བ་གསོལ་བ་འདེབས་ཀྱིན་མཆིས་པ་ལགས་སོ། ། དཔལ་ས་སྐྱ་པ་ངག་དབང་ཀུན་དགའ་བློ་གྲོས་བསྟན་པའི་རྒྱལ་མཚན་དཔལ་བཟང་པོ་པར་འབུལ་རྒྱུའི་ཞུ་འཕྲིན་གཞན་གསོས་བུ་མོའི་གདངས་སྙན་ཞེས་བྱ་བ་འདི་ནི་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །སྭསྟི་བི་ཛ་ཡ་ཏུ། གང་དག་མཚན་གྱི་མི་འགྱུར་ཕྲེང་བའི་གླུ། ། སྐལ་བཟང་སྒྲ་འཛིན་གསོས་སུ་ལྷུང་བས་ཀྱང༌། ། སྲིད་ཞིའི་དགེ་ལེགས་གཞོན་ནུ་འགུགས་བྱེད་པ། ། དཀོན་མཆོག་གསུམ་གྱིས་ཤིས་པའི་ཆོ་ག་སྒྲུབས། །
རྣམ་འདྲེན་ཡོངས་ཀྱི་ཡོན་ཏན་ཉལ་འགྲོའི་གཏེར། ། སྨོན་ལམ་ས་འཛིན་དབང་པོས་བསྲུབས་པའི་བཅུད། ། འགྲོ་བའི་བསམ་རྫོགས་ཐུགས་རྗེའི་བསིལ་ཟེར་ཅན། ། ཆུ་སྐྱེས་ཕྱག་གི་ཟླ་གཞོན་གཙུག་ན་རྒྱལ། ། དེང་དུས་སེམས་ཅན་སྡུག་བསྔལ་ཀུན་འབྱུང་གི ། གདུང་བས་དངོས་དང་བརྒྱུད་ནས་ཉེན་པ་ལས། ། སྐྱོབ་པར་ངེས་པའི་སྐྱབས་ཞིག་ཡིད་བྱས་ཚེ། ། མགོན་ཁྱོད་བརྙེས་པའི་སྐལ་བ་ཆེས་ཆེར་སྦོམ། ། གདུལ་དཀའ་སྙིགས་མར་འཕྱན་པའི་ལུས་ཅན་རྣམས། ། འདུལ་བྱེད་སྐྱབས་ཀྱི་དམ་པ་གཙུག་ཐོབ་པའི། །
རབ་དགའི་དཔལ་འདི་སླད་དུའང་འདྲེན་པ་མཆོག ། བསྐལ་བརྒྱར་འཚོ་གཞེས་ལས་གཞན་གང་གིས་ཐོབ། ། སྐད་ཅིག་སངས་རྒྱས་ས་གནོན་སྟོབས་རྫོགས་ཀྱང༌། ། སྔོན་གྱི་ཐུགས་བསྐྱེད་སྨོན་ལམ་རྗེས་ཆགས་གཟུགས། ། མཐའ་ཡས་གདུལ་བྱའི་བློར་འཚམ་སྒྱུ་འཕྲུལ་གྱིས། ། འགྲོ་བ་བྱང་ཆུབ་འཁྲིད་པའི་ཡང་སྲིད་བཟུང༌། ། སྐྱེ་བའི་སྒྲིབ་པས་མ་ནོངས་མཁྱེན་ཀློང་དུ། ། ཤེས་བྱའི་དངོས་ཀུན་མ་འདྲེས་གསལ་འཆར་ན། ། མཐོང་བའི་ཆོས་འདིར་ཕྱི་ནང་གཙུག་ལག་གཞུང༌། ། བསླབ་སྦྱངས་རྟུན་པའི་ངལ་བ་ཅི་སླད་བསྟན། །
འོན་ཏེ་ཐམས་ཅད་མཁྱེན་རྒྱུ་ཤེས་བྱའི་གནས། ། ཇི་སྙེད་ཉམས་སུ་བསྟར་བ་མཁས་པའི་ཚུལ། ། གདེངས་ཅན་བསྟི་གནས་ཆེན་པོས་དག་བྱེད་རྒྱུན། ། རྟག་ཏུ་བཏུང་ཡང་ངོམས་པ་ནམ་ཞིག་མཐོང༌། ། བསྟན་པའི་སྙིང་པོ་སྡོམ་གསུམ་བསླབ་བྱའི་གནས། ། ཇི་སྙེད་ཚོགས་གསུམ་ལམ་ནས་འདོམས་བཟོད་ན། ། ཆབ་སྒྲ་ཡིད་འོང་འབྱིན་འབབ་མཐོ་རིས་ཀླུང༌། ། སྨྲ་མཁས་ཁྱོད་ཀྱི་ལེགས་གསུངས་རྗེས་སུ་སྙེགས། ། རབ་འབྱམས་གཞུང་ལུགས་བཞེད་པ་ཐ་དད་ཚུལ། ། ལམ་སྲོལ་ཟུང་དང་སྒྲ་དོན་གབ་ཚིག་རྒྱན། །
གང་ལས་བླངས་ཀྱང་འཛད་མེད་ངག་གི་དཔལ། ། མཚོ་ལྡན་མ་ལས་མ་བྱིན་བླངས་པ་དོགས། ། མཁྱེན་དཔྱོད་རིན་ཆེན་རྩིག་པའི་མེ་ལོང་དུ། ། བདེན་གཉིས་ཤེས་བྱའི་གཟུགས་བརྒྱ་སྣང་བའི་བཞིན། ། ཁྱད་པར་དཔྱོད་ནུས་ཨཉྫ་ན་བུ་ཡི། ། རིག་པའི་ལྟ་བྱེད་མིན་པ་སུ་ཞིག་རྟོགས། ། སྐྱེ་དགུའི་རེ་བ་འགེངས་ཁྱོད་ཡོན་ཏན་གྱི། ། དོ་ཟླ་བདག་ལ་ཡོད་སྙམ་ཡིད་བཞིན་ནོར། ། རྒྱགས་པ་མི་འཚལ་ལུས་མེད་ཐུལ་གྱི་མཆོག ། གྲུབ་པ་ཀུན་ལ་ཚུལ་དེ་ཡོད་ཕྱིར་རོ། །
མཁས་ཚུལ་གསུམ་གྱི་ལས་དང་མ་ཟླུམ་གྱི། ། སྣང་བ་ཆེན་པོས་འོད་སྲུངས་བྱིན་གྱི་མཐར། ། ཉུལ་བར་མཚུངས་ཀྱང་རྒྱལ་བའི་ཕྲིན་ལས་རྒྱུན། ། རྗེས་སུ་སྐྱོང་བས་ཁྱོད་ཀྱི་མཛད་པར་ཁུམས། ། མངོན་ཤེས་གྲུབ་བརྫུས་མོས་གུས་མ་ཕྲོགས་ཤིང༌། ། ཁ་གསགས་གཞན་གྱི་རྣམ་ཐར་བཅོས་མས་ཀྱང༌། ། བསྒྱུར་བ་མ་བཟོད་འཕགས་པའི་སྒྱུ་འཕྲུལ་ལ། ། མི་ཕྱེད་དད་པའི་བ་སྤུ་ཀུན་ནས་གཡོས། ། བསྔགས་ཡུལ་སྐྱེ་བ་ཕལ་པའི་རྣམ་འཕྲུལ་མིན། ། རྗོད་བྱེད་ངག་ཚིག་ངལ་བ་དོན་ཆུང་མིན། །
གང་ཕྱིར་དཎྜཱིའི་གཞུང་ལས་འཕོས་པའི་ངག ། རྒྱས་མིན་མཆོད་པ་འབུལ་ལ་སྤྲོ་བ་བརྟས། ། ཕྱོགས་བྲལ་སྨྲ་མཁས་བྱེ་བའི་སྙན་དངགས་ཀྱི། ། ཉལ་འགྲོ་ཇི་སྙེད་བཏུང་ཡང་ངོམས་མིན་པའི། ། སྐྱབས་མཆོག་ཨ་གསྟྱ་ཉིད་ཆེ་བའི་ཤས། ། འཕྲིན་ཡིག་སྙིང་གར་བཀོད་པའི་ཐལ་སྦྱར་བཏུད། ། སྲིད་ཞིའི་དཔལ་འབྱོར་ཕུན་ཚོགས་འདོད་པ་དགུར། ། དབང་འབྱོར་མཆོག་ལ་དགོས་པ་ཕྲ་གྱུར་མོད། ། བདག་དང་ལྟོས་བཅས་དངོས་པོ་དོན་ཡོད་ཕྱིར། ། དངོས་འབྱོར་ཡིད་སྤྲུལ་མཆོད་པ་མཚར་དུ་དངར། །
མུ་མེད་འཁོར་བའི་ཐང་དུ་དུག་གསུམ་གྱི། ། ཆང་མྱོས་སྡིག་ལྟུང་གོམ་པ་གང་འཕྱན་པ། ། དཀོན་མཆོག་གསུམ་འདུས་བླ་མའི་གཡར་ལམ་དུ། ། སྟོབས་བཞི་རྫོགས་པའི་ཆོ་གས་མཐོལ་ཞིང་བཤགས། ། སྲིད་དང་སྲིད་པ་ལས་འཕགས་འགྲོ་ཚོགས་ཀྱིས། ། དུས་གསུམ་མངོན་པར་འདུ་བགྱིས་ལེགས་བྱས་ནི། ། ཁ་བ་ཀུནྡ་དུང་གི་རྗེས་འགྲོ་ལ། ། ཡི་རང་ཟླ་འོད་ལྟ་བུས་ཆེས་དཀར་བགྱི། ། སྲིད་གསུམ་འགྲོ་བའི་སེམས་ཀྱི་གཉིས་འཐུང་དག ། དུག་གསུམ་རྙོག་མའི་འདམ་དུ་འཁྱམས་སོ་ཅོག །
ཐེག་གསུམ་བསླབ་བྱ་གང་འཚམ་ལྕགས་ཀྱུ་ཡིས། ། རིགས་གསུམ་བྱང་ཆུབ་ལམ་དུ་བཀྲི་བར་བསྐུལ། ། བརྒྱ་ཕྲག་བསོད་ནམས་གསེར་མངལ་པིར་གྱི་རྩེས། ། དགེ་མཚན་རི་མོ་བཀྲག་ཆེར་བྲིས་པའི་སྐུ། ། དུཿཁ་དེ་རྒྱུར་བཅས་པའི་སྲིད་པ་ཡི། ། ཕ་རོལ་མ་མཐོང་དེ་སྲིད་བཞུགས་གསོལ་འདེབས། ། ཡོངས་སུ་བསྔོའོ་འདིར་འབད་རྣམ་དཀར་དགེ ། དུས་གསུམ་སྐྱེ་བར་བསགས་པའི་བསོད་ནམས་ཀྱང༌། ། གཅིག་ཏུ་ཉེར་བསྡོམས་བླ་མེད་བྱང་ཆུབ་རྒྱུར། ། འཁོར་གསུམ་སྒྱུ་མའི་རྩེ་འཇོར་ཤེས་པས་སོ། །
མདོག་བཟང་རྡུལ་བརྩེགས་ལྷུན་པོར་མི་སྦྱིན་སྐྱེས། ། འོད་སྟོང་འབར་བས་འཁྱུད་པའི་གཟི་བརྗིད་ལ། ། ཅོ་འདྲིར་བཟོད་པའི་དགེ་མཚན་ལྷམ་མེ་བ། ། མཐོང་དོན་སྙིང་པོས་རབ་ལྕི་གཟུགས་ཀྱི་སྐུ། ། མི་འགྱུར་བསྐལ་པར་བརླིང་ཕྱིར་ལྷ་དང་མིའི། ། ནོར་བུ་རིན་ཆེན་ལས་བསྐྲུན་གདོང་ལྔའི་ཁྲི། ། གྲངས་མེད་ཡིད་ཅན་ཡན་ལག་མཆོག་བཏུད་པའི། ། གཟུགས་བརྙན་རྣམ་བཀྲའི་མེ་ལོང་གང་ཡིན་དེར། ། བུ་རམ་ཤིང་པའི་ཞལ་ལུང་ཉལ་འགྲོའི་རྒྱུན། ། ཇི་སྙེད་མཁྱེན་དཔྱོད་ལྟོ་བར་རབ་སོང་ཡང༌། །
ལེགས་བཤད་ཡན་ལག་བརྒྱད་ལྡན་འབུམ་སྐྱུགས་པའི། ། བདུད་རྩིའི་ཟེགས་མ་ནོད་པའི་བརྟུལ་ཞུགས་པས། ། མཆོག་སྤྲུལ་ཆེན་པོའི་ཉི་གཞོན་མཐོང་བ་ལ། ། དད་དགའ་རྒྱས་པའི་སྦྲང་རྩིའི་རྒྱལ་མཚན་ཚལ། ། འཛུམ་པར་དམུལ་བའི་ཁྲོད་ནས་སྐབས་དོན་གྱི། ། འཕྲིན་ཡིག་བུང་བའི་དབྱངས་ཆུང་འདི་སྐད་གསོལ། ། ཞེས་ཡུལ་མཆོག་ཏུ་གྱུར་པའི་ཡོན་ཏན་ལས་ཉེ་བར་བརྩམས་པའི་མཆོད་བརྗོད་དངོས་པོ་ངེས་བསྟན་གྱི་སྙན་དངགས་ཀྱི་ཕྲེང་བ་ཉུང་ཤས་ཀྱིས་ངག་དོན་ཡོད་པར་བགྱིས་ནས། ཤེས་བྱའི་གནས་ཀུན་སྒྲིབ་བྲལ་དུ་གཟིགས་པའི་མེ་ལོང་དུ་རྣམ་པར་གསལ་བ་ལྟར། ཁོ་བོ་ཅག་བསྟན་པའི་ལས་འགན་གྱི་ཁུར་འདེགས་ལོ་ཤས་བགྱིས་ནས་ཟོས་དལ་དུ་གནས་པར་དགོངས་གྲོལ་བྱུང་ནས་བསྡད་སྐབས། སྡེ་དགེར་མཁན་ཆེན་རྡོ་རྗེ་འཆང་ཆེན་པོ་པ་ཉིད་བྱོན་ནས་ཕྲིན་ལས་དང་འགྲོ་དོན་རྒྱས་པ་སོགས་ཁྱད་པར་འཕགས་པར་བཞུགས་པའི་སྐབས་དེར་བསྟན་འགྲོའི་གེགས་ཆག་བཟློག་ཏུ་མེད་པར་ཆེ་བས་གཟུགས་སྐུ་ཞི་དབྱིངས་སུ་བརྟུལ་བར་བརྟེན།
མདོ་ཁམས་ལྗོངས་ཀྱི་བསྟན་པའི་སྦྱིན་བདག་སྡེ་དགེ་ས་སྐྱོང་བླ་མ་ཁུ་དབོན་བཅས་ནས། ངེད་རང་མཆོད་གནས་སུ་བཏང་དགོས་པར་གྲུ་འཛིན་མགོན་པོའི་བསྟི་གནས་འདིར་རྒྱལ་ཚབ་སྤྲུལ་པའི་སྐུ་རིན་པོ་ཆེ་རྩེ་ཤོད་དུ་ནན་གྱིས་སྙན་སྒྲོན་ཕུལ་བར། ཁོ་བོས་མདོ་ཁམས་སུ་འགྲོ་དགོས་པར་བཀའ་ལུང་རིན་ཆེན་གསེར་གྱི་ཅོད་པཎ་སྤྱི་བོར་བཅིངས་པར་བཅས་མི་བཏེག་དབང་བྲལ་ལྟ་བུར་བྱུང་སོང་བ་དེ་ལྟ་ནའང༌། བསླུ་མེད་སྐྱབས་མཆོག་མཁྱེན་བརྩེ་ནུས་པའི་བདག་ཉིད་ཅན་རྣམས་ཀྱི་ཐུགས་རྗེ་དང་བྱིན་རླབས་ཀྱི་སྲུང་འཁོར་རྡོ་རྗེའི་རྭ་བར་ཆུད་པས། བཤུལ་རིང་བགྲོད་དཀའི་ལམ་བར་ཀུན་དུ་གེགས་དང་ཉེ་ཞོའི་རིགས་ཀྱིས་མ་གཙེས་པར་དམིགས་པའི་ཡུལ་དེར་བདེ་བར་སོན་ཞིང༌། དེར་བསྟན་པའི་སྦྱིན་བདག་ཆེན་པོ་སྐུ་འཁོར་དུ་བཅས་པ་དང་མཇལ་འཛོམ་དགེ་ལམ་ཆེ་བ་བྱུང་ཞིང༌། དེ་ནས་བརྩམས་ཏེ་དེར་འཁོད་ཀྱི་དགོན་སྡེ་ཆབ་འབངས་བཅས་པ་ཐམས་ཅད་ནས་བཀུར་གཟོས་གཟབས་ཤིང༌། དད་ལྡན་གྱི་སྦྱིན་བདག་གསོན་གཤིན་ཏུ་གཏོགས་པའི་འགྲོ་བ་མང་པོའི་ཕྱོགས་ནས་བྱུང་བའི་དཀོར་རྫས་ཉུང་ཟད་མཆིས་པ་རྣམས་ཆུད་མི་འཛའ་བ་དང༌། རང་གཞན་གྱི་རྒྱུད་དུ་དགེ་བ་སྤེལ་བའི་འདུན་པས། གངས་ཅན་ལྗོངས་ཀྱི་ནོར་འཛིན་ལྟོ་བ་དབུས་གཙང་ཕྱོགས་ཀྱི་དབྱིག་འཛིན་མའི་དཀྱིལ་འཁོར་བརྟེན་པར་བཅས་པའི་རྣམ་འདྲེན་བསྟན་པའི་སྣང་བྱེད་སྐྱེས་མཆོག་ཆེན་པོ་རྣམས་ཀྱིས་ཉེ་བར་མཚོན་པའི་དགོན་སྡེ་རྣམས་ཀྱི་བླ་མ་རྡོ་རྗེ་སློབ་དཔོན་མཁན་སློབ་དགེ་འདུན་འདུས་ཚོགས་དང་བཅས་པའི་རིགས་ལ་མཆོད་འབུལ་དང་མང་ཇའི་བསྙེན་བཀུར་སྟོབ་པར་མི་མངག་འདི་རྣམས་བཏང་བའི་གནས་ཚུལ་ཅུང་ཟད་ལགས་ཤིང༌།
ཁྱད་པར་དེང་འདིར་ལེགས་བྲིས་དབང་པོ་དང༌། གནྡྷརྦ་དང༌། སྔོན་གྱི་ལྷ་དང་གདེངས་ཅན་པ་དང༌། མིའི་དབང་ཕྱུག་རྣམས་ཀྱིས་མཚོན་པའི་འགྲོ་བ་ཀུན་གྱི་ཐོར་ཚུགས་རྩེ་མོར་ནོར་བུ་རིན་པོ་ཆེ་ལྟར་བཀུར་བ། འཇིག་རྟེན་ཁམས་སུ་དགེ་ལེགས་རྫོགས་ལྡན་དུས་ཀྱི་སྐལ་བཟང་གཞོན་ནུ་མགྲོན་དུ་གཉེར་བའི་དང་པོ་ཕོ་ཉ་ལྟ་བུ། སྲིད་པའི་སྡུག་བསྔལ་རྒྱུ་དང་བཅས་པའི་དུག་ཅན་གྱི་གནས་སུ་བྱིངས་པའི་འགྲོ་བ་གདོན་པའི་ཐུགས་རྗེའི་གྲུ་ཆེན་བསྐྱོད་པའི་དེད་དཔོན་ཆེན་པོ་ལྟ་བུ། མཁས་བཙུན་བཟང་པོའི་ཡོན་ཏན་གྱིས་མངོན་པར་གཏམས་པ་ཀུན་གྱིས་བླ་ནས་བླ་མར་བཀུར་བའི་སྐྱབས་ཀྱི་ཡང་རྩེར་གྱུར་པ། དགེ་ལེགས་ཀུན་གྱི་གཞིར་གྱུར་ལུང་དང་རྟོགས་པའི་བསྟན་པ་མཁས་ཚུལ་གསུམ་གྱི་སྒོ་ནས་གསལ་བར་བྱེད་པའི་རིང་ལུགས་སྨྲ་བའི་ཉིན་མོར་བྱེད་པ། བསིལ་ལྡན་ལྗོངས་ཀྱི་མགོན་པོ་འཕགས་པ་ཕྱག་ན་པུཎྜ་རཱི་ཀས་མཚན་པའི་སྒྱུ་འཕྲུལ་རྣམ་པར་རྩེན་པའི་རྒྱལ་བའི་དབང་པོ་ཐམས་ཅད་མཁྱེན་པ་རིམ་པར་བྱོན་པའི་སྐུའི་ཡང་སྲིད་མཆོག་གི་སྤྲུལ་པའི་སྐུ་དམ་པ་ཉིད། དེང་གྲུ་འཛིན་མགོན་པོས་བྱང་ཆུབ་ཀྱི་སྤྱོད་པ་སྤྱད་པའི་བསྟི་གནས་གང་དེར།
སྟོན་མཆོག་ཤཱཀྱ་སེང་གེ་ལྟར་མི་འཇིགས་བཞི་ལྡན་མཚོན་པའི་གདོང་ལྔས་མཛེས་པའི་ཆོས་ཀྱི་ཁྲི་འཕང་ག་ལ་བར། མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་རྟག་པར་ཤིས་པའི་ཆོ་ག་ཀུན་གྱིས་མངའ་གསོལ་བའི་ལེགས་འབུལ་བརྡ་མཚོན་དང༌། གུས་ཞབས་པ་བདག་ཀྱང་ལྗོངས་འདིར་བདེ་བར་སོན་པའི་ལེགས་གསོལ་དང་དཀོར་རྫས་ཀྱི་དངོས་པོ་སྙིང་པོས་དབེན་པ་ལས་ཀྱང་མཆོག་གི་སྙིང་པོ་བླང་བའི་ཕྱིར་མཎྜལ་མཆོད་འབུལ་སྟོབ་པའི་བརྡ་མཚོན་དུ། བཀྲ་ཤིས་རེ་ཁཱས་སྒེག་པའི་ལྷ་དར་དཀར་པོ་སྲིད་དུ་རིང་བ་སོགས། བཅས་འདི་དག་རབ་བྱུང་འདོད་པའི་ཉི་མར་གྲགས་པའི་བགྲང་གཞིའི་རྒྱུ་སྐར་གྱི་བུ་མོ་ས་གས་ཉ་ཡོངས་སུ་གང་བའི་དཀར་ཕྱོགས་ཀྱི་གྲལ་ཚེས་དགེ་བར། དགེ་སྦྱོང་གྱི་ན་པས། བོད་ཆེན་པོར་གྲགས་པའི་ལྗོངས་ཀྱི་ཐིག་ལེ་ལྷུན་གྲུབ་སྟེང་གི་བླ་བྲང་ཕན་བདེ་ཀུན་ཁྱབ་གླིང་ནས་གུས་པར་ཕུལ་བར། རྣམ་པ་ཐམས་ཅད་དུ་ཚད་མེད་ཐུགས་རྗེའི་གདུགས་དཀར་གཡོ་བའི་ཁོངས་ལས་གཞར་ཡང་མི་བསྐྱུད་པར་གསོལ་བ་འདེབས་ཀྱིན་མཆི་བ་ལགས་སོ། ། ཞེས་རྒྱལ་དབང་ཐམས་ཅད་མཁྱེན་པའི་ཡང་སྲིད་སྤྲུལ་པའི་སྐུར་འབུལ་ཚན་གྱི་སྙན་དངགས་དཔྱིད་ཀྱི་རྒྱལ་མོའི་གླུ་དབྱངས་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།།
༈ །སྭསྟི་བི་ཛ་ཡ་ཏུ། གར་ཞིག་དད་པས་སྐྱབས་སུ་སོང་བའི་འཕྲལ། ། མཐུན་མིན་ཕྱོགས་ལས་རྣམ་རྒྱལ་སྲིད་ཞིའི་དཔལ། ། ཅི་འདོད་ལྷུན་གྲུབ་སྩོལ་བ་དཀོན་མཆོག་གསུམ། ། འདྲེན་མཆོག་རྟག་པར་ཤིས་པའི་ཆོ་ག་སྒྲུབས། ། ཁ་བ་རི་པའི་ལྷ་གཅིག་ཆུ་སྐྱེས་ཕྱག ། གཞན་དོན་སྒྱུ་མའི་རོལ་རྩེད་ཐམས་ཅད་མཁྱེན། ། སྐྱབས་མགོན་མཆོག་གི་བསྟན་སྲིད་ཟུང་འཇུག་གི ། ཁུར་ཆེན་སྐྱོང་བའི་རྒྱལ་ཚབ་སེམས་དཔའ་ཆེ། ། ཆེ་མཆོག་རྣམས་ཀྱི་ཐུགས་བསྐྱེད་སྨོན་ལམ་མཐུས། །
སྲིད་པར་གང་འདུལ་སྤྲུལ་སྐུའི་སྐྱེ་བ་སྟོན། ། ནམ་མཁའི་རྣ་བ་གཅིག་ལས་གཙང་བྱེད་སྣོད། ། ཇི་སྙེད་རང་གཟུགས་འགོག་པ་མེད་པས་མཚོན། ། དཔལ་སྟུག་དེ་སྲས་བཅས་པའི་ཡེ་ཤེས་ཀྱི། ། ལག་པ་སྟོང་ཕྲག་ཟློས་པའི་གར་བསྒྱུར་ཏེ། ། ངུར་སྨྲིག་འཆང་སྐུར་བྲིས་པའི་དགེ་ལེགས་མཚན། ། རྣམ་བཀྲ་བསྟན་པའི་དཔལ་དུ་གྱུར་དྲིན་ཆེ། ། གཞལ་བྱ་མངོན་ལྐོག་ཤིན་ཏུ་ལྐོག་ན་མོར། ། མཇལ་བྱེད་རིགས་ལུང་གདམས་པ་ཚད་མ་ཡིས། ། འགལ་འབྲེལ་དཔྱོད་པའི་ལེགས་བཤད་འབུམ་འཇོ་བས། །
བློ་ལྡན་སྙིང་གི་བརྟན་པ་རང་དབང་ཕྲོགས། ། ཟབ་ཡངས་རིག་པའི་གཞུང་གི་དཀའ་བའི་གནས། ། བསྐྱུངས་པ་མེད་པར་མཁྱེན་པའི་ཀློང་གཅིག་ཏུ། ། རྫོགས་པར་མ་ཆུད་མེད་པའི་ཐུབ་ཆོད་འདིས། ། མཐའ་བྲལ་ཤེས་བྱའི་གྲགས་པ་བསྟུངས་པ་སྙམ། ། རིས་བྲལ་སེམས་ཅན་རེ་བ་ཡོངས་འགེངས་པའི། ། ཅི་འདོད་རྟག་འཇོ་ནོར་བུ་ཀོསྟུ་བྷ། ། ཐར་པ་ཐམས་ཅད་མཁྱེན་ལམ་འདོམས་པའི་མཐུས། ། སྤངས་པའི་ངོ་ཚས་རྣམ་རྒྱལ་ཁང་པར་བྲོས། ། བྱང་ཆུབ་སྤྱོད་པའི་མཛད་བཟང་སྐྱེ་དགུའི་བླར། །
མངོན་པར་རྒྱུ་བའི་འོག་རོལ་ཡིད་ཅན་ཚོགས། ། འཚེ་བྱེད་ངལ་གསོར་བསྟན་དེ་དཔག་བསམ་དུ། ། རྣམ་བརྟག་གྲིབ་བསིལ་བསྙེན་ལ་རྒྱུག་པས་བྲེལ། ། རྒྱལ་བ་དགྱེས་པའི་ཐུགས་བསྐྱེད་དཔག་ཡས་ཉིད། ། མཚོ་ལྡན་ལུས་ཕྲ་དགྱེས་པའི་འཕྲིན་ཤོད་ལ། ། དཔྱོད་ལྡན་བྱེ་བས་བཀྲབས་ཀྱང་རྒྱལ་བའི་སྲས། ། ཆེན་པོའི་རྟོགས་བརྗོད་གཅིག་ཏུ་འདྲེས་པས་ངལ། ། དེང་འདིར་ཕན་བདེ་ཀུན་གཞི་ལུང་རྟོགས་ཀྱི། ། ཆོས་དང་སེམས་ཅན་སྨན་འདོགས་ལྷན་ཅིག་ཉིད། ། ལེགས་པར་བསྐྱངས་པའི་ངོ་མཚར་མཁས་པའི་ཚུལ། །
རྣམ་གསུམ་དབང་འབྱོར་ཕན་བདེའི་རྩ་ལག་ཉིད། ། མ་ཕམ་རྒྱལ་བས་ལེགས་གསུངས་ཉིན་མོར་བྱེད། ། ལྷར་བཅས་འགྲོ་བའི་བླ་མར་བྱིན་རླབས་ཀྱི། ། འོད་སྟོང་འབར་བ་མ་གྱུར་དེ་སྲིད་དུ། ། བརྟན་བྱེད་ཞབས་སྟེགས་དམ་པ་གང་ཡིན་དེར། ། ཤཱཀྱའི་སྲས་ཀྱི་སྤྱོད་རྗེས་སློབ་འདུན་གྱི། ། རྐང་པའི་གོམ་པ་བསླབ་པར་འོས་པའི་ལམ། ། རྣམ་པར་བཀོད་པའི་ངུར་སྨྲིག་བརྟུལ་ཞུགས་ཅན། ། མཁས་པའི་རིགས་སུ་སྐྱེས་པའི་དགེ་སྦྱོང་པ། ། ལེགས་མཛད་རྣམ་དཀར་བརྟས་པའི་ཕྱོགས་དེ་ན། །
ཡིད་དབང་དྲངས་ལ་རབ་དགའི་སྙན་དངགས་དབྱངས། ། བསུང་ལྡན་ཆུ་སྐྱེས་མཐོང་བའི་བྷྲ་མ་རའི། ། མགྲིན་སྙན་གླུ་ཡིས་རྩེན་བཞིན་འདི་སྐད་གསོལ། ། དེང་འདིར་སྐབས་སུ་བབས་པའི་ཞུ་གསོལ་སྙིང་པོ། ཟབ་ཡངས་དགོངས་པའི་རྒྱ་མཚོར་ལེགས་པར་སིམ་ལྟར། ཇི་ལྟར་མཆོག་སྤྲུལ་རིན་པོ་ཆེ་ཉིད་རྩེ་ཤོད་ནས་བཀའ་ལུང་ཕེབས་ལྟར། ཁོ་བོ་ཅག་མདོ་ཁམས་ཕྱོགས་འདིར་བཏེག་པ་གེགས་བྲལ་དུ་སོན་ཅིང༌། དེར་ས་སྐྱོང་བླ་མ་ཁུ་དབོན་སྐུ་འཁོར་ཆབ་འབངས་བཅས་པ་ཐམས་ཅད་ནས་བཀུར་གཟོས་གཟབས་པར་སྩལ། དད་ཅན་སྦྱིན་བདག་གསོན་གཤིན་གྱི་འགྲོ་བ་མང་པོའི་ཕྱོགས་ནས་བྱུང་བའི་དཀོར་རྫས་ཉུང་ཤས་མཆིས་པ་རྣམས་འདི་ལོར་ཆུད་མི་འཛའ་བར། བསྟན་པའི་སྣང་བྱེད་ཆེན་པོ་རྣམས་ཀྱིས་མཚོན་པའི་ཆོས་སྡེ་ཕལ་ཆེར་གྱི་བླ་མ་འདུས་ཚོགས་བཅས་ལ་མང་ཇ་བསྙེན་བཀུར་ཆེད་དུ་བཏང་འདུན་གྱིས་མི་མངག་འདི་པ་བཏང་བ་ལགས་ཤིང༌།
ད་ལམ་བསྟན་པའི་རྩ་ལག་མཆོག་སྤྲུལ་དམ་པ་ཉིད་ཐམས་ཅད་གཟིགས་པ་གཉིས་པའི་རྒྱལ་ཚབ་བསྟན་པའི་ཁུར་ཆེན་སྐྱོང་བའི་སྐུ་དྲིན་ལེགས་འབུལ་བརྡ་མཚོན་ལྷ་དར་དཀར་པོ་ཤིས་པའི་རྟགས་ཅན་སོགས་བཅས་འདི་དག་གྱི་ན་པས་ཕུལ་བར་བརྩེ་བའི་སྤྱན་རས་ཀྱིས་འབབ་པའི་བཀའ་དྲིན་དང༌། འདི་པར་སྔ་མཁོར་གང་ཅིའི་ཕྱོགས་ནས་མགོ་འདྲེན་བཀའ་ཁྱབ་མི་དམན་པ་ནས་རྟག་ཏུ་ཐུགས་བརྩེའི་གཟིགས་པ་ཡངས་པའི་ཁོར་ཡུག་ལས་མི་བསྐྱུད་པའི་ལེགས་གསུངས་ལྷའི་ཟིལ་དངར་གྱི་དགའ་སྟོན་ལྟ་བུ་ཡང་རྒྱུན་ཆགས་སུ་སྩལ་བར་གསོལ་བ་འདེབས་ཀྱིན་མཆི་བ་ལགས་སོ། ། ཞེས་རྒྱལ་དབང་ཐམས་ཅད་མཁྱེན་པའི་རྒྱལ་ཚབ་དེ་མོ་སྤྲུལ་པའི་སྐུ་རིན་པོ་ཆེ་ལ་དབུལ་རྒྱུའི་ཡི་གེ་བྷྲ་མ་རའི་མགྲིན་སྙན་ཞེས་བྱ་བ་འདིའང་དོན་དུ་གཉེར་བའི་ངོར།

བནྡེ་ཚུལ་ཁྲིམས་རིན་ཆེན་གྱིས་བྲིས་པ་སྭསྟི་བི་ཛ་ཡནྟུ།། ༈ །རྨད་བྱུང་བྱིན་རླབས་ཡིད་འཕྲོག་འགྲམ་ཆང་གིས། ། ངེས་པར་བྲན་འཕྲལ་བློ་གྲོས་བ་ཀུ་ལ། ། སྲིད་ཞིའི་དགེ་ལེགས་འདབ་བརྒྱ་འཛུམ་བསུ་བ། ། དཀོན་མཆོག་གསུམ་གྱིས་རྟག་པར་ཁྱེད་ལ་སྲུངས། ། ཀུན་མཁྱེན་ཉི་མའི་རྩ་ལགས་བསྟན་པ་གང༌། ། མཁས་པར་འོས་པའི་ལེགས་མཛད་རྣམ་གསུམ་གྱིས། ། འཛིཾན་སྐྱོང་སྤེལ་བའི་བྱེད་པོར་སྟོན་མཆོག་གི ། སྒྱུ་འཕྲུལ་དགེ་མཚན་ལྷུནཾ་གྲུབཾ་སྤྲུལ་པའི་སྐུ། ། གཅིག་ཏུ་དཔག་ཡས་ལེགས་བྱས་རྨ་མེད་ཀྱི། ། ས་བོན་གྱིས་བསྐྱེད་གཟུགས་སྐུའི་རྐང་འཐུང་དབང༌། །
བཀྲ་ཤིས་མཚན་བཟང་མེ་ཏོག་ཆེས་བཀྲ་བ། ། མཁྱེན་བརྩེ་ནུས་པའི་གྲིབ་བསིལ་ཡོལ་མེད་སྐྱབས། ། བཟོ་གསོའི་རིག་གཞུང་ཐོས་པས་བསོད་ནམས་དང༌། ། རིང་འཚོས་དབེན་པའི་འགྲོ་བ་རྗེས་འཛིན་ཡང༌། ། སྒྲ་ཚད་གཞུང་ལུགས་ཐོས་པས་ཚིག་དོན་ཆ། ། ལོག་བརྟགས་གཞུང་ངན་སྨྲ་བ་ཚར་གཅོད་བྱེད། ། བཅུ་ཕྲག་རིག་པའི་གཞུང་གིས་བརྗོད་བྱ་ཡོངས། ། ལྷོ་ཤར་སྲོལ་དང་རྒྱན་གསུམ་ལམ་འཕོས་པའི། ། ལེགས་བཤད་མགྲིན་ལས་འཇོ་འདིས་མཁས་ཀུན་གྱི། ། འཛད་མེད་ངག་གི་དངོས་གྲུབ་བརྐུས་པར་དོགས། །
ཕ་རོལ་གྱིས་དབེན་ཇི་སྙེད་ཤེས་བྱའི་ཡུལ། ། མཁྱེན་རབ་ཀློང་ཡངས་བཀྲག་ཆེར་འཆར་ཉིད་ལ། ། ཆེད་དུ་མི་བསྔགས་གང་ཕྱིར་ཐམས་ཅད་མཁྱེན། ། གཟིགས་པས་མ་ཁྱབ་ཆོས་ཤིག་གང་དུ་མཆིས། ། སྲིད་པར་ལྟར་སྣང་འབྱོར་པའི་བཟའ་བཏུང་ལ། ། རྣམ་སྲེད་མངོན་མཐོར་འཇུག་པའི་འོད་འགྲིབ་པར། ། ཆོས་འདུལ་བསླབ་པ་ཕྲ་རགས་འོད་འགྱེད་པས། ། གཏན་བདེའི་ལམ་བཟང་འདོམས་ཁྱོད་སྲིད་པའི་མིག ། བདེ་བར་གཤེགས་པ་ཀུན་ལམ་ཐེག་ཆེན་པའི། ། འཇུག་སྒོ་སྲོལ་ཆེན་ཟུང་གིས་གདུལ་བྱ་རྣམས། །
རྒྱལ་བའི་མྱུ་གུའི་ལྟ་སྒོམ་སྤྱོད་པའི་ཚུལ། ། སྨྲ་མཁས་འཇམ་དཔལ་མ་ཕམ་རྗེས་སུ་སྙེགས། ། དཔལ་ལྡན་རྡོ་རྗེ་འཆང་བས་གསང་ཆེན་རྒྱུད། ། མཐའ་ཡས་གདུལ་བྱའི་བློར་འཚམ་སྟོན་བགྱིད་ན། ། མཐའ་དྲུག་ཚུལ་བཞིས་བཅིངས་པའི་རྒྱུད་ཀྱི་དོན། ། མཁས་ཁྲོད་ཡང་དག་འཆད་ལ་ཡ་མཚན་ཅི། ། རྒྱུད་ཆེན་རྣམ་བཞིས་ཉེར་བསྟན་སྨིན་གྲོལ་རྒྱུན། ། སེམས་ཅན་སྐལ་པའི་གྲངས་སྙེད་རྒྱུན་ཆགས་སུ། ། བཤད་པས་འཛད་མིན་བྷ་གི་ར་ཐའི་ཀླུང༌། ། བསྐལ་པའི་ཁོར་ཡུག་འབབ་པས་རྗེས་སུ་མཚོན། །
མ་འདྲིས་འགྲོ་ལ་ཕན་པར་འདོམས་པའི་ཆོས། ། མ་བཏེག་སྲིད་གསུམ་བླ་མར་བརླིང་བྱའི་ཕྱིར། ། མ་བསྐུལ་རྩོམ་འཆད་བརྩད་པའི་ཕྲིན་ལས་ཀྱིས། ། མ་བརྡལ་ཕྱོགས་མཐར་ཉུལ་བའི་ཚུལ་ལ་རང༌། ། རྒྱལ་བསྟན་སྤྱི་དང་བྱེ་བྲག་ས་སྐྱ་པའི། ། ལུགས་མཆོག་འཇིག་རྟེན་སྣང་བར་བྱེད་པའི་མཐུ། ། ཁྱོད་ལ་ཡོངས་སུ་རྫོགས་ཞེས་དཔྱོད་ལྡན་ཚོགས། ། རེ་བའི་སྙིམ་པ་ཕྱོགས་དེར་བརྐྱངས་པ་སྙམ། ། གཞན་འདྲིད་ལང་ཚོའི་འཇོ་སྒེག་མི་ངོམ་ཞིང༌། ། ཡིད་སྲུབས་སྒྱུ་རྩལ་སྤྱོད་པ་སྐྱོང་མིན་ཡང༌། །
མཁས་ཚུལ་འཕྲིན་ཡིག་རྣ་བར་འཇེབས་པའི་ཚེ། ། སྙིང་ལ་ཀུན་དགའི་དཔལ་བསྐྱེད་འདྲེན་པ་མཆོག ། ཆོས་སྨྲ་མཆོག་གི་གསང་གསུམ་མདའ་ལྔ་པའི། ། རྣོ་མཚོན་སྟོང་གིས་མི་ཕིགས་བརྒྱ་བྱིན་གྱི། ། རྡོ་རྗེའི་ཁམས་སུ་སྲ་བརྟན་ཆོ་ག་མཁན། ། རིན་ཆེན་ཆོས་ཀྱི་རྐང་སྟེགས་ག་ལ་བར། ། སྒྱུ་འཕྲུལ་སྲས་ཀྱི་ཚུལ་བསྟན་ཐམས་ཅད་མཁྱེན། ། ལེགས་གསུངས་ཟིལ་མངར་ཐིགས་པས་འཚོ་བའི་གཟུགས། ། ཐབས་ཤེས་ཡེ་ཤེས་མཚན་བསྟན་སྐྱོང་བའི་ཁུར། ། ཉེར་བླངས་དམ་པའི་རིགས་སྐྱེས་དགེ་སྦྱོང་པས། །
དལ་འབྱོར་རྟེན་གྱི་ཀུ་ཤའི་སྤྱིལ་བུ་ལ། ། འཕྲལ་འཚེའི་གཉིས་འཐུང་ཡུལ་གཞན་འཁྱམས་པའི་སྐབས། ། བསྟན་འགྲོར་ཕན་འདོགས་འདུན་སེམས་སྨོན་གསུམ་གྱི། ། ལྷག་བསམ་དགེ་བའི་ཀ་བ་བརླིང་ཁུལ་ནས། ། ཡིད་འཕྲོག་པདྨའི་མཚོ་ལ་ངུར་པ་མོ། ། མགྲིན་པའི་རྫ་རྔ་བརྡུང་ཞིང་འཕུར་ལྡིང་གིས། ། རྣམ་པར་རྩེན་བཞིན་ཕྱོགས་དེར་མངོན་དགའ་བའི། ། རྗོད་བྱེད་མགྲིན་པ་བཏེག་པས་འདི་སྐད་གསོལ། ། དེའང་རྣམ་འདྲེན་བསྟན་པའི་སྣང་བྱེད་དམ་པའི་མཁྱེན་རབ་ཀྱི་རྒྱ་མཚོར་སིམ་པ་ལྟར། ཁོ་བོ་ཅག་གདན་ས་གོང་གཞུང་སར་བཅས་པའི་བཀའ་ལུང་གི་བཞེད་བཀོད་ལྟར་མདོ་ཁམས་ཀྱི་ལྗོངས་སུ་བཏེག་པ་དེར་གེགས་བྲལ་དུ་སོན་ཅིང༌།
གང་ཅིའི་ལེགས་ལམ་ཆེ་བ་དང་འཚོ་ཁམས་བདེ་ནས་བསྟན་འགྲོར་སྨན་འདོགས་ཀྱི་ལྷག་བསམ་མི་བསྐྱུད་པར་གནས་ཚུལ་ལགས་ཤིང༌། འདི་ལོར་བསྟན་པའི་སྦྱིན་བདག་ཆེན་པོས་ཉེར་མཚོན། དད་ཅན་གྱི་འགྲོ་བ་གསོན་གཤིན་རྣམས་ཀྱི་ཕྱོགས་ནས་བྱུང་བའི་དཀོར་རྫས་ཉུང་ཤས་མཆིས་པ་རྣམས། གཙང་དབུས་ཕྱོགས་ཀྱི་ཆར་འཁོད་མཆོད་ཡུལ་རྣམས་ལ་མཆོད་འབུལ་མང་ཇའི་བསྙེན་བཀུར་ཅུང་ཟད་སྟོབ་འདུན་གྱིས་མི་མངག་འདི་པ་བརྫངས་པར་ནང་ལུགས་ཀྱི་འཕྲོས་འབུལ་ལགས་ཤིང༌། དེང་འདིར་རྒྱལ་བསྟན་སྤྱི་དང་བྱེ་བྲག་པའི་རིང་ལུགས་གསལ་བར་བྱེད་པའི་སྨྲ་བའི་ཉིན་མོར་བྱེད་པར་གྱུར་པའི་མཆོག་གི་སྤྲུལ་པའི་སྐུ་རིན་པོ་ཆེ་ཉིད་གསང་གསུམ་གཞོམ་བྲལ་རྡོ་རྗེའི་ཁམས་སུ་འཚོ་གཞེས་བཞུགས་པའི་ལེགས་གསོལ་བརྡ་མཚོན་ཙམ་དུ་བཀྲ་ཤིས་རེ་ཁཱས་སྒེག་པའི་ལྷ་དར་དཀར་པོ་སོགས་ནས། བཅས་འདི་དག་ཤཱཀྱའི་སྲས་ཀྱི་སྤྱོད་རྗེས་བསྒྲུབ་འདུན་མ་བསྐྱུངས་ཙམ་གྱི་སྙོམ་ལས་པས། རབ་བྱུང་འདོད་པའི་ཉི་མ་ཞེས་པའི་བགྲང་གཞིར། མདོ་ཁམས་ལྗོངས་ཀྱི་དབྱིག་འཛིན་མའི་ཐིག་ལེ་སྡེ་དགེ་ལྷུན་གྲུབ་སྟེང་གི་ཕན་བདེ་གླིང་བླ་བྲང་ནས་ཕུལ་བའི་ཞུ་ཡིག་གི་མེ་ཏོག་བཞེད་པར་བརྩེ་བའི་སྤྱན་རས་འཆི་མེད་བུང་བ་གཞོན་ནུའི་འབབ་སྟེགས་འཆའ་བའི་བཀའ་དྲིན་དང༌། ཐུགས་ཉེས་མཛའ་བའི་སྙན་དངགས་དམ་པའི་ལེགས་བཤད་མནྡཱ་རྭ་བའི་ཕྲེང་བ་ལྟར་རྒྱུན་ཆགས་སུ་སྩལ་བའི་བཀའ་དྲིན་ཡང་ཞུ་ཡིན་མཆི་བ་ལགས་སོ། ། ཞེས་རྩེ་གདོང་སྤྲུལ་པའི་སྐུ་རིན་པོ་ཆེ་བསྟན་འཛིན་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོར་འབུལ་རྒྱུའི་སྙན་དངགས་ངུར་མོའི་མགྲིན་པའི་རྫ་རྔ་ཞེས་བྱ་བ་འདིའང་དོན་གཉེར་གྱི་ངོར།
བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །རྒྱལ་བ་ཉི་མའི་གཉེན་གྱི་ལུང་རྟོགས་ཆོས། ། རྒྱལ་སྲས་མཁས་ཚུལ་གསུམ་གྱིས་སྐྱོང་བ་པོར། ། རྒྱལ་གསུང་དྲི་མེད་ཀྱིས་བསྟན་ཀུན་དགའ་བཟང༌། ། རྒྱལ་ཚབ་བཅས་པས་དེང་འདིར་དགེ་ལེགས་སྩོལ། ། ཆོས་དབྱིངས་མུ་མེད་སྤྲོས་པའི་ཞིང་ཀུན་དུ། ། གཤེགས་དང་འཚོ་གཞེས་ཐམས་ཅད་མཁྱེན་ཀུན་གྱི། ། ཡེ་ཤེས་སྒྱུ་འཕྲུལ་རྣམ་རྩེན་ཟློས་པའི་གར། ། ཐེག་གསུམ་བསྟན་པའི་སྨྲ་དབང་རྒྱལ་གྱུར་ཅིག ། སྔོན་བསགས་ལེགས་བྱས་གྲགས་པའི་མུ་ཁྱུད་ཀྱིས། །
དགེ་མཚན་རེ་ཁཱ་བཀོད་ལེགས་རི་དྭགས་རྟགས། ། བཀྲག་ཆེར་བྲིས་པའི་སྡོམ་བརྩོན་བསིལ་སྦྱིན་མཁན། ། བསྟན་སྐྱོང་མི་ལྷུང་ཕྲེང་ཁྲོད་ལྷམ་མེར་གསལ། ། བདེན་གཉིས་ཁྱད་པར་རྣམ་འབྱེད་ཚོགས་གསུམ་ཕྲེང༌། ། ཚར་དུ་དངར་བའི་ངོ་མཚར་ལེགས་བཤད་རྒྱུན། ། ལྷུག་པར་འཇོ་བས་དཔལ་མགྲིན་རལ་པའི་ཀླུང༌། ། ངན་འགྲོའི་སྒྲིབ་སྦྱོང་འབབ་པའི་གྲགས་པར་འཕྱ། ། ཆོས་རབ་རྣམ་པར་འབྱེད་པའི་བློ་གྲོས་ཀྱིས། ། དཔྱད་ངོར་བཅུ་ཕྲག་ཤེས་བྱ་རིག་པའི་གཞུང༌། ། མཐའ་ཀླས་ཁེངས་པ་དེ་འདིས་ཕྲོགས་སོ་ཞེས། །
དཔྱོད་ལྡན་བློ་ནི་འཚོལ་ཕྱིར་ཁྱོད་དྲུང་རྒྱུག ། སྣ་ཚོགས་གདུལ་བྱའི་མོས་པ་ཅི་དང་ཅིར། ། ཐེག་གསུམ་ཚུལ་ཆེན་དེ་དེས་འགེངས་བཟོད་པར། ། ཆེད་དུ་མི་བསྔགས་གང་ཕྱིར་རང་རང་གི ། སྐལ་བས་ཐོབ་སྙམ་ཉིད་དུ་ལེན་ཕྱིར་རོ། ། འཕགས་དང་སོ་སྐྱེའི་བློ་ལྡན་ཡོངས་དགྱེས་པའི། ། མཁས་པ་ལ་འོས་ཕྲིན་ལས་འོད་སྲུངས་བྱིན། ། དཀྱིལ་འཁོར་ཕ་རོལ་ཉུལ་བའི་རྟོགས་བརྗོད་ཚུལ། ། ཡི་གེས་མཆིད་ལ་མེ་སྐྱེས་བློ་ཡང་རྟུལ། ། གང་ཕྱིར་སེམས་ཅན་བསམ་ཀུན་རྫོགས་བྱེད་པ། །
བསྟན་པའི་རྩ་ལག་མཆོག་གི་གསང་བ་གསུམ། ། རིན་ཆེན་ལྷུན་པོ་ནོར་ལྡན་བརྟན་མའི་ལུས། ། ཞོ་འཐུང་རུས་པའི་མཚོན་བཞིན་གཞོམ་བྲལ་ཕྱིར། ། གྱད་བུས་མ་བཏེག་ཆོས་ཀྱི་ཆེ་བས་མཐོ། ། མཛའ་བས་བཅིངས་མིན་རིས་བྲལ་སྐྱེ་བོས་བཏུད། ། རྒྱ་སྐྱེགས་ཁུ་བས་མ་བྱུགས་དམར་བའི་ཞབས། ། རྣམ་པར་བཀོད་པའི་ཆོས་ཁྲི་གང་ཡིན་དེར། ། སྐལ་བཟང་དཔལ་སྟུག་བཞི་པ་སྲས་བཅས་ཀྱིས། ། སྲིད་ཞིའི་བདེ་དགེ་སྟེར་ཕྱིར་བསྟན་པའི་ཆོས། ། ཐིགས་པས་སྙིང་གར་སིམ་པའི་དགེ་སྦྱོང་ནི། །
གཞན་དོན་བྱང་ཆུབ་སྨོན་ལམ་ལྷུར་ལེན་པས། ། མཁས་གྲུབ་བྱེ་བའི་ཞབས་རྡུལ་གྱིས་བཏབ་པས། ། ཕྱོགས་ཀུན་ཐར་པའི་གྲོང་མཆོག་བྱིན་བརླབས་པའི། ། དབུས་གྱུར་འཆང་གི་ཆོས་གྲྭར་བཞུགས་ཁྱོད་ཀྱི། ། ཕྱོགས་དེར་མགྲིན་པ་བརྐྱངས་ནས་འདི་སྐད་གསོལ། ། དེང་འདིར་མཁར་ཉལ་བཅས་པའི་འཇིག་རྟེན་ཁམས་ཀྱི་བློ་ལྡན་བྱེ་བའི་སྙན་དངགས་པུཎྜ་རཱི་ཀའི་ཚོགས་ཀྱིས་མངོན་པར་མཆོད་ཀྱིན་བསྔགས་པའི་ཡུལ་དམ་པ། མདོ་སྔགས་གཞུང་ལུགས་རབ་འབྱམས་སྨྲ་བའི་དབང་ཕྱུག་གྲུབ་པ། རིགས་དང་དཀྱིལ་འཁོར་ཀུན་གྱི་བདག་པོར་གྱུར་པའི་མཆོག་གི་རྡོ་རྗེ་སློབ་དཔོན་རིག་པ་འཛིན་པའི་དེད་དཔོན་ཆེན་པོ་ཉིད། སྐུ་གསུང་ཐུགས་འཕོ་བྲལ་མི་ཕྱེད་རྡོ་རྗེའི་རང་བཞིན་དུ་བྱིན་རླབས་ཕན་བདེའི་གཟི་བརྒྱ་འབར་བཞིན་བཞུགས་པ་དང༌། ཁོ་བོ་ཅག་ཀྱང་སྐྱབས་གཅིག་གདན་ས་གོང་མ་གཞུང་སར་བཅས་པའི་བཀའ་ལུང་གི་བཞེད་བཀོད་སྩལ་བ་དང༌།
བསྟན་པའི་སྦྱིན་བདག་ཆེན་པོའི་མོས་འདུན་གྱི་ངོར། མདོ་ཁམས་ལྗོངས་སུ་བསྟན་ལར་བསམས་ཀྱིན་བཏེག་པར། ལམ་བར་ཀུན་ནས་གེགས་མེད་དུ་སོན་ཅིང་བདེ་བར་འཁོད་པ་ནས། འདི་ལོར་ས་སྐྱོང་ཆེན་པོ་ཁུ་དབོན་སྐུ་འཁོར་བཅས་པའི་བཀུར་གཟོས་གཟབས་པས་མཚོན། ཆབ་འོག་ཏུ་གཏོགས་པའི་སྦྱིན་བདག་གསོན་གཤིན་གྲངས་མེད་རྣམས་ཀྱི་ཕྱོགས་ནས་བྱུང་བའི་དཀོར་རྫས་ཉུང་ཟད་མཆིས་པ་རྣམས། དཀོན་མཆོག་མཆོད་པའི་ཕྱོགས་སུ་བཏང་བའི་འདུན་པས་མི་མངག་འདི་པ་བརྫངས་བརྡར་བགྱིས་ལགས་པའི་འཕྲོས་འབུལ་ཙམ་དང༌། ད་ལམ་འདིར་ལུང་རྟོགས་ཀྱིས་བསྡུས་པའི་བསྟན་པ་རིན་པོ་ཆེ་མཁས་པར་འོས་པའི་ཕྲིན་ལས་གཞལ་དུ་མེད་པས་སྐྱོང་བར་བྱེད་པའི་འདྲེན་མཆོག་ཆོས་ཀྱི་རྗེའི་དྲུང་དུ། མཆོད་འབུལ་མཎྜལ་གྱི་བརྡ་མཚོན་དུ་བཀྲ་ཤིས་པའི་ལྷ་དར་དཀར་པོ་སོགས། བཅས་པའི་ཚན་གྲངས་འདི་དག་དཔལ་ལྡན་ཉི་མའི་གཉེན་གྱི་རིང་ལུགས་དྲི་མེད་ཀྱི་རྗེས་སུ་ཞུགས་པའི་བརྟུལ་ཞུགས་འཆང་དེས། རབ་བྱུང་འདོད་པའི་ནང་གསེལ་སྟོད་འགྲེལ་ལས་ཉི་མ་ཞེས་པ།
དབང་ཐང་ཁམས་དང་རྗེས་སུ་མཐུན་པའི་མིང་དུ་ན་དཱེ་ཨེ་ཌ་སྟེ་ཆུ་མོ་ལུག་ཅེས་གྲགས་པའི་བགྲང་གཞིར། མདོ་ཁམས་ལྗོངས་ཀྱི་ནོར་འཛིན་མའི་ཐིག་ལེ། སྡེ་དགེ་ལྷུན་གྲུབ་སྟེང་གི་བླ་བྲང་ཕན་བདེ་ཀུན་ཁྱབ་གླིང་ནས་ཕུལ་བར་ཐུགས་ཉེས་ཁྱབ་པའི་དགྱེས་བཞེས་དང༌། གང་ཅིའི་བཀའ་སྩལ་ཕེབས་འོས་ཀྱི་ལེགས་པར་བཤད་པའི་སྙན་དངགས་འཆི་མེད་མནྡཱ་རྭ་བའི་ཕྲེང་བ་ལྟར་རྒྱུན་ཆགས་སུ་སྩོལ་བའི་བཀའ་དྲིན་ཡང་ཞུ་བ་ལགས་སོ། ། ཞེས་པ་ཨེ་ཝཾ་ཁྲི་ཐོགས་པ་མཁན་ཆེན་རྡོ་རྗེ་འཆང་དཀོན་མཆོག་གྲགས་པར་ཕུལ་བྱའི་སྙན་དངགས་ཚངས་སྲས་དགྱེས་པའི་རོལ་མོ་ཞེས་བྱ་བ་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་དགེ་ལེགས་རྒྱས་པར་གྱུར་ཅིག། ༈ །སྭསྟི་བི་ཛ་ཡ་ཏུ། ཐམས་ཅད་མཁྱེན་ཀུན་བསྐྲུན་པའི་ཡབ་གྱུར་ཀྱང༌། ། བཅུ་དྲུག་བགྲང་བྱའི་ལང་ཚོའི་འཇོ་སྒེག་ཚུལ། ། དྲན་པས་མི་ཤེས་རྨོངས་པ་དྲུང་འབྱིན་མོད། །
བློ་མཆོག་བསྐྱེད་པ་འཇམ་དཔལ་གཞོན་ནུས་སྐྱོངས། ། ལྷ་མཆོག་གང་དེ་ངུར་སྨྲིག་འཆང་གི་ཟོལ། ། བསོད་ནམས་བཟང་ཞེས་ལྔ་རིག་སྨྲ་མཆོག་གི ། རིགས་སུ་བྱོན་པའི་མགོན་ཁྱོད་རྣམ་འདྲེན་གྱི། ། བསྟན་པའི་དཔལ་དུ་རབ་བརླིང་ངོ་མཚར་ཆེ། ། བྱང་ཆུབ་སྤྱད་པ་སྤྱོད་པའི་སྨོན་ལམ་མཐུས། ། ཐེག་གསུམ་བསྟན་པ་འཛིན་འཆད་རྣམ་རོལ་གྱིས། ། སྙིགས་མར་འཕྱན་པའི་ལུས་ཅན་རྣམ་གྲོལ་ལམ། ། སྨིན་གྲོལ་བགྱིད་པའི་མཚན་ཉིད་རྫོགས་པར་བསྐྲུན། ། ཀུན་མཁྱེན་བསྟན་པའི་འཇུག་སྒོ་སྡོམ་པ་གསུམ། །
ཡན་ལག་བཅས་པ་ཚོགས་གསུམ་ལམ་ཉིད་ནས། ། གདུལ་བྱའི་བློར་འཚམ་འདོམས་པའི་ངོ་མཚར་ཁུར། ། རྫོགས་པར་ཐེག་པའི་འོད་སྲུངས་བྱིན་འདི་བརླིང༌། ། ཤེས་བྱའི་ཡུལ་ལ་དཔྱོད་པའི་བློ་གྲོས་ཉིད། ། སྔོན་སྐྱེར་སྦྱངས་པའི་མཐུ་གཅིག་མ་ངེས་ཏེ། ། དུས་གསུམ་གཟིགས་པ་ཀུན་གྱི་མཁྱེན་པའི་རབ། ། ཇི་སྙེད་མ་བྱིན་བླངས་པ་ཞིག་ཏུ་ཁུམས། ། སྲིད་པར་ཉེས་པའི་སྐྱོན་བྲལ་པདྨ་དཀར། ། ཀུན་གྱི་མཉེས་གཤིན་གྱུར་པ་རྒྱལ་བའི་སྲས། ། རྒྱུད་སྡེའི་དོན་གཟིགས་སྨྲ་མཁས་རྡོ་རྗེ་འཆང༌། །
གཉིས་པར་གྲུབ་པའི་འཕྲིན་སྙན་སྒྲ་འཛིན་དཔྱིད། ། སྔོན་རབས་དམ་པའི་རྟོགས་བརྗོད་རྗེས་བསྒྲུབ་ཕྱིར། ། མཁས་བཙུན་གྲུབ་པའི་ཡོན་ཏན་ཡར་ལྡན་ཉིད། ། ངོ་མཚར་སྤྱོད་པར་རྟུན་པས་བག་མེད་དུ། ། གྱི་ནར་འཕྱན་པའི་སྙིང་ལ་བསྐུལ་མ་འདེབས། ། ལྷམ་མེར་གསལ་ལོ་སྒྲོལ་བྱེད་རྣམ་བཀྲའི་ཁྲོད། ། རི་བོང་འཛིན་པ་རབ་རྒྱས་བདུད་རྩིའི་ཟེར། ། ལྷ་མིའི་མཆོད་གནས་བགྲང་ཡས་འདུས་པའི་དབུས། ། རྩོད་འཆད་རྩོམ་མཁས་ཁྱོད་ཀྱི་གྲགས་པའི་དཔལ། ། སྒྲིབ་ཟུང་རྒྱུན་ལུགས་ཆད་པ་ཁྱོད་ཀྱི་རྒྱུད། །
ཆགས་བྲལ་དབེན་པའི་གནས་སུ་རྣམ་བརྟགས་པས། ། བཅུ་ཕྲག་ཤེས་བྱའི་གཞུ་ཀུན་ཚོགས་གསུམ་གྱི། ། རྣམ་པས་མ་འདྲེས་བཀྲག་ཆེར་འཁོད་པ་བཞིན། ། གསང་རྒྱུད་ཀུན་གྱིས་བསྔགས་བརྗོད་སྙན་དངགས་གླུ། ། ཇི་སྙེད་བཏུང་ཡང་ངོམས་མེད་གསང་གསུམ་གྱི། ། གསུས་རྫིང་རྣམ་པར་ཡངས་འདི་གདན་གསུམ་ལྷར། ། ཀུན་འདུས་མཆོག་གི་སློབ་དཔོན་མ་ཧརྵིཿ། ། བྱེད་པོས་རྒྱ་སྐྱེགས་ཚོས་སུ་བཙོས་པ་མེད། ། འཆར་ཀའི་ཉི་གཞོན་འོད་ལས་མ་བཏོན་པའི། ། བགྲོད་བྱེད་ཟུང་གི་ཞབས་སེན་དམར་འོད་ཀྱིས། །
མཛེས་བྱས་ཆོས་ཀྱི་ཞབས་སྟེགས་ག་ལ་བར། ། རྣམ་འདྲེན་བཞི་པའི་ཞལ་ལུང་ཟླ་བའི་ཟེར། ། ཉུང་ཟད་བཏུང་པས་བློ་གྲོས་ཀུན་མུད་འདབ། ། རྣམ་དཀར་དགེ་བའི་ཕྱོགས་སུ་འཛུམ་གྲོལ་ནས། ། བསླབ་གསུམ་ལྷུར་ལེན་གེ་སར་དགོད་པ་བདག ། མཁས་བཙུན་གྲུབ་རིགས་འཛིན་པའི་འདྲེན་པ་ཁྱོད། ། ཡིད་གཞུང་ཐོས་བསམ་བསྒོམ་པའི་སྟོབས་བདོ་བས། ། རྒྱལ་བ་གཉིས་པའི་བསྟན་ལ་སྨན་རེ་ཡི། ། གང་ཤེས་མངོན་དགའ་བརྟས་པས་འདི་སྐད་གསོལ། ། ཞེས་པའི་མཆོད་བརྗོད་དཔལ་ལྡན་དཎྜིའི་གཞུང་གི་རྒྱན་ལས་འཕོས་པ་ཉུང་ཤས་ཀྱིས་མདུན་བསུ་ནས།
སྐབས་སུ་བབ་པའི་ཞུ་གསོལ། དེང་འདིར་སོགས་མན་ཆད་ཀྱི་གླེང་བ་སྔ་མ་ཉིད་བྲིས་པས་འཐུས་སོ། ། ཞེས་ཨེ་ཝཾ་ཁང་གསར་དུ་ཆོས་སྐྱོང་བཟང་པོར་དབུལ་རྒྱུའི་སྙན་དངགས་ཡོན་ཏན་རིན་ཆེན་འདྲེན་པའི་ན་དཱི་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེད་དུ་བོད་པས་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །རྣམ་ལྔའི་རིགས་ཀྱི་བདེ་གཤེགས་དགའ་མར་བཅས། ། རྒྱལ་སྲས་སེམས་མ་བགེགས་དགྲ་ཕོ་མོའི་ཚོགས། ། ཀུན་འདུས་བདག་ཉིད་འཁོར་ལོའི་མགོན་རྣམས་ཀྱིས། ། རྣམ་ཀུན་ཤིས་པའི་ཆོ་ག་སྒྲུབས་ཤིག་ཀྱེ། ། ཡོན་ཏན་གཞལ་དུ་མེད་པས་ལུས་ཅན་རྣམས། ། སྐད་ཅིག་མི་འགྱུར་གོ་འཕང་བཞག་བཟོད་ཀྱང༌། །
དགེ་སྡིག་འབྲས་བུ་བསླུ་མེད་རྒྱལ་གསུང་རྗེས། ། བསྒྲུབ་ཕྱིར་ཚོགས་ཟུང་ལམ་ནས་འཁྲིད་པ་རྒྱལ། ། རྒྱལ་ཀུན་འདུས་པའི་རྡོ་རྗེའི་སློབ་དཔོན་གྱི། ། གསང་གསུམ་ཆེ་བའི་ཕ་རོལ་རིང་སོང་བ། ། འཚོལ་ཕྱིར་རྒན་ལས་ཐོས་པའི་འདྲེན་བྱེད་སྟོང༌། ། སྤྲུལ་ཡང་མ་རྙེད་གཉིད་ལ་ཡུར་མ་གྱུར། ། གསུང་རབ་ཡོངས་ཀྱིས་བརྗོད་བྱ་སྡོམ་གསུམ་གྱི། ། བསླབ་བྱ་བླང་དོར་མ་ནོར་ལུས་ཅན་གྱི། ། སྐལ་བར་འཚམ་པར་སོ་སོར་སྟོན་པ་ལ། ། ཤཱཀྱའི་སྲས་དེ་སླར་ཡང་ལྷགས་སམ་སྙམ། །
སྐྱེས་སྦྱངས་རྩལ་གྱིས་སྦྱངས་པའི་མཁྱེན་དཔྱོད་མཁར། ། མཐའ་ཀླས་ཤེས་བྱའི་མི་ལྟུང་ཕྲེང་བཀྲ་བའི། ། ཁྱད་པར་དཔྱོད་ལ་གཞུང་ལུགས་མང་ཐོས་ཀྱི། ། རྀ་ཥི་རྔ་བོང་མིན་པ་སུ་ཞིག་རྟོགས། ། ཡོངས་འདུ་རྐང་པས་འཐུང་མཆོག་ཡོན་ཏན་ལ། ། འདོད་དགུའི་སྙེ་མས་དུད་པའི་ཕྲིན་ལས་བཞིས། ། རིས་བྲལ་མངོན་འདོད་ལྡན་པའི་གདུལ་བྱ་རྣམས། ། སྣོད་ཀྱི་རེ་བ་འགེངས་ལ་ཁྱོད་རྨད་བྱུང༌། ། དཀར་པོར་བྱས་སོ་ཀུན་ཕན་འོད་ཀྱིས་ཕྱོགས། ། རྡོ་ཐལ་ཚོན་གྱིས་བཀོད་ལེགས་ཞལ་བའི་ངོས། །
མཁས་ཁྱོད་ལེགས་མཛད་སྣང་བས་གངས་ཅན་ལྗོངས། ། མཁས་བཙུན་བཟང་པོའི་མི་འགྱུར་ཕྲེང་བས་ཀྱང༌། ། དཔལ་སྟུག་དབང་པོ་གཉིས་པའི་ལུགས་བཟང་གིས། ། རིས་བྲལ་འགྲོ་ལ་ཕན་པའི་ཕྲིན་ལས་རྒྱུན། ། མཁས་པའི་བགྱི་བས་སྐྱོང་བར་རྒྱལ་ཀུན་གྱིས། ། རེ་བའི་ཅོད་པཎ་ཁྱོད་ལ་བཅིང་བ་སྙམ། ། བརྩེ་བས་འགྲོ་བར་རྗེས་སུ་ཆགས་པའི་ཚོན། ། ལན་མང་བྱུགས་ལྟའི་བགྲོད་བྱེད་དམར་བའི་མཐིལ། ། གཞལ་བྲལ་རྡོ་རྗེས་མཚན་པ་རྣམ་བཀོད་པའི། ། མཐའ་ཡས་གདུལ་བྱས་བསྟེན་པའི་ཆོས་ཀྱི་ཁྲིར། །
མི་དམན་ལྷས་བསྐོས་གྱིས་བསྐྱེད་དལ་འབྱོར་རྟེན། ། བུ་རམ་ཤིང་སྲས་ཞལ་ལུང་དྲི་མེད་རྗེས། ། མངོན་པར་བསྒྲུབ་པ་དམ་བཅའི་ཡི་གེ་དག ། ཆོས་ཀྱི་འཁོར་ལོར་རྣམ་བཀྲའི་བརྟུལ་ཞུགས་འཆང༌། ། སྐྱེ་གཉིས་ཕལ་པའི་འདབ་ལྡན་རྐང་འཐུང་ཕང༌། ། ཅ་ཅོའི་སྒྲ་དབྱངས་ཐོས་འཛིན་གསོས་ལེན་ན། ། ལང་ཚོ་རབ་རྒྱས་གཞན་གསོས་དབྱར་སྐྱེས་ཁྲོད། ། ཀུན་དགའི་གླུ་ལེན་འཛུམ་པས་ཅིས་མི་མཉན། ། ཞེས་མཆོད་བརྗོད་ཚོགས་གསུམ་བསྟར་བའི་དབྱངས་མཆོད་ཉུང་ཟད་ཅིག་སྔོན་དུ་བཏང་ནས་སྐབས་སུ་བབ་པའི་ཞུ་གསོལ། དེང་དུས་རིང་ནས་བསགས་སྦྱངས་ཕུན་ཚོགས་དཔྱིད་ཀྱི་དགའ་མས་ཉེ་བར་བསུ་བའི་གསང་གསུམ་ཆེ་བའི་ཡོན་ཏན་ཆར་ལྡན་དུས་ཀྱི་ལང་ཚོ་དར་ལ་བབ་མས།
མཁས་པར་འོས་པའི་ཕྲིན་ལས་གསུམ་གྱི་གྲུ་ཆར་བསྙིལ་བས། སྟོབས་བཅུ་མངའ་བའི་ལུགས་བཟང་སྤྱི་དང༌། བྱེ་བྲག་ཏུ་དཔལ་ལྡན་བརྩེ་བ་ཆེན་པོའི་ཞལ་ལུང་དྲི་མེད་སྨྲ་བ་ཡོངས་ཀྱི་རྒྱལ་པོ། འཛམ་གླིང་ཐུབ་པའི་རྒྱལ་ཚབ་ཆེན་པོ་ཀུན་དགའ་བཟང་པོ་པ་གང་དེས་ལེགས་པར་བཞག་པའི་བསྟན་པ་དམ་པའི་དབྱར་སྐྱེས་ཕྲེང་ཚོགས་དཀྲིགས་པའི་དགའ་སྟོན་གཞོན་ནུ་ཕྱོགས་ཀྱི་འཁོར་ལོར་ཁྱབ་པའི་དགོངས་སྦྱོར་ལས་ནམ་ཡང་མི་གཡེལ་བར་བརྟན་པར་བཞུགས་པ་བཀའ་དྲིན་ཆེ། འདི་གར་འཕྱན་པའི་དགེ་སྦྱོང་གྱི་ན་པའང་གསར་འཚེའི་དགུན་གྱི་རེག་བྱ་རྣོན་པོ་ལྟ་བུས་མ་བསླད་པར་འཚོ་བའི་སྐབས་ནས་བགྲང་གཞི་འདི་ལོར། མདོ་ཁམས་ནོར་འཛིན་ལྗོངས་ཀྱི་དཀྱིལ་འཁོར་ལ་ཆགས་པའི་ལུས་ཅན་དད་མོས་ཀྱི་སྙིང་ནོར་བཅངས་པའི་གསོན་གཤིན་གྱི་འགྲོ་བ་རྣམས་ཀྱི་ཕྱོགས་ནས་བྱིན་པའི་དཀོར་རྫས་ཀྱི་རིགས་གཏོགས་ཉུང་ཤས་མཆིས་པ་རྣམས། ཡོན་ཏན་གྱི་ཞིང་དུ་གྱུར་པ་དཀོན་མཆོག་གི་ཕྱོགས་སུ་བཏང་བའི་བསམ་སྦྱོར་གྱིས་ཀུན་ནས་བསླངས་ཏེ་མི་མངགས་འདི་པ་བརྫངས་པ་ལགས་པ་ནང་གཤིན་གྱི་སྙན་སྒྲོན་འདེགས་པ་ལགས་ཤིང༌། ད་ལམ་བདེ་ལེགས་འབྱུང་གཞི་བསྟན་པ་རིན་པོ་ཆེ་རིང་འཚོའི་ཆོ་ག་པ། འགྲོ་བ་མ་ལུས་པ་སྲིད་པའི་སྡུག་བསྔལ་རྒྱུར་བཅས་ཀྱི་འཆིང་བ་དགྲོལ་བའི་མཁྱེན་བརྩེ་ནུས་པའི་རྫུ་འཕྲུལ་ཕྱག་སོར་ཟློས་པའི་གར་གྱིས་རྩེན་པའི་དབང་ཕྱུག་མཚུངས་ཟླས་དབེན་པ་ཉིད་ཀྱི་སྤྱན་ལམ་དུ་ལེགས་གསོལ་མཎྜལ་བརྡ་མཚོན་དུ་ལྷ་དར་དཀར་པོ་སོགས། བཅས་ཚན་གྲངས་འདི་དག་རབ་བྱུང་འདོད་པའི་ཉི་མ་ཞེས་པ།
ལྗོངས་འདིར་དབང་ཐང་ཁམས་མཐུན་གྱི་མིང་དུ་ན་དཱི་ཨེ་ཌཱ་ར་བོད་པའི་ཟླ་བའི་ཕུང་པོའི་ཟླ་ཚེས་དགེ་བར། ཤཱཀྱའི་དགེ་སྦྱོང་གི་བརྟུལ་ཞུགས་ཅན་དེས། མ་ཧཱ་བྷོ་ཊའི་ལྗོངས་ཀྱི་ཐིག་ལེ། དཔལ་ལྷུན་གྲུབ་སྟེང་གི་བླ་བྲང་ཕན་བདེ་ཀུན་ཁྱབ་གླིང་ནས་ཕུལ་བ་བརྩེ་བཞེས་དང༌། སླད་ཆར་ངུར་སྨྲིག་འཆང་སྐུ་མདོག་བཟང་རིའི་རྒྱལ་པོ་ལྟར་བསྐལ་པར་བརླིང་བའི་ཐུགས་བསྐྱེད་དང་རྣམ་དཀར་ཕྲིན་ལས་རྒྱུན་ཆགས་པཀྵུའི་ཆུ་རྒྱུན་གྱི་རྗེས་འགྲོར་བསྲིང་བ་ནས། ཐུགས་ཉེས་མཛའ་བའི་བཻ་ཌཱུརྻའི་རྒྱུད་མངས་ཀྱི་དབྱངས་ལས་འཕོས་པའི་ལེགས་བཤད་ཉམས་འགྱུར་རྒྱན་གྱི་ཕྲེང་བས་སྒེག་པའང་རིམ་སྩོལ་ཡོད་པའི་བཀའ་དྲིན་ཡང་མི་བསྐྱུད་པར་མཁྱེན་ཞུ་བ་ལགས་སོ། ། ཞེས་ཨེ་ཝཾ་ཐར་རྩེར་འབུལ་རྒྱུའི་ཞུ་ཡིག་གཞན་གསོས་གླུ་དབྱངས་ཞེས་བྱ་བ་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །སྭསྟི་བི་ཛ་ཡ་ཏུ། རབ་དམར་པདྨ་རཱ་གའི་རྡུལ་བརྩེགས་ལྷུན་པོ་ལ། །
ཉིན་བྱེད་འོད་ཀྱིས་འཁྱུད་པས་མཚོན་མིན་ཡིད་སྲུབས་ཐུལ། ། ཚེ་མཐའ་ཡས་པའི་ཐུགས་རྗེས་ལུང་རྟོགས་ཆོས་ཀྱི་བདག ། མཆོག་སྤྲུལ་བསྐལ་པར་འཚོ་གཞེས་རབ་བརླིང་དངོས་གྲུབ་སྩོལ། ། རྣམ་འདྲེན་ཡོངས་ཀྱི་དགོངས་པ་གཅིག་པས་མཁྱེན་ནུས་བརྩེ། ། མཐའ་དག་བསྡུས་པའི་སྒྱུ་འཕྲུལ་གཟུགས་སྐུ་འགྲོ་བའི་གཙུག ། མཛེས་བྱེད་མཆོག་ཏུ་ཐོབ་པས་ཆུ་གཏེར་བསྲུབས་པའི་ཟླ། ། དཔལ་མགྲིན་རལ་པར་སྤུད་དེ་རིག་བྱེད་གཏམ་དུ་བས། ། དབྱངས་ཀྱི་ཡན་ལག་རྫོགས་པའི་རྒྱུད་ལས་ཆོས་ཀྱི་ཚུལ། ། ཇི་སྙེད་མི་འགྱུར་ཕྲེང་བར་སོང་བའི་རྒྱན་གསུམ་གླུར། ། འཛད་མེད་འཇོ་བས་ལུས་ཅན་སྡུག་བསྔལ་ཀུན་འབྱུང་ལས། །
གདོན་བྱེད་སྨྲ་བའི་ཉི་མ་དེ་ནི་དེང་འདིར་ཤར། ། སྲིད་པར་བལྟམས་པའི་སྒྲིབ་པས་མ་ནོངས་མཁྱེན་ཀློང་དུ། ། ཤེས་བྱའི་གཞུང་ལུགས་གྲངས་ཚད་དབེན་པར་གྲགས་པའི་དཔལ། ། ཉུང་ངུར་བྱས་དོགས་སྐྲག་པས་མགོན་པོ་ཁྱོད་ཐུགས་ལ། ། སྐྱབས་སུ་བསྟེན་ཞེས་ཡི་གེས་ག་ཞ་འབྱིན་ནམ་སྙམ། ། དུས་གསུམ་གཤེགས་པའི་སྟོབས་བཅུ་མངའ་དབང་ཐམས་ཅད་ཀྱི། ། སྣ་ཚོགས་སེམས་ཅན་མོས་པའི་ཤིང་རྟ་ཕྱོགས་ཀུན་ནས། ། གདངས་པ་སྙིང་པོ་དེ་དེས་འགེངས་པའི་ཡོན་ཏན་ཡོངས། ། ཁྱེད་ལ་བྱིན་པ་མིན་ན་འགའ་ལ་ཅང་མཆིས་སམ། ། བུ་རམ་ཤིང་མཆོག་རྒྱལ་བའི་མཛད་བཟང་རྗེས་སྐྱོང་བའི། །
མཁས་པའི་ཕྲིན་ལས་འོད་སྲུངས་བྱིན་གྱི་ཕ་རོལ་ཚུན། ། ཉུལ་བའི་ཁོར་ཡུག་ཆུ་སྲིན་རྒྱལ་མཚན་བསྟི་བའི་གནས། ། མ་རྙེད་ཁོང་ཁྲོས་ཀླ་ཀློའི་གྲོང་དུ་འཕྱན་གྱིས་དོགས། ། བསྐལ་མང་བསོད་ནམས་བརྒྱ་ཕྲག་གིས་བསྒྲུབས་མཚན་བཟང་སྐུ། ། སྐྱེས་པས་རྣམ་བརྒྱན་ལྗོངས་ཀྱི་ཐ་གྲུ་ཡངས་པ་འདི། ། སྐྱེ་འགྲོས་ཕྱག་འོས་ཉིད་དུ་བྱིན་གྱིས་བརླབས་དྲིན་ཆེ། ། ཕྲག་པར་ཐེག་པའི་གསེར་ལྡན་མ་འདི་ཆེས་ཆེར་བརླིང༌། ། བསྔགས་བརྗོད་སྙན་དངགས་བྱེ་བས་ངོམས་མིན་སྐུ་ཡི་ཞབས། ། བནྡྷུ་ཛཱི་ཝ་ཀ་ཡི་འདབ་མར་ཅོ་འདྲི་མཁན། ། བསྐལ་པར་འདེགས་ལ་མི་བསྙེངས་གདོང་ལྔས་སྒེག་པའི་ཁྲི། །
ལྷར་བཅས་སྐྱེ་དགུའི་ཡན་ལག་མཆོག་གིས་བཏུད་པ་དེར། ། གནམ་གྱི་མཐོངས་ནས་བསྐོས་པའི་དབང་ཕྱོགས་གོང་མ་ཆེ། ། རིམ་བྱོན་བཀའ་ཐམ་གསེར་གྱི་ཅོད་པཎ་སྤྱིར་བཅིངས་པའི། ། ས་སྐྱོང་རིགས་ཀྱི་སྐྱེ་བ་བླངས་བདག་སྔོན་མེད་ཀྱི། ། རབ་དཀའ་བརྟས་པའི་ཚོགས་གསུམ་ཕྲེང་བསྒྲིགས་འདི་སྐད་གསོལ། ། ཡུལ་མཆོག་ཏུ་གྱུར་པར་མཆོད་བརྗོད་དངོས་པོ་ངེས་བསྟན་གྱི་སྙན་དངགས་ཡིད་བཟང་ཡུལ་གྱི་མེ་ཏོག་སིལ་མས་འཐོར་བས་སྔུན་བསུ་ནས། སྐབས་སུ་བབ་པའི་གླེང་གསོལ། དེང་དུས་རྒྱལ་བའི་ཐུགས་རྗེའི་ཟློས་གར། སྐྱབས་གསུམ་འདུས་པའི་རང་གཟུགས། ཀུན་མཁྱེན་བསྟེན་པའི་སྣང་བྱེད།
འགྲོ་འདུལ་སྒྱུ་འཕྲུལ་རོལ་པ་ཆེན་པོ་ཉིད། མདོ་ཁམས་ལྗོངས་ཀྱི་ཐིག་ལེའི་ཕྱོགས་འདིར་མཆོག་གི་སྤྲུལ་པའི་སྐུའི་སྐྱེ་བ་བཞེས་པར། སྔོན་གྱི་སྨོན་ལམ་བཟང་པོའི་ཕོ་ཉས། གདུལ་བྱ་ཐུན་མོང་མ་ཡིན་པ། བསོད་ནམས་སྟོབས་སུ་རྫོགས་པ་བསྟན་པའི་སྦྱིན་བདག་ཆེན་པོས་ཉེ་བར་མཚོན། འགྲོ་བ་རྒྱ་མཚོས་རེ་བའི་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ། ཁོ་བོ་ཅག་གི་ཡང་མེས་སུ་གྱུར་པའི་ས་སྐྱོང་ལུ་གུ་རྒྱུད་དུ་བྱོན་པས་ལེགས་པར་བསྲུངས་ཤིང༌། ཁྱད་པར་འཇམ་དབྱངས་གོང་མ་ཆེན་པོའི་ཕྲིན་ལས་གསེར་གྱི་འཁོར་ལོས་བོད་ཁམས་ཐམས་ཅད་དབང་གི་མངའ་བསྒྱུར་བ་ནས་བརྩམས་ཏེ། བདག་ཅག་སྤུན་ཚར་བཅས་པས་དེ་ཉིད་ཀྱི་བསྟན་སྲིད་ལྷ་གནས་ཀྱི་གྲོང་ཁྱེར་ཆེན་པོ་གོང་ནས་གོང་དུ་འདེགས་བློ་དང་བྱ་བ་མི་བསྐྱུད་པས་བསྐྱངས་ཀྱིན་མཆིས་པའི་སྐབས། ལྗོངས་འདིའི་ཕྱོགས་ནས་ཕེབས་ལམ་མཛད་པའི་སྐུའི་འོད་ཟེར་གྱི་སྣང་བ་དམ་པས་བྱིན་གྱིས་བརླབས་པའི་སྐུ་དྲིན་གྱི་ཕུང་པོའི་ཆ་ཤས་གསོབ་པའི་ལེགས་གསོལ་འབུལ་དུ་མི་མངགས་བཏང་བའི་གདོང་ལ།
ཞུ་གསོལ་སྙན་དངགས་སྦྲང་རྩིའི་རྒྱལ་མཚན་ཚལ་དུ། ཐུགས་རྗེའི་སྤྱན་རས་ཀྱི་མཐོ་རིས་བུང་བས་འབབ་མཚོན་དུ་བཀྲ་ཤིས་པའི་ལྷ་དར་དཀར་པོ་སོགས། ཚན་འདི་དག་རབ་བྱུང་འདོད་པའི་ཉི་མ་ཞེས་པའི་བགྲང་གཞི་ས་ཟླ་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་ཕྱོགས་ཐམས་ཅད་ལས་རྣམ་པར་རྒྱལ་བ་ནས་གུས་པར་ཕུལ་བ་ལགས་སོ། ། ཞེས་ཁར་ཁའི་རྗེ་བཙུན་དམ་པར་འབུལ་ཚན་གྱི་གོང་བརྗོད་སྙན་དངགས་སིནྡྷུའི་རླབས་ཕྲེང་ཞེས་བྱ་བ་འདི་ནི། ས་སྐྱོང་བླ་མའི་བཀས་བསྐུལ་འཕྲལ་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །ས་སྟག་ལོའི་ཆུ་སྨད་ཀྱིས་ཉ་བའི་མཚན་མོར་ཟླ་བར་སྒྲ་གཅན་གྱིས་འཇུག་འགྱུར་གྱི་རི་མོ་ཤར་བའི་དགེ་བསྐུལ་ཡི་གེའི་སྒྲ་བརྙན་ཞེས་བྱ་བ་བཞུགས།། ༄༅། །སྲིད་ཞི་གཉིས་འཛིན་རྟོག་པའི་ཟླ་ཉི་དག ། བདེན་གཉིས་རྣམ་དག་གདོང་མཇུག་གིས་ཟོས་པའི། ། ཟུང་འཇུག་བདེ་བ་ཆེན་པོའི་ཡེ་ཤེས་སུ། ། སྙོམས་འཇུག་བླ་མ་དུས་ཀྱི་འཁོར་ལོར་འདུད། །
རབ་བྱུང་དྲུག་ཅུའི་གནམ་ལོ་འདོད་པ་ཡི། ། ནང་གསེལ་འབྲུ་མང་ལྡན་པའི་གནམ་ལོ་ཞེས། ། འོད་སྲུངས་བྱིན་གྱི་དབང་ཐང་དགྱེས་རྩེན་པའི། ། སྡེར་ཆགས་སྟག་གི་རྒྱལ་པོས་མངའ་བསྒྱུར་ཚེ། ། གང་དེས་ངོ་མཚར་དུས་ཀྱི་དགའ་སྟོན་དུ། ། ཞག་གི་ཕུང་པོ་ཆུ་སྟོད་ལུས་ཕྲ་མ། ། ལང་ཚོའི་དཀྱིལ་འཁོར་ཀུན་ནས་རྫོགས་མ་དེ། ། སྙིང་གྲོགས་ཁབ་ཏུ་ཁུགས་པའི་གྲལ་ཚེས་བཟང༌། ། ཉིན་གྱི་ཆུ་ཚོད་མིག་མེར་ལོངས་སྤྱད་པས། ། ངོམས་པར་མ་གྱུར་སྔོ་བསངས་མཚན་མོའི་དུས། །
ཆུ་ཚོད་ཆུ་བོའི་གྲངས་བཅས་ཟོས་པའི་མཚམས། ། མིག་གསུམ་ཕྱོགས་ནས་ལྷགས་པའི་སྔོན་གྱི་ལྷ། ། སྒྲ་གཅན་མཇུག་མའི་མུན་གྲིབ་སྟུག་པོ་ཡིས། ། བདུད་རྩིའི་འོད་ཟེར་འབྱིན་པའི་དཀྱིལ་འཁོར་དེ། ། ལུས་པ་མེད་པར་རིལ་པོར་བསྒྲིབས་པའི་ཚོན། ། ལྕགས་བསྲེགས་ཞུན་མའི་ཁུ་བས་བྱུགས་པ་ལ། ། ལེ་བརྒན་ནོར་བུའི་འོད་ཀྱིས་བཀབ་སྙམ་བྱེད། ། ནོར་ལྷའི་གྲངས་མཉམ་དབྱུ་གུའི་ཡུན་ཚད་ལ། ། ག་པུར་རྡུལ་དཀར་འཐོར་བའི་མཐུ་བྲལ་བས། ། འཛམ་གླིང་སྣོད་བཅུད་སྣང་བ་མ་རུངས་བྱས། །
ཚད་དེ་རྫོགས་པའི་དབང་ལྡན་ཕྱོགས་ཆ་ནས། ། འོད་དཀར་སྣང་བ་ཕྲ་མོ་འབྱིན་བྱེད་ཀྱིན། ། རིམ་གྱིས་མཚར་སྡུག་ལང་ཚོ་ངོམ་པར་བྱེད། ། དེ་སྐད་དུས་ཀྱི་འཁོར་ལོའི་ཕྱི་རོལ་གྱི། ། རྩིས་གཞུང་སྦྱངས་པའི་ལག་རྩིས་གར་མ་ཡིས། ། གཎྜའི་དོ་ར་ཡངས་པར་གར་བསྒྱུར་ཞིང༌། ། འཕྲིན་སྙན་ཨངྐིའི་གླུ་ཆུང་བླངས་པའོ། ། འབྲས་བུ་འཆི་མེད་བླ་མར་ཆུ་སྨད་ཀྱི། ། དགའ་མས་བདུད་རྩིའི་དགའ་སྟོན་སྟོབས་བགྱིས་པས། ། བློ་ལྡན་མཁས་དང་རྒྱལ་པོ་བློན་བཅས་དང༌། །
རྟ་དང་གླང་པོའི་ལུས་སྟོབས་ཉམས་འགྱུར་ཞིང༌། ། བྱང་ཕྱོགས་འཛིན་མར་འཁོད་རྣམས་ཉེ་བར་འཚེ། ། གཅིག་ཏུ་རྒྱུ་སྐར་འབྲས་བུ་ལོ་ལེགས་ཤིང༌། ། འགྲོ་བ་སྤྱི་དང་ཁྱད་པར་ས་བདག་དགེ ། མེ་ཏོག་ཚལ་དང་རིག་བྱེད་རྙེད་པ་འཕེལ། ། འདི་ཉིན་སྒོ་གསུམ་དགེ་བའི་ལས་འབད་དང༌། ། ཆོས་སྤྱོད་རྣམ་བཅུ་བསྐྱེད་རྫོགས་བསྒོམ་བཟླས་ཀྱི། ། ཕན་ཡོན་བྱེ་བ་བདུན་འགྱུར་རྒྱལ་བའི་བཀའ། ། ཚད་མའི་ལུང་ལ་ཡིད་ཆེས་བརྩོན་པར་རིགས། ། དེ་སྐད་ཉུང་ངུའི་འཕྲིན་བཤད་དགེ་བ་ཡིས། །
ཡིད་ཅན་སྒྲིབ་གསུམ་མུན་ལས་རྣམ་རྒྱལ་ནས། ། ཡོན་ཏན་དཀྱིལ་འཁོར་རྫོགས་པའི་བསིལ་ཟེར་གྱིས། ། ཕན་བདེའི་ས་མོས་དགའ་ཚལ་རྒྱས་པར་ཤོག ། ཅེས་འབྲུ་མང་ཞེས་པའི་གནམ་ལོའི་ཆུ་སྨད་ཀྱིས་ཉ་བའི་མཚན་མོར་ཟླ་བར་སྒྲ་གཅན་གྱི་དུས་མེས་འཇུག་འགྱུར་གྱི་རི་མོ་ཤར་ཚེ། དགེ་བསྐུལ་ཡི་གེ་དྲི་ཟའི་སྒྲ་བརྙན་ཞེས་བྱ་བ་འདི་ནི། གཙུག་ལག་སྨྲ་བ་ཤཱི་ལ་རཏྣ་ཞེས་སམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེར་བཏགས་པས་འཕྲལ་དུ་བྲིས་པ་བི་ཛ་ཡནྟུ།། །། ༄༅། །རིག་པའི་རྒྱ་མཚོར་འཇུག་འདོད་རྣམས། ། ཡི་གེའི་གྲུ་ཆེན་མ་བཟུང་བར། ། བརྒྱ་ཕྲག་ངལ་བའི་རྐྱལ་རྩེད་ཀྱིས། །
དོན་བཟང་ནོར་བུ་ནམ་ཞིག་ཐོབ།། ༈ །ཡི་གེ་འབྲུ་རྐྱང་འདྲི་བའི་དཔེར་བརྗོད་ནི། ། དཀར་འཇམ་ངོས་གཞིར་ཕ་མཛངས་ཁར་ཉོན་ལ། ། གཟབས་གཤར་ཡིག་རིགས་ཐ་དད་ཁམ་ཆ་ཚད། ། གུག་འགྲེང་གནའ་རུ་ཞབས་གཅུ་ཝ་ཡ་བཏགས། ། ཅི་ཙམ་ལོབས་པར་བྲིས་ཤིག་ཨ་ཧོ་བུ། ། ཡི་གེ་འདོགས་འབྲེལ་ཅན་གཙོར་སྨོས་དཔེར་བརྗོད་ནི། ། རིམ་གྱིས་རྒྱ་བོད་ཡིག་ཀློག་འདྲི་བློ་བགྲུངས། ། མིང་གཞི་སྔོན་རྗེས་འཇུག་ཚུལ་མིང་སྤེལ་ཚིག ། ལས་བྱེད་ཆེད་འབྱུང་འབྲེལ་གཞི་བོད་ཚིག་ཕྲད། །
དུས་གསུམ་བསྐུལ་ཚིག་བརྡ་ཤེས་དྲུང་ཡིག་འགྱུར། ། ཡི་གེ་མགོ་ཅན་གཙོར་སྨོས་དཔེར་བརྗོད་ནི། ། རྟེན་བསྐྲུན་སྨན་སྩལ་སྒྲ་སྙན་སྡེབ་སྦྱོར་རྩིས། ། རྟོག་གེ་མདོ་རྒྱུད་རྣར་ལྷོགས་བསླབས་སྦྱངས་སྒོམས། ། ལྐོག་ལྕེ་གློག་ལྟར་རྔམ་བརྐྱངས་སྨྲ་རྩོད་སྐྱེན། ། སྦ་ལྗང་སྙུག་རྩེ་བསྒྱུར་རྩོམ་མཁས་པར་སྙེགས། ། ཡི་གེ་བརྩེགས་འདོགས་ལོག་སྡེ་གཙོར་སྨོས་དཔེར་བརྗོད་ནི། ། མ་ཧཱ་བྷོ་ཊེ་ཏིཥྛ་པཎྜི་ཏའི། ། གྲནྠ་བཱ་དཱི་ཤཱི་ལ་རཏྣ་ཡིས། ། བུ་དྷི་གསར་བུས་བསླབ་བྱར་བསྒྲིགས་པའི་དགེ །
འགྲོ་བས་ཝརྞཎའི་དེ་ཉིད་རྟོགས་ཕྱིར་བསྔོ། ། ཞེས་པ་འདིའང་སློབ་གསར་གྱི་ངོར། རིག་པའི་གཙུག་ལག་འཛིན་པ་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པའོ།། །། མཁྱེན་བརྩེ་ནུས་པའི་འོད་རྡུལ་ལྷུང་ཙམ་གྱིས། ། སྲིད་ཞིའི་དགེ་ལེགས་སྦྲང་རྩིའི་རྒྱལ་མཚན་ཚལ། ། གཅིག་ཅར་བཞད་པ་ཐུབ་མཆོག་ཉིན་མོར་བྱེད། ། འཁོར་བཅས་དགྱེས་པའི་བསང་མཆོད་ཆུ་འཛིན་སྤྲོ། ། འདིར་ཐུབ་པ་གནས་བརྟན་བཅུ་དྲུག་བཅས་པའི་བསང་མཆོད་བྱ་བས། ཉེར་སྤྱོད་ཕྱེ་མར་ཤིང་རྩི་སྣ་ཚོགས་ཀྱི་དུད་པ་བཏང་བ་སྤྱི་ལྟར་བྱས་ལ། བསང་མཆོད་གཞན་དང་མ་འབྲེལ་ཚེ།
སངས་རྒྱས་ཆོས་སོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། སྤྱན་འདྲེན་ནི། ཧྲཱིཿརང་ཉིད་ལྷར་གསལ་སྙིང་གའི་ས་བོན་ལས། ། འོད་ཟེར་ཕོ་ཉ་གྲངས་མེད་འཕྲོས་པའི་མོད། ། རང་བཞིན་ལྷུན་གྲུབ་གར་བཞུགས་གནས་རྣམས་ནས། ། ཐུབ་དབང་གནས་བརྟན་འཁོར་བཅས་ད་ཚུར་སྤྱོན། ། བཞུགས་སུ་གསོལ་བ་ནི། ནམ་མཁར་འཕྲོག་བྱེད་བརྒྱད་ཀྱིས་བཏེག་པའི་ཁྲིར། ། ཆུ་སྐྱེས་ཟླ་བ་བཀོད་ལེགས་གདན་སྟེང་ལ། ། སྟོན་པ་བསྟན་སྐྱོང་གནས་བརྟན་འཁོར་ཚོགས་བཅས། །
འགྲོ་བའི་དོན་ཕྱིར་དེ་སྲིད་བརྟན་པར་བཞུགས། ། གསལ་གདབ་པ་ནི། བསོད་ནམས་བརྒྱ་ཕྲག་གིས་བསྐྲུན་དགེ་མཚན་དང༌། ། དཔེ་བྱད་འབར་བ་ཀུན་མཁྱེན་ཉི་མའི་གཉེན། ། ཆོས་གོས་གསུམ་མཛེས་རྡོ་རྗེ་སྐྱིལ་ཀྲུང་བཅས། ། བདུད་འདུལ་མཉམ་པར་བཞག་པའི་ཕྱག་རྒྱས་བཞུགས། ། འཁོར་དུ་ལུང་རྟོགས་བསྟན་པ་འཛིན་སྐྱོང་དང༌། ། སྤེལ་བར་གཉེར་གཏད་གནས་བརྟན་དགྲ་བཅོམ་ཚོགས། ། མཚམས་སྤྲིན་ཕུང་པོ་འཆར་ཀའི་མ་ཟླུམ་དང༌། ། མཉམ་པར་འགྲོགས་ལྟར་ངོ་མཚར་མིག་གི་དཔྱིད། །
ཡན་ལག་འབྱུང་དང་མ་ཕམ་ནགས་ན་གནས། ། དུས་ལྡན་རྡོ་རྗེ་མོ་བུ་བཟང་པོ་པ། ། གསེར་བེའུ་བྷ་ར་དྷྭ་ཛ་གསེར་ཅན་མཆོག ། འཕགས་པ་བ་ཀུ་ལ་དང་སྒྲ་གཅན་འཛིན། ། ལམ་ཕྲེང་ཝ་ར་དྷྭ་ཛ་བསོད་སྙོམས་ལེན། ། ལམ་བརྟེན་ཀླུའི་སྡེ་སྦེད་བྱེད་མི་ཕྱེད་པ། ། རང་རང་འཁོར་གྱི་ཐོས་སྒྲོགས་དགྲ་བཅོམ་བཅས། ། ཀུན་གྱི་ཞབས་འབྲིང་དགེ་བསྙེན་དྷརྨཱ་ཏཱ། ། ཐང་ཛུའི་ཛུང་གི་རྒྱལ་ཁབ་འཕགས་པའི་ཚོགས། ། བསོད་ནམས་ཤིང་རྟས་གཡར་འདྲེན་ཧ་ཤང་དང༌། །
ཆོས་འཁོར་བསྲུང་ཞིང་དེ་ཡི་མི་མཐུན་ཕྱོགས། ། མཐར་བྱེད་རྒྱལ་པོ་ཆེན་པོ་བཞི་དང་བཅས། ། ཀུན་གསལ་དབང་སྔོན་ཞུན་མའི་རྩིག་ལོགས་སུ། ། གནམ་རིག་ཚངས་པའི་རྫུ་འཕྲུལ་པིར་གྱི་རྩེས། ། མཐོང་ན་མི་མཐུན་མེད་པའི་གཟུགས་བརྙན་འབུམ། ། བཀྲག་ཆེར་བྲིས་པའི་ལྟད་མོ་ལྷམ་མེར་གསལ། ། བསང་མཆོད་སྤེལ་བ་ནི། ཨོཾ་ཨཱཿཧཱུྃ། བདེ་གཤེགས་སྐུ་གསུང་ཐུགས་ཀྱི་གསང་བ་གསུམ། ། འབྲུ་གསུམ་རྣམ་པར་ཤར་བའི་སྦྱོང་སྤེལ་གྱིས། །
མཆོད་རྫས་བསང་རྫས་རྣམ་པར་ཡེ་ཤེས་ཀྱི། ། རང་སྣང་འགག་མེད་བསྐལ་བར་འབྱུང་གྱུར་ཅིག ། བསང་མཆོད་སྟོབ་པ་ནི། རིང་ནས་ཉེར་སྤྱད་འདོད་པའི་ཡོན་ཏན་ལ། ། བསགས་བསུང་ཉེས་སྐྱོན་འཕགས་པ་རྣམས་ལ་མེད། ། གང་ཕྱིར་ཅི་འདོད་ལྷུན་གྲུབ་འཇོ་བ་དང༌། ། དག་པའི་བདག་ཉིད་གཙང་བྱར་ཅི་ཞིག་མཆིས། ། འོན་ཏེ་བདག་སོགས་བསོད་ནམས་ཚོགས་བསགས་དང༌། ། སྒོ་གསུམ་ཉེས་སྐྱོན་དུཿཁ་སྦྱང་ཕྱིར་དུ། ། ཡན་ལག་བརྒྱད་ལྡན་མཆོད་ཡོན་ཞབས་བསིལ་དང༌། །
ཆུ་སྐྱེས་ཐང་སྐྱེས་འདབ་སྟོང་བདུག་པའི་སྤྲིན། ། སྣང་གསལ་དྲི་ཆབ་བཤོས་དང་སིལ་སྙན་དབྱངས། ། དྲི་འཛིན་ཚིམ་པར་བྱེད་པའི་སྨན་སྤོས་དང༌། ། དབྱར་སྐྱེས་ལེགས་བྲིས་རྐང་འཐུང་གཞོན་ནུ་ཡི། ། ཡལ་འདབ་མེ་ཏོག་འབྲས་བུ་གཡུར་ཟ་བ། ། མཚུན་ཟར་བསྲེགས་པའི་དྲི་ཞིམ་རྫོགས་ལྡན་སྤྲིན། ། མ་དག་ཉེས་སྐྱོན་མཐུན་པ་མིན་པའི་ཕྱོགས། ། ལེགས་སྦྱངས་གཟུགས་སྒྲ་དྲི་རོ་རེག་བྱའི་དཔལ། ། ཅི་ཡང་འཇོ་བས་ཞིང་ཀུན་ཁྱབ་པ་འདིས། ། སྐྱབས་ཀྱི་དམ་པ་དཀོན་མཆོག་གསུམ་གྱི་ངོས། །
ལྷ་མིའི་སྟོན་པ་བཅོམ་ལྡན་ཟས་གཙང་སྲས། ། གནས་བརྟན་བཅུ་དྲུག་དགྲ་བཅོམ་ཞབས་འབྲིང་བ། ། སྐལ་བཟང་ཧ་ཤང་བཀའ་སྡོད་རྒྱལ་ཆེན་བཅས། ། བསང་ངོ་མཆོད་དོ་དགྱེས་པའི་ཚུལ་གྱིས་བཞེས། ། བདག་ཅག་ཡོན་སྦྱོར་གྱིས་མཚོན་སེམས་ཅན་གྱི། ། རང་བཞིན་བཅས་པའི་སྡིག་ལྟུང་ཉེས་སྐྱོན་རྣམས། ། སྤྲིན་བྲལ་མཁའ་ལྟར་དག་པའི་བདག་ཉིད་སྩོལ། ། འདོད་དོན་གསོལ་བ་ནི། བདེ་ལེགས་འབྱུང་གནས་རྒྱལ་བའི་ལུང་རྟོགས་ཆོས། ། མཁས་ཚུལ་གསུམ་གྱི་སྣང་བྱེད་བརྩེ་བ་ཆེ། །
རྒྱལ་ཚབ་ཀུན་བཟང་བཅས་པའི་རིང་ལུགས་མཆོག ། ཕྲིན་ལས་སྣང་བས་ཕྱོགས་མཐར་འགེངས་པར་ཤོག ། སྡེ་སྣོད་གསུམ་དང་གསང་ཆེན་རྒྱུད་ཀྱི་དོན། ། འཛིན་འཆད་མཁས་བཙུན་གྲུབ་པའི་དབང་ཕྱུག་རྣམས། ། འཆད་རྩོམ་བརྩད་པས་རྒྱལ་བསྟན་ཉིན་མོར་བྱེད། ། འཁོར་བའི་མུན་འཕྲོག་ཡུན་རིང་བརྟན་པར་མཛོད། ། བསྟན་པའི་སྣང་བྱེད་བརྩེ་ཆེན་སྙིང་པོ་དང༌། ། ཀུན་དགའ་བཟང་སྟོན་དཔྱད་གསུམ་རྣམ་དག་གི ། རྗེས་འཇུག་བཤད་སྒྲུབ་ལྷུར་ལེན་ངུར་སྨྲིག་འཆང༌། ། གྲངས་མེད་འདུས་པས་དབྱིག་འཛིན་དོག་པོར་མཛོད། །
དཀོན་མཆོག་མཆོད་དང་དགེ་འདུན་བསྙེན་བཀུར་མཁན། ། སྦྱིན་བདག་རྣམས་ཀྱི་བདེ་དགའ་རིགས་རྒྱུད་བཅས། ། སྟོབས་འབྱོར་ཚེ་རིང་རྫོགས་ལྡན་འཁོར་བསྒྱུར་གྱི། ། མངའ་ཐང་ཐམས་ཅད་དེ་དེར་འཕོས་སྙམ་མཛོད། ། ཡུལ་གྲུ་འདིས་མཚོན་ལྗོངས་འཁོད་སེམས་ཅན་ཁམས། ། བདེ་སྐྱིད་ལོ་ལེགས་དཔལ་འབྱོར་རྒྱས་པ་ལ། ། རྗེས་ཆགས་དགེ་བ་བཅུ་ཡང་དེ་དག་གི ། སྒོ་གསུམ་ལ་ཞུགས་ལོངས་སུ་སྤྱོད་སྙམ་མཛོད། ། ཚུལ་འདིར་འབད་མེད་བྱང་ཆུབ་སྙིང་པོའི་བར། ། དལ་བའི་མཚོ་ལྡན་སྐྱབས་གསུམ་ཟླ་བ་ཡི། །
ཅོད་པཎ་ལེགས་འཆང་ལྔ་རིག་རྒྱན་གྱིས་མཛེས། ། ཆོས་ཀུན་སྙན་དངགས་རྒྱུད་མངས་གླུར་འཇོ་མཛོད། ། རྣམ་དཀར་དགེ་བས་མཁའ་མཉམ་འགྲོ་བ་ཡི། ། སྡིག་སྒྲིབ་ཉེས་ལྟུང་ཉེས་པ་ཀུན་སྦྱངས་ནས། ། ཚོགས་གཉིས་རྫོགས་པའི་སྙིང་པོ་ཆོས་གཟུགས་སྐུ། ། ཟུང་འཇུག་ལ་གོར་གྲུབ་པ་ཉིད་གྱུར་ཅིག ། ཕྱྭ་གཡང་དགུག་པ་ནི། ཧྲཱིཿའཇིག་རྟེན་གསུམ་གྱི་དགའ་བདེ་དཔལ་འབྱོར་དང༌། ། འཇིག་རྟེན་ལས་འདས་མཁྱེན་བརྩེ་ནུས་པའི་དཔལ། ། ཐམས་ཅད་དཀོན་མཆོག་གསུམ་གྱི་བདེན་པའི་མཐུས། །
ཚུར་བསྡུས་སྡེ་བཞིའི་དཔལ་ཀུན་འཕེལ་བར་མཛོད། ། བསང་མཆོད་གཞན་དང་འབྲེལ་ན་མི་དགོས་ཀྱང༌། མ་འབྲེལ་ན་གཤེགས་སུ་གསོལ་བ་ནི། ཐུགས་རྗེའི་སེམས་ཅན་དོན་ཕྱིར་བྱོན་པའི་མགྲོན། ། ཡིད་ཅན་མངོན་འདོད་རེ་བ་ཡོངས་བསྐངས་ནས། ། སྐྱེ་མེད་དབྱིངས་སུ་བཞུད་པའི་ཚུལ་སྟོན་ཡང༌། ། སྨོན་ལམ་དབང་གིས་མ་འགགས་སྐུར་སྟོན་ཅིག ། སྨྲས་པ། འདོད་ཡོན་ལྔ་རྫོགས་མཆོད་པས་རབ་འབྱམས་ཞིང༌། ། འགེངས་པ་ཀུན་ཏུ་བཟང་པོའི་སྤྱོད་པར་སྙེག །
དངོས་གྲུབ་ཅི་འདོད་འཇོ་བས་སྔོན་རབས་ཀྱི། ། མི་བདག་བསོད་ནམས་མཐུ་དཔལ་རྗེས་སུ་འཇུག ། ཚུལ་འདིར་འབད་པའི་རྣམ་དཀར་དགེ་བས་བདག ། མཆོད་ཡུལ་འཕགས་བཞི་མཆོད་པས་མཉེས་བྱེད་ཅིང༌། ། སྦྱིན་ཡུལ་འགྲོ་དྲུག་སྦྱིན་པ་རྣམ་བཞི་ཡི། ། རེ་བ་བསྐང་བའི་མགོན་པོ་ཉིད་གྱུར་ཅིག ། ཅེས་ཐུབ་པ་གནས་བརྟན་འཁོར་དང་བཅས་པའི་བསང་མཆོད་ཀྱི་ཆོ་ག་རྫོགས་ལྡན་སྤྲིན་ཕུང་ཞེས་བྱ་བ་འདི་ནི། དད་དང་གཏོང་བའི་ནོར་ཅན་ཀུན་དགའ་རིན་ཆེན་གྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་ས་དཀར་བསམ་འགྲུབ་གླིང་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
