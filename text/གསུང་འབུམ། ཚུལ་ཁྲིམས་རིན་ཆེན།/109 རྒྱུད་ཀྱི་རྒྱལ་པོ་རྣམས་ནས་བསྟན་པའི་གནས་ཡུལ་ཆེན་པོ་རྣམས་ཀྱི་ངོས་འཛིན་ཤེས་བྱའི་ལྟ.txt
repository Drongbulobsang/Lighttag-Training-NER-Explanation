གསུང་འབུམ། ཚུལ་ཁྲིམས་རིན་ཆེན།
པོད ༡༠༩
རྒྱུད་ཀྱི་རྒྱལ་པོ་རྣམས་ནས་བསྟན་པའི་གནས་ཡུལ་ཆེན་པོ་རྣམས་ཀྱི་ངོས་འཛིན་ཤེས་བྱའི་ལྟད་མོ་ངོམ་པའི་མེ་ལོང།
༼ཇ༽ ༄༅། །ཛྙེཡསྱཡཏྲདེཤནསྱཱདརྴོནཱམམཧཱགུཧྱསྟནྟྲཱཎཱཾརཱཛཱབྷྱོམཧཱསྠཱནནིརྡེཤཱཎཱཉྩཛྙཱཔཀོབིཛཧཱརཾ།།
༄༅། །གསང་ཆེན་རྒྱུད་ཀྱི་རྒྱལ་པོ་རྣམས་ནས་བསྟན་པའི་གནས་ཡུལ་ཆེན་པོ་རྣམས་ཀྱི་ངོས་འཛིན་ཤེས་བྱའི་ལྟད་མོ་ངོམ་པའི་མེ་ལོང་ཞེས་བྱ་བ་བཞུགས།། ༄༅། །སུཔཐཱདཱཏྨཏཱམཧཱགྲཱསནཾ། སུགཏཱནྱཱཔིཏཏྲསཾབརྟྟཡེ། ། སུཔཐོཀྟཱབྷཡཤྩཝཱགཱིཤྭརོ། ། གུརུཎཱཤྱཱཀརསྶདཱཔཱལཡ།། ༄༅། །ལེགས་པའི་ལམ་ནས་བདག་ཉིད་ཆེ་མཆོག་སར། ། ལེགས་པར་ཕྱིན་ནས་གཞན་ཡང་དེར་གཞུག་ཕྱིར། ། ལེགས་ལམ་སྨྲ་ལ་བསྙེངས་བྲལ་ངག་གི་དབང༌། །
ལེགས་པའི་དཔལ་འབྱུང་བླ་མས་རྟག་ཏུ་སྐྱོངས། ། བདེ་གཤེགས་སྤྲུལ་པའི་དཔའ་བོ་མཁའ་འགྲོ་རྣམས། ། འདུ་བའི་གནས་སུ་བརྟུལ་ཞུགས་སྤྱོད་རྒྱུ་བས། ། ས་ལམ་ཡོན་ཏན་བླ་ནས་བླར་བགྲོད་པའི། ། ཕྱི་ནང་གནས་ཡུལ་ཀུན་ལ་ཕྱག་བགྱིས་ནས། ། གནས་ཡུལ་བཞེད་པའི་རྣམ་གྲངས་ཆེས་མང་ལས། ། ལུང་དོན་ངེས་པར་ལོགས་སུ་བཀར་བ་འདིས། ། གདོང་ངན་རྒྱལ་པོས་ལངྐའི་མགོན་པོའི་གཟུགས། ། གཟུགས་མིན་དཔྱོད་པའི་ངོ་མཚར་རྣམ་པར་འཕྱ། ། འདབ་གཤོག་ཡོངས་སུ་མ་རྫོགས་སྐྱེ་གཉིས་བུས། །
ནམ་མཁའི་མཐོངས་ཡངས་བགྲོད་པར་མི་བྱེད་པས། ། བསླབ་སྦྱང་ཡུལ་ལ་མི་དཔྱོད་ས་ལམ་གྱི། ། རྟོགས་པ་གོང་མར་བགྲོད་དུ་མེད་པ་མཚོན། ། དེ་དག་ངོས་འཛིན་དྲི་མེད་རྒྱུད་ཀྱི་དོན། ། ཇི་བཞིན་གཟིགས་པ་རྣམས་ཀྱི་བཞེད་པའི་འཕྲིན། ། འགྱུར་མེད་ཚར་དུ་དངར་བའི་ལྟད་མོ་ལ། ། དོན་གཉེར་མིག་ལྡན་དགྱེས་པའི་གར་གྱིས་རོལ། ། དེའང་དེ་བཞིན་གཤེགས་པ་རྣམས་འགྲོ་བ་འདུལ་བའི་ཕྱིར་སྤྲུལ་པའི་དཔའ་བོ་མཁའ་འགྲོའི་ཚུལ་བཟུང་ནས་འདུ་བའི་གནས་ཉི་ཤུ་རྩ་བཞི་དང༌། ཡུལ་སུམ་ཅུ་རྩ་བདུན་ཞེས་གྲགས་པའི་ངོས་འཛིན་ནམ་རྣམ་པར་གཞག་པ་བསྟན་པ་ལ་གསུམ་སྟེ། གནས་ལ་སོགས་པ་བསྟན་པའི་དགོས་པ།
དགོས་པ་དེ་ལྡན་གྱི་རྣམ་གཞག་དངོས། དེ་དག་གཞི་ལམ་འབྲས་གསུམ་སྦྱོར་བའི་ཚུལ་ལོ། ། དང་པོ་ནི། དཔལ་ཡང་དག་པར་སྦྱོར་བ་ལས། ཕ་རོལ་ཕྱིན་བཅུའི་ས་རྣམས་ནི། ། རྣལ་འབྱོར་མ་ཡི་ཀླ་ཀློའི་སྐད། ། པུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་གནས། ། ཞེས་བསྟན་པ་ལྟར། ཕ་རོལ་ཏུ་ཕྱིན་པའི་ཐེག་པ་ནས།
རབ་ཏུ་དགའ་བ་ལ་སོགས་པའི་ལམ་ལྔ་ས་བཅུ་བགྲོད་བྱར་བསྟན་པ་དེ། རྡོ་རྗེ་ཐེག་པ་འདིར་གནས་ལ་སོགས་པ་མིང་གིས་བཏགས་ནས་ཇི་ལྟར་བསྟན་པ་དང༌། ཕྱི་རོལ་དུ་དཔའ་བོ་དཔའ་མོ་རྣམས་འདུ་བའི་གནས་པུལླི་ར་མ་ལ་ཡ་ལ་སོགས་པ་ཇི་ལྟར་ཡོད་པ། དེ་ལྟར་ནང་རྡོ་རྗེའི་ལུས་ལ་གནས་པའི་ཚུལ་ལ་མཁས་པ་དང༌། དེ་ལྟར་གནས་པར་ཤེས་ཤིང་བསྒོམས་པ་ལ་བརྟེན་ནས། དཔའ་བོ་དང་རྣལ་འབྱོར་རྣམས་དང་རྗེས་སུ་མཐུན་པའི་རླུང་དང༌། བྱང་ཆུབ་ཀྱི་སེམས་གནས་པ་རྣམས་དབུ་མར་ཐིམ་ནས་ས་རྣམས་ཀྱི་རྟོགས་པ་སྐྱེ་བ་དང༌། ས་ལ་གནས་པའི་ཚུལ་བཟུང་བའི་དཔའ་བོ་དང་དཔའ་མོ་རྣམས་བདག་གིས་དབང་དུ་འདུ་བ་དང༌། བརྟན་པ་ཐོབ་པས་སྤྱོད་པའི་ཕྱིར་རྒྱུ་བའི་ཡུལ་ཤེས་པ་དང༌། ཇི་སྐད་དུ།
ས་སྐྱ་པཎྜི་ཏས། ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། ། ཞེས་བྱ་བ་ལ་སོགས་པ་རྒྱ་ཆེར་གསུངས་པའི་གནས་སྐབས་དང༌། མཐར་ཐུག་གི་ཕན་ཡོན་རྣམས་ཐོབ་པར་འགྱུར་བའི་དགོས་པ་ཡོད་དོ། ། གཉིས་པ་དགོས་པ་དེ་ལྡན་གྱི་རྣམ་གཞག་དངོས་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
གནས་ལ་སོགས་པའི་དབྱེ་གཞི་བཅུ་གཉིས་སོ་སོའི་མིང་གྲངས་སུ་ངེས་པའི་ཕྱིར་དབྱེ་བར་མདོར་བསྟན་ཏེ། རྒྱུད་ཀྱི་རྒྱལ་པོ་ཀྱེ་རྡོ་རྗེ་ལས། ཀྱེ་བཅོམ་ལྡན་འདས། འདུ་བའི་གནས་དུ་ལགས། ཞེས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང༌། ། ཚནྡོ་ཉེ་བའི་ཚནྡོ་དང༌། ། དེ་བཞིན་འདུ་བ་ཉེ་འདུ་བ། །
འཐུང་སྤྱོད་ཉེ་བའི་འཐུང་སྤྱོད་དང༌། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ཞེས་གསུངས་པ་དེ་ཉིད་དོ། ། གཉིས་པ་རྣམ་གཞག་རྒྱས་པར་བསྟན་པ་ལ་གསུམ་སྟེ། གནས་ཉེར་བཞི་བསྟན་པ། ཡུལ་སོ་གཉིས་བསྟན་པ། ཡུལ་སོ་བདུན་དུ་བསྟན་པའོ། ། དང་པོ་ལའང་གྲངས་ངེས་ཀྱི་སྒོ་ནས་སྤྱིར་བཤད་པ་དང༌། གནས་སོགས་བྱེ་བྲག་ཏུ་བཤད་པའོ། །
དང་པོ་ནི། ཕྱིའི་ཡུལ་འདི་དག་ནམ་གྱི་ཚེ་བྱུང་བའི་དུས་ལ་སྔོན་གྱི་ལོ་རྒྱུས་ཀྱི་དབང་དུ་བྱས་ན་མཁས་པ་རྣམས་ཀྱིས་བཤད་ཚུལ་མི་འདྲ་བ་ཅུང་ཟད་འབྱུང་ཡང་ཡོངས་གྲགས་ཆོས་འབྱུང་སོགས་ནས་འབྱུང་བ་ལྟར་བཤད་ན། འདི་ལྟར། དུས་བཞི་ལས་རྩོད་དུས་ཀྱི་འགོ་བརྩམས་པའི་ཚེ། མི་རྣམས་ཕན་ཚུན་མིག་སེར་ལ་བརྟེན་ནས། སེམས་ཅན་རྣམས་གཅིག་གིས་གཅིག་གསོད་པའི་ལས་བྱེད་པ་བྱུང་ཞིང༌། བསད་པའི་རོ་རྣམས་ཕྱོགས་མཚམས་བརྒྱད་དུ་བསྐྱལ་བས་དུར་ཁྲོད་བརྒྱད་ཆགས་པ་དང༌། རོའི་ཁྲག་གི་རླངས་པ་ནམ་མཁའ་ལ་སོང་ནས་ཆགས་པས་སྤྲིན་བརྒྱད་བྱུང༌། སྤྲིན་ལས་ཆར་གྱི་རྒྱུན་བབས་པས་ཆུ་བརྒྱད་བྱུང༌། ཆུའི་གཤེར་གྱི་བརླན་ལ་བརྟེན་ནས་ཤིང་བརྒྱད་སྐྱེས།
ཤིང་བརྒྱད་ལ་ཕྱོགས་སྐྱོང་བ་བརྒྱད་ཀྱིས་བརྟེན་གནས་བཅས། ཆུ་བརྒྱད་ལ་ཀླུ་ཆེན་བརྒྱད་ཀྱིས་གནས་པ་དང༌། དེ་ནས་གནས་ཉི་ཤུ་རྩ་བཞི་དང༌། ཡུལ་སུམ་ཅུ་སོ་གཉིས་རྣམས་ཀྱང་རིམ་གྱིས་ཆགས་སོ། ། དེའི་ཚེ་རི་རབ་ཀྱི་སྟེང་ན་དྲག་པོ་དབང་ཕྱུག་ཆེན་པོ་ཡུམ་ལྷ་མོ་ཨུ་མ་དང་བཅས་པ་བྱུང་ངོ༌། ། འདི་དག་ལས་ཐུགས་གསུང་སྐུ་ཡོན་ཏན་ཕྲིན་ལས་ཀྱི་སྤྲུལ་པ་བཞི་བྱུང་བ་ལས། ཐུགས་ཀྱི་སྤྲུལ་པ་ནམ་མཁའ་ལ་ལྷའི་གཙོ་བོ་བཞི་ཆུང་མ་དང་བཅས་པ་བྱུང་སྟེ། དེ་དག་གིས་ཤར་ཕྱོགས་པུལླི་ར་མ་ལ་ཡ། བྱང་ཛཱ་ལནྡྷ་ར། ནུབ་ཨཽ་ཌྱན།
ལྷོ་ཨརྦུ་ད་སྟེ་བཞི་བཟུང་ངོ༌། ། གནས་དེ་བཞི་ལ་ལྷའི་སྐད་དུ་གནས་ཞེས་བྱའོ། ། ལྷའི་གཡོག་པོ་དྲི་ཟ་བཞི་ཆུང་མ་དང་བཅས་པ་བྱུང་བས། ཤར་ལྷོ་གོ་དཱ་ཝ་རི། ལྷོ་ནུབ་ར་མེ་ཤྭ་ར། ནུབ་བྱང་དེ་ཝཱི་ཀོ་ཊ། བྱང་ཤར་མ་ལ་ཝ་སྟེ་མཚམས་བཞི་བཟུང་ངོ༌། ། དེ་བཞི་ལ་དྲི་ཟའི་སྐད་དུ་ཉེ་བའི་གནས་ཞེས་བྱའོ། ། དེ་བརྒྱད་ནི་དབང་ཕྱུག་གི་ཐུགས་ཀྱི་སྤྲུལ་པ་སྟེ། ནམ་མཁའ་ལ་སྤྱོད་པས་མཁའ་སྤྱོད་ཀྱི་འཇིགས་བྱེད་བརྒྱད་ཅེས་གྲགས་སོ། །
རི་རབ་ཀྱི་ཁང་བཟང་ནས་གནོད་སྦྱིན་གྱི་གཙོ་བོ་གཉིས་ཆུང་མ་དང་བཅས་པ་བྱུང་བ་དེས། ཤར་ཕྱོགས་ཀཱ་མ་རཱུ་པ། བྱང་ཕྱོགས་ཨོ་ཏྲེ་གཉིས་བཟུང་སྟེ། གནས་དེ་གཉིས་ལ་གནོད་སྦྱིན་གྱི་སྐད་དུ་ཞིང་ཞེས་བྱའོ། ། ཡང་གནོད་སྦྱིན་གྱི་གཡོག་པོ་ཆུང་མ་དང་བཅས་པ་བྱུང་བས། ནུབ་ཏྲི་ཤ་ཀུ་ནེ། ལྷོ་ཀོ་ས་ལ་གཉིས་བཟུང་ཞིང༌། གནས་དེ་གཉིས་ལ་གནོད་སྦྱིན་གྱི་སྐད་དུ་ཉེ་བའི་ཞིང་ཞེས་བྱའོ། ། ཡང་སྲིན་པོའི་གཙོ་བོ་གཉིས་ཆུང་མ་དང་བཅས་པ་བྱུང་བས། ཤར་ལྷོ་ཀ་ལིངྒ།
ལྷོ་ནུབ་ཨམྦཱ་ཀ་གཉིས་བཟུང་ཞིང༌། གནས་དེ་གཉིས་ལ་སྲིན་པོའི་སྐད་དུ་ཚནྡོ་ཧ་ཞེས་བྱའོ། ། སྲིན་པོའི་འཁོར་གཉིས་ཆུང་མ་དང་བཅས་པ་བྱུང་བས། ནུབ་བྱང་ཀཱཉྩི་དང༌། བྱང་ཤར་ཧི་མ་ལ་ཡ་གཉིས་བཟུང་ཞིང༌། གནས་དེ་གཉིས་ལའང་ཉེ་བའི་ཚནྡོ་ཧ་ཞེས་བྱ་སྟེ། དེ་རྣམས་ནི་དྲག་པོ་དབང་ཕྱུག་གི་གསུང་གི་སྤྲུལ་པ་སྟེ། ས་བླ་ན་སྤྱོད་པས་ས་སྤྱོད་ཀྱི་འཇིགས་བྱེད་བརྒྱད་ཅེས་བྱའོ། ། རྒྱ་མཚོའི་ནང་ནས་ཀླུའི་གཙོ་བོ་གཉིས་ཆུང་མ་དང་བཅས་པ་བྱུང་བས། ཤར་ཕྱོགས་པྲེ་ཏ་པུ་རི་དང༌།
བྱང་ཕྱོགས་གྲྀ་ཧ་དེ་ཝ་གཉིས་བཟུང་སྟེ། གནས་དེ་གཉིས་ལ་ཀླུའི་སྐད་དུ་འདུ་བ་ཞེས་བྱའོ། ། ཀླུའི་འཁོར་གཡོག་གཉིས་ཆུང་མ་དང་བཅས་པ་བྱུང་བས། ནུབ་སཽ་རཱཥྚ་དང༌། ལྷོ་ཕྱོགས་སུ་ཝརྞ་དྭཱི་པ་གཉིས་བཟུང་སྟེ། གནས་དེ་གཉིས་ལ་ཉེ་བའི་འདུ་བ་ཞེས་བྱའོ། ། རི་རབ་ཀྱི་འོག་ནས་ལྷ་མ་ཡིན་གྱི་གཙོ་བོ་གཉིས་ཆུང་མ་དང་བཅས་པ་བྱུང་བས། ཤར་ལྷོར་ནཱ་ག་ར་དང༌། ལྷོ་ནུབ་སིནྡྷཱུ་གཉིས་བཟུང་སྟེ། གནས་དེ་གཉིས་ལ་ལྷ་མ་ཡིན་གྱི་སྐད་དུ་དུར་ཁྲོད་ཅེས་བྱའོ། །
ལྷ་མ་ཡིན་གྱི་བྲན་གཡོག་གཉིས་ཆུང་མ་དང་བཅས་པ་བྱུང་བས། ནུབ་བྱང་མ་རུའམ་མ་རོ་དང༌། བྱང་ཤར་ཀུ་ལུ་ཏ་གཉིས་བཟུང་སྟེ། གནས་དེ་གཉིས་ལ་ཉེ་བའི་དུར་ཁྲོད་ཅེས་བྱའོ། ། དེ་རྣམས་ནི་དབང་ཕྱུག་གི་སྐུའི་སྤྲུལ་པ་སྟེ། ས་འོག་ནས་འཛམ་བུའི་གླིང་དུ་སྤྱོད་པས་ན་ས་འོག་ན་སྤྱོད་པའི་འཇིགས་བྱེད་བརྒྱད་ཅེས་བྱའོ། ། གཞན་ཡང་དབང་ཕྱུག་དེའི་ཡོན་ཏན་ལས་ཐུན་མཚམས་ཀྱི་ཡུམ་བཞི་སྤྲུལ་ཏེ། དེའང་སྐྲ་ཅན་མ་སྔོན་མོ་དང་ཉེ་བའི་སྐྲ་ཅན་མ་ལྗང་གུ། མུན་པ་མ་དམར་མོ་དང་ཉེ་བའི་མུན་པ་མ་སེར་མོ་རྣམས་སྤྲུལ་ལོ། ། ཡང་དེའི་ཕྲིན་ལས་ལས་ཐུན་མཚམས་ཀྱི་མ་མོ་བརྒྱད་སྤྲུལ་ཏེ།
ཁ་གདོང་མ་སྔོན་མོ། འུག་གདོང་མ་ལྗང་གུ། ཁྱི་གདོང་མ་དམར་མོ། ཕག་གདོང་མ་སེར་མོ་སྟེ་བཞི་དང༌། མཚམས་བཞིར། མིའི་གདོང་པ་ཅན་གྱི་ཕྱེད་གཟུགས་མ་བཞི་སྟེ་བརྒྱད་སྤྲུལ་པར་བཤད་དོ། ། དེ་ལྟར་སྤྲུལ་པའི་དྲག་པོ་དབང་ཕྱུག་ཉེར་བཞིའི་ཚོགས་དེ་རྣམས་མཐུ་ཆེ་ཞིང༌། རྫུ་འཕྲུལ་ཆེ་བས་ཁེངས་པས། ཕན་ཚུན་གཅིག་འོག་ཏུ་གཅིག་མ་འདུ་བར། ཐུན་མོང་དུ་དཔོན་གཅིག་དགོས་སོ་ཞེས་གླེང་བ་ན།
རི་རབ་རྩེར་དབང་ཕྱུག་བཞུགས་ཏེ། དེ་ཉིད་ལ་ཞུས་པས། དེ་རྣམས་རང་རང་གི་མཆོད་པའི་རྟེན་དུ་རྡོའི་རང་བྱུང་གི་མཚན་མ་ཉི་ཤུ་རྩ་བཞི་སྤྲུལ་ཏེ། སོ་སོའི་གནས་སུ་མཆོད་པའི་རྟེན་དུ་བཞག་གོ ། སྤྲུལ་པ་དེ་རྣམས་ཀྱི་དུག་གསུམ་ལ་ཀུན་དུ་སྤྱོད་ཅིང་རང་ལོག་པའི་ལམ་ལ་གནས་ནས་གཞན་དག་ཀྱང་ལོག་པའི་ལམ་དུ་གཞུག་ཅིང་སྐྱེ་དགུ་ཐམས་ཅད་དབང་དུ་སྡུད་ཅིང་གནས་སོ། ། འདུལ་བྱེད་ཧེ་རུ་ཀ་ཇི་ལྟར་བྱོན་པའི་ཚུལ་ནི། དེའི་ཚེ་འོག་མིན་སྟུག་པོ་བཀོད་པའི་ཞིང་ཁམས་ན་བཞུགས་པའི་ལོངས་སྐུ་རྒྱུའི་ཧེ་རུ་ཀས། དབང་ཕྱུག་འཁོར་བཅས་འདུལ་བའི་དུས་ལ་བབ་པར་མཁྱེན་ཏེ། འདུལ་ཐབས་ཇི་ལྟར་རིགས་པས་འདུལ་དགོངས་པ་ན། རང་གི་གཟུགས་དང་མིང་དང་ཆ་ལུགས་མཐུན་པས་འདུལ་བར་དགོངས་ནས།
དགོངས་པ་སྣ་ཚོགས་པ་དམ་ཚིག་ཆེན་པོ་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། སྐུའི་བ་སྤུའི་བུ་ག་ནས་དཀྱིལ་འཁོར་སྣ་ཚོགས་གླིང་བཞི་བྱེ་བ་ཕྲག་བརྒྱར་སྤྲོས་ཤིང༌། ཁྱད་པར་རི་རབ་ཀྱི་རྩེ་མོར་སྤྲུལ་སྐུ་འབྲས་བུའི་ཧེ་རུ་ཀ་གཙོ་འཁོར་དྲུག་ཅུ་རྩ་གཉིས་སྤྲུལ་པ་ཡིན་ཏེ། དེ་རྣམས་ཀྱང་སྐུ་མདོག་དང་ཞལ་སོགས་གདུལ་བྱ་རང་དང་འདྲ་བར་སྤྲུལ་ཏེ་གདུལ་བར་བརྩམས་སོ། ། ཇི་ལྟར་བཏུལ་བའི་ཚུལ་ནི། རྣལ་འབྱོར་སྙིང་པོའི་རྒྱུད་ལས། དྲག་པོ་འཇིགས་བྱེད་འཁོར་དང་བཅས་པ་ཡང༌། ། འཇུག་ཅིང་དབང་བྱས་ལོངས་སྤྱོད་ཐིམ་པར་མཛད། ། ཅེས་གསུངས་པ་ལྟར། ལོངས་སྤྱོད་པ་དང༌།
ཐིམ་པ་དང༌། དབང་དུ་བྱ་བ་གསུམ་གྱི་སྒོ་ནས་འདུལ་བར་མཛད་དེ། དེའང་དང་པོ་ནི། དྲག་པོ་དབང་ཕྱུག་འཁོར་དང་བཅས་པའི་བཟའ་བ་དང་བཏུང་བའི་ཤ་ཁྲག་དྲོན་མོ་རྣམས། ཧེ་རུ་ཀ་གཙོ་འཁོར་རྣམས་ཀྱིས་ཚོགས་སུ་ལོངས་སྤྱད་པས། ཁྲག་འཐུང་གི་ལྷ་ཚོགས་ཞེས་གྲགས་སོ། ། དེ་རྣམས་ཀྱི་རུས་རྒྱན་དང་མི་ལྤགས་ལ་སོགས་པའི་ཆས་རྣམས་ཕྲོགས་ནས་རྒྱན་དུ་བྱས་པས། ཧེ་རུ་ཀའི་ཆས་དྲུག་ཏུ་གྱུར་ཏོ། ། གཉིས་པ་ནི་དྲག་པོ་འཁོར་དང་བཅས་པ་ཚར་བཅད་དེ་རྣམ་པར་ཤེས་པ་འོད་གསལ་དུ་བསྟིམས་ཤིང་རྗེས་སུ་བཟུང་བས་འབྱུང་འགྱུར་དུ་དེ་བཞིན་གཤེགས་པ་ཐལ་བའི་དབང་པོར་འགྱུར་བར་ལུང་བསྟན་པར་མཛད་དོ། ། གསུམ་པ་ནི།
འཇིག་རྟེན་གྱི་མཐུ་བོ་ཆེ་དེ་རྣམས་བཅོམ་ནས། ཐམས་ཅད་ལས་རྣམ་པར་རྒྱལ་བའི་བརྡར། ཧེ་རུ་ཀ་ཡབ་ཡུམ་གྱིས་འཇིགས་བྱེད་དང་དུས་མཚན་མ་གདན་དུ་མཛད། སྙིང་པོའི་རྣལ་འབྱོར་མ་བཞིས་སྐྲ་ཅན་སོགས་ཡུམ་བཞི་དང༌། འཁོར་ལོ་གསུམ་གྱི་དཔའ་བོ་ཉེར་བཞིས་འཇིགས་བྱེད་ཉེར་བཞི་ཆུང་མ་དང་བཅས་པ་རྣམས་དང༌། སྒོ་མཚམས་མ་བརྒྱད་ཀྱིས་ཐུན་མཚམས་ཀྱི་མིའམ་ཅི་མོ་བརྒྱད་དེ། དེ་རྣམས་གདན་དུ་བྱས་པ་ཡིན་ནོ། ། དེས་ན་རྩ་རྒྱུད་ལས། ཡི་དྭགས་ཆེན་པོ་གདན་དུ་བྱས། ། ཞེས་སོ། །
ཡང་བུ་སྟོན་ལ་སོགས་པའི་མཁས་པ་འགའ་ཞིག་གིས་བཞེད་པས་གདུལ་བྱ་དབང་ཕྱུག་གི་སྤྲུལ་པ་བྱུང་ཚུལ་གོང་དང་འདྲ་བ་ལས། དེའི་གཙོ་བོ་དབང་ཕྱུག་ཆེན་པོ་ལ་ཞི་བའི་སྐུ་ལག་པ་བཞི་པ་ཁ་དོག་དཀར་པོ། ཆུང་མ་དཀར་མོ་དང་མཉམ་པར་སྦྱོར་བ་རི་རབ་ཀྱི་དབུས་ན་གནས། རྒྱས་པའི་སྐུ་སེར་པོ་མགོ་བོ་བརྒྱད་པ་ཆུང་མ་རལ་གཅིག་མ་དང་སྙོམས་པར་འཇུག་པ་རི་རབ་ཀྱི་ཤར་ན་གནས། དབང་གི་སྐུ་དམར་པོ་ཆུང་མ་དམར་མོ་དང་སྙོམས་པར་འཇུག་པ་གཞན་འཕྲུལ་དབང་བྱེད་ན་གནས། མངོན་སྤྱོད་ཀྱི་སྐུ་དྲག་པོ་འཇིགས་བྱེད་ནག་པོ་ཆུང་མ་དང་སྙོམས་པར་འཇུག་པ་འཛམ་བུ་གླིང་གི་དབུས་མ་ག་དྷཱ་ན་གནས་པར་བཤད་དོ། ། འདུལ་བྱེད་ཧེ་རུ་ཀ་བྱོན་ཚུལ་ལ། དུས་དེའི་ཚེ་རྡོ་རྗེ་འཆང་ཆེན་པོ་ཆོས་ཀྱི་དབྱིངས་ཀྱི་ཕོ་བྲང་དུ་མངོན་བྱང་ལྔས་མངོན་པར་རྫོགས་པར་སངས་རྒྱས་ཏེ། ཆོས་སྐུ་དབྱིངས་དང་ཡེ་ཤེས་དབྱེར་མེད་ཀྱི་ངང་ལས་གསང་བ་མཆོག་གི་གནས་འོག་མིན་གྱི་ཕོ་བྲང་དུ། འཁོར་དེ་བཞིན་གཤེགས་པ་དང་བྱང་ཆུབ་སེམས་དཔའ་ཚད་མེད་པ་འདུས་པ་ལ།
འོད་གསལ་ལྷན་ཅིག་སྐྱེས་པའི་ཆོས་བསྟན་ཏེ། དེ་ནས་འཇིགས་བྱེད་འཁོར་བཅས་འདུལ་བའི་དུས་ལ་བབ་པར་དགོངས་ནས། སྤྲུལ་སྐུ་འབྲས་བུའི་ཧེ་རུ་ཀར་བཞེངས་ཏེ་རི་རབ་ཀྱི་རྩེ་མོར་བྱོན་པ་ལ། མི་བསྐྱོད་པས་གཞལ་ཡས་ཁང་གདན་དང་བཅས་པ་ཕུལ། རིན་འབྱུང་གི་འཇམ་དབྱངས་ལ་སོགས་པ་བྱང་སེམས་རྣམས་དཔའ་བོ་ཉེར་བཞི་དང༌། རྡོ་རྗེའི་ཕོ་ཉ་མོ་ལ་སོགས་པ་རྣམས་དཔའ་མོ་ཉེར་བཞིར་སྤྲུལ་ཏེ་ཕུལ། སྣང་བ་མཐའ་ཡས་ཀྱིས་ལྷ་མོ་བཅུ་གཉིས་སྤྲུལ་ཏེ་ཕུལ། དོན་ཡོད་གྲུབ་པས་གོ་ཆའི་ལྷ་བཅུ་གཉིས་སྤྲུལ་ཏེ་ཕུལ། རྣམ་སྣང་གིས་ཕུང་ཁམས་སྐྱེ་མཆེད་བྱིན་གྱིས་རློབ་པའི་ལྷ་རྣམས་སྤྲུལ་ཏེ་ཕུལ། གཞན་ཡང་རིགས་བཞིས་མཆོད་པའི་ལྷ་མོ་སྤྲུལ་ཏེ་དཀྱིལ་འཁོར་གྱི་ལྷ་རྣམས་ལ་མཆོད་པ་བྱས་ཏེ།
སྤྲུལ་པའི་འཁོར་དེ་རྣམས་ལས་ཀྱང་ཡང་སྤྲུལ་དང་ཉིང་སྤྲུལ་གྱི་ཚོགས་བསམ་གྱིས་མི་ཁྱབ་པ་སྤྲུལ་ལོ། ། དེ་ནས་ལོངས་སྐུ་དགོངས་པ་སྣ་ཚོགས་པའི་དམ་ཚིག་ཆེན་པོ་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་གདུལ་བྱ་ལ་གཟིགས་ཏེ། བ་སྤུའི་བུ་ག་ནས་དཀྱིལ་འཁོར་གྱི་འཁོར་ལོ་སྣ་ཚོགས་པ་སྤྲུལ་པ་གླིང་བཞི་བྱེ་བ་ཕྲག་བརྒྱར་སྤྲོས། འཛམ་བུ་གླིང་འདིར་བཅོམ་ལྡན་འདས་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པར་སྤྲུལ་ནས་དྲག་པོ་འཇིགས་བྱེད་དང༌། དུས་མཚན་མོ་ཞབས་འོག་ཏུ་མནན་ཏེ་བཏུལ་བས། འཇིགས་བྱེད་ས་འོག་ཏུ་སངས་རྒྱས་སོ། ། བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་ཉི་ཤུ་རྩ་བཞི་ཁྲོ་བོར་སྤྲུལ། རྡོ་རྗེ་ཕོ་ཉ་མོ་ལ་སོགས་པའི་ལྷ་མོ་རྣམས་ཁྲོ་མོར་སྤྲུལ་པ་དང་སྙོམས་པར་འཇུག་པའི་སྐུ་ཅན་ཡུལ་ཉི་ཤུ་རྩ་བཞི་ན་བཞུགས་པའི་ཐུགས་འཁོར་གྱི་དཔའ་བོ་བརྒྱད་ཀྱིས་ཐོད་པའི་དུམ་བུ་ལ་སོགས་པའི་ལྷ་བཞི་དང་དྲི་ཟ་བཞི། གསུང་འཁོར་གྱི་དཔའ་བོ་བརྒྱད་ཀྱིས་གནོད་སྦྱིན་བཞི་དང་སྲིན་པོ་བཞི། སྐུ་འཁོར་གྱི་དཔའ་བོ་བརྒྱད་ཀྱིས་ཀླུ་བཞི་དང་ལྷ་མ་ཡིན་བཞི་བཏུལ་ཞིང༌།
གྲོང་མཐའ་དང་ཉེ་བའི་གྲོང་མཐའ་འམ། འཐུང་སྤྱོད་དང་ཉེ་བའི་འཐུང་སྤྱོད་ན་གནས་པའི་མིའམ་ཅི་བཞི་དང༌། སྣ་ཚོགས་མ་སྟེ་ཕྲ་མེན་མ་བཞིའམ། ཡང་ན་མིའམ་ཅི་མོ་བརྒྱད་ནི། ཁྲོ་བོ་འཇིག་རྟེན་གསུམ་རྒྱལ་དང༌། ལྷ་མོ་གཽ་རཱི་ལ་སོགས་པ་ཡབ་ཡུམ་བརྒྱད་ལ། སྒོ་བ་བཞིའི་ཡབ་རྣམས་གདོང་བརྙན་གྱི་ཚུལ་དུ་སྦས། མཚམས་མ་བཞིའི་ཡབ་རྣམས་ཕྱེད་གཟུགས་ཀྱི་ཚུལ་དུ་སྦས་ནས་མ་མོའི་སྐུར་བསྟན་པས་མིའམ་ཅི་མོ་བརྒྱད་བཏུལ་ལོ། ། མཱ་མ་ཀཱི་ལ་སོགས་པའི་ཡུམ་བཞི་ནི། སྙིང་པོའི་རྣལ་འབྱོར་མ་བཞིར་སྤྲུལ་ཏེ།
དབང་ཕྱུག་གི་ཆུང་མ་བཞི་བཏུལ་བར་བཤད་ལ། དེ་དག་གིས་དེ་རྣམས་བཏུལ་ཚུལ་ལ་ཡང༌། དབང་དུ་བྱེད་པ་དང༌། ལོངས་སྤྱོད་པ་དང༌། ཐིམ་པ་གསུམ་དུ་མཛད་ཅིང༌། དབང་དུ་བྱེད་པ་ལ་ཡང༌། ལུས་དབང་དུ་བྱེད་པ། ངག་དབང་དུ་བྱེད་པ། སེམས་དབང་དུ་བྱེད་པ་གསུམ་དུ་བཤད་ནས། ལུས་དབང་དུ་བྱེད་པ་ནི་མཉམ་སྦྱོར་ལས།
སྡིག་མེད་སྟོབས་ཀྱི་ངོ་མཐོན་དུ། ། དབང་ཕྱུག་དམ་པ་རབ་བསྣན་པ། ། ལྷ་མོ་བྷི་མོ་ཕྲོགས་ནས་ནི། ། དེ་ཚེ་ལོངས་སྤྱོད་རང་གིར་སྤྱོད། ། ཅེས་པ་ལྟར། འདུལ་བྱེད་དེ་དག་གདུལ་བྱ་དེ་རྣམས་དང་མིང་དང་ཆ་ལུགས་མཐུན་པར་བསྒྱུར་ནས། དབང་ཕྱུག་ལ་སོགས་པའི་འཇིགས་བྱེད་གཙོ་འཁོར་རྣམས་བསྒྱེལ་ཏེ། ཆུང་མ་རྣམས་ཕྲོགས་ནས་དགའ་བ་བཞིར་ལོངས་སྤྱོད་པའོ། ། ངག་དབང་དུ་བྱེད་པ་ནི་འཇིག་རྟེན་པའི་ཐོད་པའི་དུམ་བུ་ལ་སོགས་པའི་སྲོག་སྔགས་ཀ་ར་ཀ་ར་ལ་སོགས་པ་རྣམས། འཇིག་རྟེན་ལས་འདས་པའི་སྐུ་གསུང་ཐུགས་ཀྱི་སྙིང་པོ་ཨོཾ་དང༌།
ཧཱུྃ་ཧཱུྃ་ཕཊ་ཀྱི་བར་དུ་བཅུག་ནས་ལྷ་སོ་སོའི་སྔགས་སུ་བྱིན་གྱིས་བརླབས་པའོ། ། སེམས་དབང་དུ་བྱེད་པ་ནི། གདུལ་བྱ་དེ་རྣམས་ཀྱི་སེམས་རྣམ་པར་མི་རྟོག་པའི་ངང་དུ་བརྒྱལ་བར་བྱས་པའོ། ། ལོངས་སྤྱོད་པ་ནི་བཙུན་མོ་རྣམས་ལ་དགའ་བ་བཞིའི་ལོངས་སྤྱད། རུས་པའི་རྒྱན་ཕྲོགས་ཏེ་སྐུ་ལ་གསོལ། ལོངས་སྤྱོད་ཕྲོགས་ཏེ་ཚོགས་ཀྱི་འཁོར་ལོར་རོལ། ལག་ཆ་ཕྲོགས་ཏེ་ཕྱག་མཚན་དུ་མཛད། རོ་གདན་སོགས་ཕྲོགས་ཏེ་གདན་དུ་བཏིང༌། འདུག་པའི་ཡུལ་ཕྲོགས་ཏེ་ཕོ་བྲང་དུ་བྱས་པའོ། ། ཐིམ་པ་ནི།
སྒྲིབ་པ་རྣམ་པར་དག་པ་སྲོག་ཐིམ་པ་སྟེ་སྤངས་པ་ཕུན་སུམ་ཚོགས་པ་དང༌། སེམས་འོད་གསལ་དུ་འདྲེ་ནས་ཟུང་འཇུག་ཏུ་བཞེངས་པ་སེམས་ཐིམ་པ་སྟེ་རྟོགས་པ་ཕུན་སུམ་ཚོགས་པར་མཛད་པའོ་ཞེས་འབྱུང་ངོ༌། ། དེ་ལྟར་གདུལ་བྱ་དང༌། འདུལ་བྱེད་དང༌། འདུལ་བའི་ཚུལ་དེ་དག་ནི་འཁོར་ལོ་བདེ་མཆོག་གི་ལུགས་དང་མཐུན་པར་ཆོས་འབྱུང་རྣམས་ནས་འབྱུང་བ་ལྟར་དྲང་དོན་གྱི་ཚུལ་གྱིས་བཤད་པ་ན་དེ་ལྟར་འབྱུང་ངོ༌། ། ངེས་པའི་དོན་དུ་ན་སངས་རྒྱས་ཀྱི་ཡེ་ཤེས་གཅིག་ཉིད་གདུལ་བྱ་འདུལ་བྱེད་ཀྱི་རྣམ་པར་ཤར་བའི་ཆོ་འཕྲུལ་ལས། ཐ་དད་དུ་གྱུར་པ་མ་ཡིན་ཏེ་འདུས་པར། སྐུ་ཡི་རྡོ་རྗེ་ཚངས་པར་འགྱུར། ། གསུང་གི་སྟོན་པ་དབང་ཕྱུག་ཆེ། ། ཐུགས་ཀྱི་སྟོན་པ་ཁྱབ་འཇུག་ཡིན། །
ཞེས་པ་ལྟར་ཐམས་ཅད་རྡོ་རྗེ་འཆང་ཉིད་ཀྱི་རང་བཞིན་ཉིད་ཡིན་ནོ། ། གཉིས་པ་གནས་སོགས་བྱེ་བྲག་ལ་བཤད་པ་གསུམ་སྟེ། ཕྱིའི་ཡུལ་ཉེར་བཞི་དང༌། ནང་གི་ཡུལ་ཉེར་བཞི། དེ་དག་ས་བཅུ་གཉིས་དང་སྦྱར་བའོ། ། དང་པོ་ནི། གོང་དུ། པུ་ལ་སོགས་པ་གང་གསུངས་པ། ། ཕྱི་དང་ནང་དུ་ཡང་དག་གནས། ། ཞེས་པའི་ཕྱིའི་ཡུལ་ཉེར་བཞི་ནི།
འཛམ་བུའི་གླིང་འདི་ཉིད་དུ་གནས་པ་སྟེ། པུལླི་ར་མ་ལ་ཡ་སོགས་ཉེར་བཞི་སྟེ། ཡུལ་དང་པོ་པུལླི་ར་མ་ལ་ཡ་སྟེ། བོད་སྐད་དུ། རྒྱས་པའི་རི་ཞེས་བྱ་བ། འདི་ནི་རྒྱ་གར་ཤར་ཕྱོགས་བྷངྒ་ལའི་ལྷོར་གཏོགས་པ་མཚོ་མ་ལ་ཡའི་ཆུ་ཀླུང་གི་གནས་ཌཱ་ཀི་ཏ་འདུག་པའི་ས་ན་སྒྲུབ་གནས་རྡོའི་ལིངྒ་མགོ་བོ་ལྟ་བུས་མཚན་པ་ཡོད་པ་དེ་ཡིན་པར་བཤད་ལ། ཛཱ་ལནྡྷ་ར་ནི་དྲྭ་བ་འཛིན་ཏེ་གུ་གེའི་ནུབ་བྱང་ན། ཐོ་ལིང་གི་གཙང་པོ་ཤ་བ་རུ་གངས་གཙང་ཤའི་གཙང་པོ་བི་པ་ཤ་ན། ཤ་ལ་ཛའི་གཙང་པོ་མེར་པེ་དང་གསུམ་འདུས་པའི་མདོ་ན་གྲོང་ཁྱེར་ཆེན་པོ་ཞིག་ཡོད་པར་བཤད་ཅིང༌། དེའི་ཉེ་ལོགས་ན་རྡོའི་ལིངྒ་ཐོད་པ་ཁ་ཕུབ་པ་ལྟ་བུ་ཕྱོགས་གཅིག་ན་བུ་ག་དང་བཅས་པ་ཡོད་པའི་གནས་དེ་ཡིན་པར་གསུངས་ཤིང༌།
དེའི་ཉེ་འཁོར་ན་ཞིང་སྐྱོང་ལྷ་མོ་ཛྭ་ལ་མུ་ཁི་ཞེས་བྱ་བ་རྡོ་ལ་རང་འཁྲུངས་སུ་ཡོད་པ། ཁ་བུབ་ཏུ་ཉལ་བ་དེ་ལ་གཙུག་ལག་ཁང་བརྩིགས་པ་ཡང་ཡོད་པར་བཤད་ལ། དེ་ནས་རྒྱང་གྲགས་གཅིག་གི་ཕ་རོལ་ན། སྒྲུབ་པའི་གནས་བྲག་ཕུག་བརྒྱ། ཆུ་མི་བརྒྱ། ཤིང་བརྒྱ་ཡོད་པའི་ཐད་ཀའི་བྲག་དཀྱིལ་ནས་ཆུ་འབབ་པ་དེ་ལ་མུ་སྟེགས་བྱེད་རྣམས་ཁྲུས་བྱེད་པ་ཞིག་ཡོད་པའི་གནས་དེ་ནི། ཨོ་ཌི་ཡན་ནི་འཕུར་འགྲོ་སྟེ་དེ་ཟུར་ཆག་པས་ཨུ་རྒྱན་ཞེས་གྲགས་པ་རྒྱལ་པོ་ཨིནྡྲ་བྷཱུ་ཏི་བྱོན་པའི་ཡུལ་དེ་ཡིན་པར་གསུངས་སོ། ། ཨར་བུ་ད་ནི་མཆོད་འོས་ཞེས་བྱ་སྟེ་རྒྱ་གར་ལྷོ་ཕྱོགས་ན་རི་དབུས་མཐོ་ཞིང་མཐའ་དམའ་བ་འབྲང་རྒྱས་འདྲ་བ། ནགས་ཚལ་འཐུག་པོས་བསྐོར་བ་སྒྲུབ་པའི་གནས་ཉམས་དགའ་བ་ཞིག་ཡོད་པ་དེ་ཡིན་པར་བཤད་དོ། ། གོ་དཱ་ཝ་རི་ནི།
བའི་མཆོག་སྦྱིན་ཞེས་བྱ་བ་སྟེ། བལ་ཡུལ་དུ་བ་དཀར་མོའི་འོ་མས་མཆོད་སྦྱིན་བྱས་པའི་ཤུལ་དུ་བརྐོས་པས་དབང་ཕྱུག་ཆེན་པོའི་ལིངྒ་ཞིག་བྱུང༌། དེ་རི་འབིགས་བྱེད་དང་ཉེ་བ་རྡོ་རྗེའི་གདན་ནས་ཟླ་བ་ཕྱེད་ཕྱིན་པའི་སར་ཁྱེར་ཏེ་མཆོད་པས་སྒྲུབ་ཆུ་བྱུང་བའི་གནས་ལ་གྲགས་སོ། ། ར་མེ་ཤྭ་ར་ནི་དགའ་བའི་དབང་ཕྱུག་སྟེ། ཤར་ཕྱོགས་རྒྱལ་པོ་དགའ་བའི་དབང་ཕྱུག་གི་གྲོང་ཁྱེར་ན་སྒྲུབ་གནས་རྡོའི་ལིངྒ་རྟའི་རྔོག་མ་ལྟ་བུའི་མཚན་མ་ཡོད་པ་དེའོ། ། དེ་ཝཱི་ཀོ་ཊ་ནི་ལྷ་མོའི་མཁར་རམ་རྫོང་སྟེ། ཤར་ཕྱོགས་ནཱ་ལེནྡྲའི་ས་ཕྱོགས་གྲོ་མོའི་ལྷོ་ཐད་ན་གྲོང་ཁྱེར་པཉྩ་པ་ཞེས་བྱ་བའི་ཕ་རོལ་རྒྱང་གྲགས་བཞིའི་ས་ན་དི་ཝཱི་ཀོ་ཊའི་ལྷ་ཁང་ཡོད་ཅིང་ཡུལ་དེ་ན་གནས་ཆེན་དེ་ཡོད་པར་བཤད་པ་ཡིན་ནོ། ། མཱ་ལ་ཝ་ནི་ཕྲེང་བ་ཅན་ཏེ། ནུབ་ཕྱོགས་ན་ཕྲེང་བ་ཅན་ཞེས་བྱ་བའི་ཡུལ་ན། སྒྲུབ་གནས་རི་གཡས་གཡོན་གཉིས་མཐོ་བ་ཕྲག་པ་ལྟ་བུའི་གནས་དེ་ཉིད་དེ།
དེ་རྣམས་ནི་མཁའ་སྤྱོད་ཀྱི་འཇིགས་བྱེད་བརྒྱད་ཀྱིས་བཟུང་བས་མཁའ་སྤྱོད་ཀྱི་གནས་ཞེས་བྱའོ། ། ཀཱ་མ་རཱུ་པ་ནི་འདོད་པའི་གཟུགས་ཏེ་གཉལ་གྱི་ལྷོ་ཐད་ན་གྲོང་ཁྱེར་ཆེན་པོ་ཞིག་ཡོད་ཅིང༌། དེའི་ཕྱོགས་གཅིག་ན་སྒྲུབ་གནས་རྡོའི་ལིངྒ་མཆན་ཁུང་ལྟ་བུས་མཚན་པའི་ཆོས་འབྱུང་མི་གང་ཙམ་གྱིས་མཐོ་བ་ཞིག་ཡོད་པ་དེ་ཡིན་པར་བཤད་ལ། ཨོ་ཏྲེ་ནི་རོལ་པ་ཅན་ཏེ། ལྷོ་ཕྱོགས་རྒྱལ་པོ་ཤིང་རྟ་བཅུ་པའི་གནས་ན་རྡོའི་ལིངྒ་ནུ་མ་ལྟ་བུས་མཚན་པའི་སྒྲུབ་གནས་ཡོད་པར་བཤད་པ་དེ་ཡིན་ཅིང༌། ཏྲི་ཤ་ཀུ་ནི་ནི་ཏ་ཟིག་གི་ཡུལ་ན་ཆུ་བོ་གངྒཱ་དང༌། ག་ན་ཏི་དང༌། ས་རུ་པ་གསུམ་འདུས་པའི་མདོ་ན་ངང་པ་ལ་སོགས་པའི་བྱ་སྐད་སྙན་པར་སྒྲོག་པའི་སྒྲུབ་གནས་རྡོའི་ལིངྒ་ལྟེ་བ་ལྟ་བུས་མཚན་མ་ཡོད་པ་དེ་ཡིན་པར་གསུངས་སོ། ། ཀོ་ས་ལ་ནི་མཛོད་ལེན་ནས་དགེ་བ་ཅན་ཞེས་བྱ་སྟེ་རྒྱལ་པོ་གསལ་རྒྱལ་གྱི་ཡུལ་ཏེ། སྔོན་དགེ་བ་ཞེས་བྱ་བས་བརྩེགས་པས་དགེ་བ་ཅན་ཞེས་བྱ་སྟེ།
དེ་ནས་རྒྱང་གྲགས་གཅིག་གི་ཕ་རོལ་ན་རྡོའི་ལིངྒ་སྣ་ལྟ་བུས་མཚན་པ་ཡོད་དོ། ། ཀ་ལིངྒ་ནི་ཅི་མཚན་ནམ་སྨྲ་བའི་རྟགས་ཏེ་མང་ནང་གི་རྒྱབ། རྡོ་རྗེ་གདན་ནས་དཔག་ཚད་ཀྱི་ཚུ་རོལ་ན་གླང་པོ་འཛིན་པ་ཞེས་བྱ་བའི་སྒྲུབ་གནས་ཡོད་པ་དེའོ། ། ཡང་འགའ་ཞིག་ལས་རྡོ་རྗེ་གདན་ནས་དཔག་ཚད་དྲུག་ཅུ་ལྷོ་ནུབ་ཏུ་ཕྱིན་པའི་ས་ཐམས་ཅད་སྒྲོལ་གྱི་ཡུལ་ན་ཡོད་ཅེས་པ་ཡང་འབྱུང་ངོ༌། ། ལམྤ་ཀ་ནི་འཕྱང་བ་ཅན་ཞེས་བྱ་སྟེ། གར་ལོག་གི་རྒྱབ་བྲག་དང་ཆུ་འཐབ་པའི་འགྲམ་ན་སྒྲུབ་གནས་ཤིན་ཏུ་དབེན་པ་ཞིག་ཡོད་པ་དེའོ། ། ཀཱཉྩི་ཀ་ནི་སྐྱུར་བག་ཅན་ཞེས་བྱ་སྟེ། རྒྱ་གར་ལྷོ་ཕྱོགས་ཆོས་ཀྱི་གྲགས་པའི་ཡུལ་དང་ཉེ་བ་ན། གྲོང་ཁྱེར་གྱི་མཆོག་ཅེས་གྲགས་པ་སྔོན་དྷ་རི་ཀ་པས་གྲུབ་པ་བརྙེས་པའི་ས་ཕྱོགས་ཏེ། དེ་ན་གསེར་གྱི་ལིངྒ་ལྟ་བུས་མཚན་པའི་སྒྲུབ་གནས་ཞིག་ཡོད་པ་དེ་ཡིན་ལ།
ཧི་མ་ལ་ཡ་ནི་གངས་ཅན་ཏེ། ཁ་ཅིག་ཏི་སེ་ན་རྡོའི་ལིངྒ་ཁྲུ་གང་ཙམ་ཅིག་ལས་ཆུ་འབབ་པ་དེ་ལ་ངོས་འཛིན། འགའ་ཞིག་བོད་ཀྱི་སྤྱི་ལ་ངོས་འཛིན་པ་དག་ཡོད་ཀྱང༌། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་བརྟག་གཉིས་ཀྱི་རྣམ་བཤད་དུ། ཧི་མ་ལ་ཡ་གངས་ཅན་ལ་གསུངས་པ་ལྟར་ངོས་གཟུང་བར་བྱའོ། ། དེ་དག་ནི་ས་སྤྱོད་ཀྱི་འཇིགས་བྱེད་བརྒྱད་ཀྱིས་བཟུང་བས་ས་སྤྱོད་ཀྱི་གནས་ཞེས་བྱའོ། ། པྲེ་ཏ་པུ་རི་ནི་ཡི་དྭགས་ཀྱི་གྲོང་ཁྱེར་ཞེས་བྱ་སྟེ། ཁ་ཅིག་རྒྱ་གར་ན་ཡོད་པར་འདོད་ཀྱང༌། པུ་རང་ན་ལུང་པ་ཞིག་གི་དབུས་ན་རྡོའི་ཕོ་མཚན་མི་གཟུགས་ཆེ་བ་ཙམ། དེའི་དཀྱིལ་ནས་ཡར་ཆུ་ཚན་འཕྱུར་ནས་འོང་བའི་གནས་དེ་ཡིན་པར་བཤད་དོ། །
གྲྀ་ཧ་དེ་ཝ་ནི་ཁྱིམ་གྱི་ལྷ་ཞེས་བྱ་སྟེ། ལི་ཡུལ་ལྕང་ར་སྨུག་པོ་ན་རྡོའི་ལིངྒ་སྙིང་ལྟ་བུས་མཚན་པའི་སྒྲུབ་གནས་ཡོད་པ་དེ་ཉིད་དོ། ། སཽ་རཱཥྚ་ནི་ཡུལ་འཁོར་བཟང་པོ་ཅན་ཞེས་བྱ་སྟེ། རྡོ་རྗེའི་གདན་ནས་ནུབ་ཕྱོགས་སུ་ཟླ་བ་ཕྱེད་དང་གསུམ་ཕྱིན་པ་ན་སོ་མ་ན་ཐའི་རྟེན་ཡོད་པ་དེ་ཡིན་ནོ། ། སུ་ཝརྞ་དཱི་པ་ནི་གསེར་གླིང་སྟེ་གསེར་གླིང་རྒྱ་མཚོའི་གླིང་ཆུང་ཞིག་ཡིན་ནོ། ། ན་གར་ནི་གྲོང་ཁྱེར་ཞེས་བྱ་སྟེ། ནུབ་ཕྱོགས་ན་ག་རའི་ཡི་གེ་འབྱུང་བའི་ཡུལ་དེ་ན་ཡོད་པར་བཤད་ལ། སིནྡྷཱུ་ནི་ཆུ་བོ་ཆེན་པོ་སིནྡྷཱུ་ར་འབབ་པའི་སའི་ཆ་རྒྱ་གར་ལྷོ་ཕྱོགས་ན་ཡོད་པར་བཤད། མ་རོ་ནི་མྱ་ངམ་གྱི་ཐང་ངམ་ཆུ་མེད་ཀྱི་ཐང་སྟེ་ཛཱ་ལནྡྷ་ར་དང་ཉེ་བའི་བྱང་ཕྱོགས་ན་བྲག་ཕུག་ཞིག་ན་རྡོའི་མཚན་མ་རྐང་པའི་མཐེ་བོང་ལྟ་བུ་འཕྲུལ་བ། བཏོན་པས་མི་ཐོན་པ་ཤིན་ཏུ་འཇིགས་པར་གྲགས་པའི་གནས་ཞིག་ཡོད་པར་བཤད་པ་དེའོ། །
ཀུ་ལུ་ཏ་ནི་རིགས་ལྡན་ཞེས་བྱ་སྟེ། གར་ཤའི་རྒྱབ་ཉུང་རའི་ཕུག་ན་རྡོའི་ལིངྒ་པུས་མོ་ལྟ་བུས་མཚན་པའི་སྒྲུབ་གནས་ཕུག་མཐུར་དུ་བརྐོས་པའི་རིང་པོ་ཞིག་ཡོད་པ་དེ་ཡིན་ནོ། ། དེ་རྣམས་ནི་ས་འོག་ན་སྤྱོད་པའི་འཇིགས་བྱེད་བརྒྱད་ཀྱིས་བཟུང་བའི་ས་འོག་ན་སྤྱོད་པའི་གནས་ཞེས་བྱའོ། ། དེ་ལྟར་འཇིགས་བྱེད་ཉེར་བཞིའི་གནས་ཉེར་བཞི་པོ་དེ་དག་ལ་ཕྱིའི་ཡུལ་ཆེན་ཉེར་བཞི་ཞེས་བྱ་བར་ཡོངས་སུ་གྲགས་པ་ཡིན་ནོ། ། གཉིས་པ་ནི། ནང་གི་གནས་ལ་སོགས་པ་ཁམས་དྲུག་ལྡན་གྱི་འགྲོ་བ་མངལ་དུ་ལུས་དང་པོར་གྲུབ་པ་ནས་བརྩམས་ཏེ་རིམ་གྱིས་གྲུབ་པའི་ཚུལ་བརྩི་བ་ནི་འདིར་ཡི་གེ་མངས་ཀྱི་དོགས་པས་རྒྱས་པར་མ་སྤྲོས་ལ། འདིར་ཐབས་རྒྱུད་ཀྱི་གཙོ་བོ་དབང་གིས་སྨིན་པའི་གང་ཟག་ཅིག་གི་དབང་དུ་བྱས་ནས། ནང་རྡོ་རྗེའི་ལུས་ལ་ཡི་གེའི་རྣམ་པར་ཚང་བའི་ཚུལ་ནི་སྤྱི་བོ་ ༡ ་པུལླི་ར་མ་ལ་ཡ། སྤྱི་གཙུག་ ༢ ཛཱ་ལནྡྷ་ར། རྣ་བ་གཡས་ ༣ གོ་དཱ་ཝ་རི།
ལྟག་པ་ ༤ ཨརྦུ་དཱ། རྣ་བ་ ༥ གཡོན་པ་ཨཽ་རྒྱན། སྨིན་ ༦ མཚམས་ར་མེ་ཤྭ་ར། མིག་གཉིས་ ༧ དེ་ཝཱི་ཀོ་ཊ། ཕྲག་པ་གཉིས་ ༨ མ་ལ་ཝ། མཆན་ ༩ ཁུང་གཉིས་ཀཱ་མ་རཱུ་པ། ནུ་མ་ ༡༠ གཉིས་ཨོ་ཏྲེ། ལྟེ་བ་ ༡༡ ཏྲི་ཤ་ཀུ་ནེ། སྣ་ ༡༢ རྩེ་ཀོ་ས་ལ། ཁ་ཀ་ ༡༣ ལིངྒ།
མགྲིན་པ་ ༡༤ ལམྦཱ་ཀ སྙིང་ག་ ༡༥ ཀཱཉྩི། མདོམས་ ༡༦ བར་ཧི་མ་ལ་ཡ། མཚན་མ་ ༡༧ པྲེ་ཏ་པུ་རི། བཤང་ལམ་ ༡༨ གྲྀ་ཧ་དེ་ཝ། བརླ་ ༡༩ གཉིས་སཽ་རཥྚ། བྱིན་པ་ ༢༠ གཉིས་བཽ་ཥ་ཊ། མཐེ་བོང་ ༢༡ བཞི་མ་རོ། ། པུས་མོ་ ༢༢ གཉིས་ཀུ་ལུ་ཏ། སོར་མོ་ ༢༣ བཅུ་དྲུག་ན་ག་ར།
བོལ་གོང་ ༢༤ གཉིས་སིནྡྷུ་སྟེ་ཉེར་བཞི་པོ་འདི་དག་གོ ། གསུམ་པ་ནི། གནས་ལ་སོགས་པ་དེ་རྣམས་ས་དང་སྦྱར་བ་ནི། རྩ་བའི་རྒྱུད་ལས། གནས་དང་ཉེ་བའི་གནས་དང་ནི། ། ཞེས་པ་ནས། འདི་རྣམས་ས་ནི་བཅུ་གཉིས་ཏེ། ས་བཅུའི་དབང་ཕྱུག་མགོན་པོ་ཉིད། ། ཅེས་པའི་བར་གྱི་རྩ་བའི་དབྱེ་གཞི་བཅུ་གཉིས་སུ་གསུངས་པ་འདིས་ཅི་ཞིག་བསྟན་ཞེ་ན། རྒྱུའི་ཐེག་པ་རྣམས་ལས།
རབ་ཏུ་དགའ་བ་ལ་སོགས་པའི་ས་བཅུ་བཤད་པ་དེ་ཉིད་ལ། འབྲས་བུའི་ཐེག་པ་འདིར་གནས་དང་ཉེ་གནས་ལ་སོགས་པའི་མིང་གིས་བཏགས་ནས་བསྟན་པ་ཡིན་ཏེ། དཔལ་ཡང་དག་པར་སྦྱོར་བར། ཕ་རོལ་ཕྱིན་བཅུའི་ས་རྣམས་ལ། ། རྣལ་འབྱོར་མ་ཡི་ཀླ་ཀློའི་སྐད། ། སུ་ལ་སོགས་པ་ཅི་གསུངས་པ། ། ཕྱི་དང་ནང་དུ་ཡང་དག་གནས། ། ཞེས་གསུངས་སོ། ། འོ་ན་དེ་ཉིད་ས་གང་དང་གར་སྦྱོར་བ་ཡིན་ཞེ་ན། དེ་ཉིད་ལས།
གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚནྡོ་མངོན་དུ་གྱུར་པ་སྟེ། ། ཉེ་བའི་ཚནྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཏེ། ། ཉེ་བའི་དུར་ཁྲོད་ཆོས་ཀྱི་སྤྲིན། །
ཞེས་ས་བཅུ་དང་སྦྱར་བའི་ཚུལ་གསུངས་ལ། འོན་ཀྱང་དེར་འཐུང་སྤྱོད་དང་ཉེ་བའི་འཐུང་སྤྱོད་གཉིས་གོང་དང་སྦྱར་གྱི་གསལ་ཁ་མ་བསྟན་པར། དེའི་འགྲེལ་པ་མན་ངག་གི་སྙེ་མར། མོས་སྤྱོད་དང༌། ཀུན་ཏུ་འོད་ཀྱི་ས་གཉིས་དང་སྦྱོར་བར་འཆད་ཀྱང༌། དཔེ་མེད་པའི་ས་དང༌། ཡེ་ཤེས་ཆེན་པོའི་ས་གཉིས་དང་སྦྱོར་དགོས་པ་ནི། རྒྱུད་རྒྱས་པའི་ལུང་ཀུ་མུ་ཏིར་དྲངས་པ་ལས་གསལ་བ་ཡིན་ནོ། ། ཞེས་པཎ་ཆེན་ཤཱཀ་མཆོག་པ་སོགས་གསུངས་པ་ལྟར་དོན་ལ་གནས་སོ། ། དེ་ལྟ་བུའི་ཡུལ་དེ་དག་ས་དེ་དག་སྦྱོར་བའི་གོ་དོན་ཡང༌།
ཆོས་རྗེ་ས་སྐྱ་པཎྜི་ཏས། བདག་མེད་བསྟོད་འགྲེལ་ལས། ཇི་སྐད་དུ། ཕྱི་རོལ་ན་གནས་དང་ཉེ་བའི་གནས་ལ་སོགས་པ་ཉི་ཤུ་རྩ་བཞི་ཡོད་ལ། ངོ་བོ་སངས་རྒྱས་ཡིན་ཀྱང༌། རྣམ་པ་ས་དང་པོ་ལ་སོགས་པ་ཐོབ་པའི་ཚུལ་བཟུང་བའི་དཔའ་བོ་དང་རྣལ་འབྱོར་མ་རྣམས་གནས་སོ། ། དེ་བཞིན་དུ་ཡུལ་ཉི་ཤུ་རྩ་བཞི་རང་གི་ལུས་ལ་ཡང་གནས་ལ། དཔའ་བོ་དང་རྣལ་འབྱོར་མ་དང་རྗེས་སུ་མཐུན་པའི་རླུང་དང༌། བྱང་ཆུབ་ཀྱི་སེམས་གནས་པ་དེ་རྣམས་དབུ་མར་ཐིམ་པས། ས་རྣམས་ཀྱི་རྟོགས་པ་སྐྱེ་ཞིང༌།
ཕྱི་རོལ་གྱི་དཔའ་བོ་དང་རྣལ་འབྱོར་མ་རྣམས་བདག་གི་གྲོགས་སུ་འགྱུར་བ་ཡིན་ཞེས་གསུངས་སོ། ། གཉིས་པ་ནི། ཀྱེ་རྡོ་རྗེའི་རྩ་བའི་རྒྱུད་ལས། ཕྱི་རོལ་ན་གནས་ཆེན་སུམ་ཅུ་རྩ་གཉིས་སུ་ཡོད་པར་བསྟན་ཏེ། རྒྱུད་དེ་ཉིད་ལས། ཇི་སྐད་དུ། ཀྱེ་བཅོམ་ལྡན་འདས། གནས་ལ་སོགས་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གནས་ནི་ཛཱ་ལནྡྷ་རར་བཤད། །
དེ་བཞིན་དུ་ནི་ཨཽ་རྒྱན། ། གནས་ནི་ཀོལླ་གི་རི་ཉིད། ། དེ་བཞིན་དུ་ཡང་ཀཱ་མ་རུ་ཉིད། ། ཉེ་གནས་མཱ་ལ་ཝ་ཞེས་བརྗོད། ། སིནྡྷུ་ན་ག་ར་ཉིད་དོ། ། ཞིང་ནི་མུམྨུ་ནིར་བཤད་དེ། ། ཞིང་ནི་བྱེད་པའི་བྲང་ཉིད་དོ། ། དེ་ཝཱི་ཀོ་ཊ་དེ་བཞིན་ཞིང༌། ། ཞིང་ནི་ལྕགས་པའི་བྲང་ཉིད་དོ། ། ཉེ་ཞིང་ཀུ་ལུ་ཏ་ཞེས་བརྗོད། །
དེ་བཞིན་ཨརྦུ་ད་ཉིད་དོ། ། བ་ཡི་མཆོག་སྦྱིན་ཁ་བའི་རི། ། ཉེ་བའི་ཞིང་ནི་མདོར་བསྡུས་པའོ། ། ཚནྡོ་ཧ་རི་ཀེ་ལ་དང༌། ། ལན་ཚྭ་རྒྱ་མཚོའི་ནང་སྐྱེས་དང༌། ། ལམྦ་ཀ་དང་ཀཱཉྩི་ཉིད། ། དེ་བཞིན་སཽ་རཱཥྚ་ཉིད་དོ། ། ཉེ་བའི་ཚནྡོ་ཀ་ལིངྐ། ། གསེར་དང་ལྡན་པའི་གླིང་དང་ནི། ། ཀོངྐ་ན་ཡང་ཉེ་ཚནྡོ། །
མདོར་བསྡུས་པས་ནི་བརྗོད་པར་བྱ། ། འཐུང་སྤྱོད་གྲོང་ཁྱེར་གྱི་དང་ཡང༌། ། འཐུང་སྤྱོད་གྲོང་གི་མཐར་གནས་པ། ། ཙ་རི་ཏྲཱ་དང་ཀོ་ས་ལ། ། བིནྡྷྱ་གཞོན་ནུའི་གྲོང་ཁྱེར་རོ། ། རྡོ་རྗེ་སྙིང་པོ་སྙིང་རྗེ་ཆེ། ། ཉེ་བའི་འཐུང་སྤྱོད་དེ་ཉེ་བའོ། ། དུར་ཁྲོད་རབ་སོན་དགེ་འདུན་དང༌། ། དུར་ཁྲོད་རྒྱ་མཚོའི་འགྲམ་ཉིད་དོ། ། སྐྱེད་ཚལ་རྭ་བའི་རྫིང་བུའི་འགྲམ། །
ཉེ་བའི་དུར་ཁྲོད་བརྗོད་པར་བྱ། ། ཞེས་པས་དངོས་སུ་སུམ་ཅུ་རྩ་གཉིས་བསྟན་པ་ནི་རྟོགས་པར་སླ་བ་ཉིད་དོ། ། གསུམ་པ་ཡུལ་སོ་བདུན་ལ་གཉིས། བསྟན་བཅོས་ཆེན་པོ་ལས་འབྱུང་བ། དུས་ཀྱི་འཁོར་ལོ་ལས་འབྱུང་བའོ། ། དུས་ཀྱི་འཁོར་ལོ་ལས་གནས་ལ་སོགས་པ་སུམ་ཅུ་རྩ་བདུན་བསྟན་པ་འོག་ཏུ་འབྱུང་བ་ལྟར་དང༌། ཀྱེ་རྡོ་རྗེ་ལས། མི་ཕྱེད་མ་ལ་སོགས་པ་རྩ་སུམ་ཅུ་རྩ་གཉིས་སུ་བསྟན་པ་དང༌། དེའི་སྟེང་དུ་སྦས་པའི་རྩ་ལྔ་བསྣན་པའི་སོ་བདུན་ཡོད་པ། དེ་བཞིན་དུ་ཕྱི་རོལ་གྱི་ཡུལ་གྱི་ཡ་གྱལ་དང་སྦྱང་གཞི་དང༌།
སྦྱོང་བྱེད་དང༌། སྦྱངས་འབྲས་ལ་སོགས་པ་ཐམས་ཅད་སུམ་ཅུ་རྩ་བདུན་དུ་འགྱུར་བའི་འཐད་པས། དེ་སྐད་དུ། ཆོས་རྗེ་ས་སྐྱ་པཎྜི་ཏས། ཡུལ་ཆེན་སུམ་ཅུ་སོ་བདུན་དུ། ། རིག་པའི་བརྟུལ་ཞུགས་སྤྱོད་ཕྱིར་རྒྱུ། ། ཞེས་ཕྱི་རོལ་ན་ཡུལ་ཆེན་སུམ་ཅུ་རྩ་གཉིས་སུ་བསྟན་པ་ནི་བཤད་མ་ཐག་པ་ལྟར་དང༌། དེའི་སྟེང་དུ་སུམ་ཅུ་སོ་བདུན་དུ་འགྱུར་བ་ལ་ལྔ་བསྣན་དགོས་པར། འགའ་ཞིག་ན་རེ་གླིང་བཞི་དང་རི་རབ་བསྣན་པ་ཡིན་ནོ་ཞེས་བཤད་པ་མི་འཐད་དེ། བདེ་དགྱེས་ཀྱི་རྒྱུད་གཉིས་ཀ་ནས་མ་བཤད་ཅིང༌།
བྱང་སྒྲ་མི་སྙན་སོགས་གླིང་གཞན་གསུམ་དུ། འཛམ་བུ་གླིང་གི་རྣལ་འབྱོར་པས་ནང་གི་ས་ལམ་བགྲོད་པའི་ཕྱིར་རྒྱུ་དགོས་ན་ཧ་ཅང་ཐལ་བའི་ཕྱིར་དང༌། འགའ་ཞིག་སྙིང་གའི་ནང་སྐོར་རྩ་འདབ་བཞི་ནི། འཐུང་སྤྱོད་དང་ཉེ་བའི་འཐུང་སྤྱོད་དུ་ཤུགས་ལས་བསྟན་པ་དང༌། སྙིང་གའི་དབུས་ཀྱི་གནས་དང་ལྔ་སྟེ་ཡུལ་ཆེན་པོ་བདུན་དུ་བཤད་པ་ཡོད་མོད། དེ་ལྟར་ཡང་རིགས་པ་མ་ཡིན་ཏེ། ནང་གི་སྦས་པའི་རྩ་ལྔ་དང་རྗེས་སུ་མཐུན་པར་ཕྱི་ཡུལ་ཆེན་ལྔའི་ངོས་འཛིན་དགོས་པ་ལ་དེ་མེད་པའི་ཕྱིར་དང༌། གླིང་བཞི་པོ་གནས་ལ་སོགས་པར་བདེ་ཀྱེ་གཉིས་ནས་བཤད་པ་མེད་ལ། དེ་མེད་ན་ཡུལ་སོ་བདུན་གྱི་ཁ་སྐོང་དུ་མི་རུང་བས་ཁྱབ་སྟེ། ཡུལ་སོ་བདུན་ནི་ས་བཅུ་གསུམ་དང་དོན་གཅིག་ཏུ་སྦྱོར་དགོས་པ་ལ།
དེའི་སློབ་པའི་ས་བཅུ་གཉིས་པོ་གང་རུང་ཡིན་ན། གནས་ལ་སོགས་པའི་མིང་ཅན་གཉིས་པོ་གང་རུང་ཡིན་པས་ཁྱབ་པའི་ཕྱིར། འོ་ན་ཇི་ལྟར་ཞེ་ན། རང་ལུགས་ལ། དབྱེ་བའི་གཞི་འདུ་བ་དང་ཉེ་བའི་འདུ་བ་གཉིས་ལས། དབྱེ་བའི་ཡ་གྱལ་གཉིས་གཉིས་ཡོད་པས་བཞི་དང༌། མི་སློབ་པའི་ཕྱི་རོལ་གྱི་གནས་འོག་མིན་ནམ། རྡོ་རྗེའི་གདན་གྱི་གནས་དང་སོ་བདུན་ཡིན་ཏེ། དེ་ལྟར་ཡིན་པའང༌། གོང་དུ་སྨོས་པའི་འདུ་བ་དང༌།
ཉེ་བའི་འདུ་བ་ལ་སོགས་པ་བཅུ་གཉིས་ཚང་བར་བཤད་ནས། འོག་ཏུ་དབྱེ་བའི་ཡ་གྱལ་འཆད་པ་ན། འདུ་བ་གཉིས་པོའི་ལྷག་མ་བཅུ་པོའི་དབྱེ་བ་བཤད་ཀྱི། འདུ་བ་གཉིས་པོའི་དབྱེ་བ་དངོས་སུ་མ་བཤད་པའི་ཕྱིར་དང༌། གཉིས་པོའི་དབྱེ་བ་མ་བཤད་ན། གོང་དུ་ཁ་སྦྱོར་གྱི་ལུང་དྲངས་མ་ཐག་པ་ལྟར་སློབ་པའི་ས་བཅུ་གཉིས་མི་ཚང་བའི་ཕྱིར་རོ། ། འོ་ན་འདུ་བ་གཉིས་པོའི་དབྱེ་བའི་ཡ་གྱལ་བཞི་པོ་གང་ཞེ་ན། ཕྱག་ཆེན་ཐིག་ལེ་ལས། འདུ་བ་ལ་ཀརྨྨཱ་རཱ་པ་ཊ་ཀ་དང༌། གསེར་གླེང་གཉིས་དང༌།
ཉེ་བའི་འདུ་བ་ལ་ཀོངྐ་ན་དང་འབིགས་བྱེད་གཉིས་ཏེ་བཞིར་བཤད་དོ། ། བདེ་མཆོག་ལས་ནི། འདུ་བ་པྲེ་ཏ་པུ་རི་དང་གྲྀ་ཧ་དེ་ཝ་སྟེ་གཉིས། ཉེ་བའི་འདུ་བ་སཽ་རཱཥྚ་དང་སུ་ཝརྞཎ་དྭཱི་པ་གཉིས་ཏེ་བཞིར་བཤད་དོ། ། དེ་བཞི་པོའི་ནང་དུ་སུམ་ཅུ་རྩ་གཉིས་ཀྱི་ནང་དུ་བཤད་ཟིན་པའི་མིང་ཅན་འགའ་ཡོད་མོད་ཀྱང༌། ཟློས་པ་ནི་མ་ཡིན་ཏེ། དབྱེ་བའི་ཡ་གྱལ་དེ་དག་དབྱེ་གཞི་ཐ་དད་པའི་མིང་འདྲ་བ་ལྟར་སྣང་ཡང༌། དོན་ས་མི་འདྲ་བ་ཐ་དད་དང་སྦྱོར་དགོས་པའི་ཕྱིར་ཞེས་སྔོན་གྱི་མཁས་པ་རྣམས་ཀྱིས་བཤད་དོ། ། དེ་ལྟར་ན་བརྟག་པ་གཉིས་པའི་དངོས་བསྟན་གྱི་ཡུལ་སུམ་ཅུ་སོ་གཉིས་ཀྱི་སྟེང་དུ། འདུ་བ་གཉིས་པོའི་དབྱེ་བའི་ཡ་གྱལ་བཞི་དང༌།
གང་དུ་འཚང་རྒྱ་བའི་གནས་དང་ལྔ་བསྣན་པས་ཕྱི་རོལ་གྱི་ཡུལ་སུམ་ཅུ་རྩ་བདུན་དུ་འགྱུར་རོ། ། ཡང་ན་ཀྱེ་རྡོ་རྗེ་ལས་དངོས་བསྟན་གྱི་གནས་ལ་སོགས་པ་སུམ་ཅུ་རྩ་གཉིས་པོའི་སྟེང་དུ། དེ་ནས་མ་བཤད་པ་བདེ་མཆོག་ནས་བཤད་པ་ལྔ་བསྣན་པས་སོ་བདུན་དུ་འགྱུར་རོ། ། ལྔ་གང་ཞེ་ན། ར་མེ་ཤྭ་ར། ཨོ་ཏྲེ། ཏྲི་ཤ་ཀུ་ནི། པྲེ་ཏ་པུ་རི། གྲྀ་ཧ་དེ་ཝ་སྟེ་ལྔའོ། ། དེ་ལྟར་དུ་བཤད་ན་སློབ་པའི་གནས་ཁོ་ན་ལ་སོ་བདུན་དུ་བགྲང་ངོ༌། །
ཡང་ན་བདེ་མཆོག་ནས་བཤད་པའི་རྩ་བའི་དབྱེ་གཞི་བཅུ་གཉིས་པོ་དེ་ལ། དབྱེ་བའི་ཡ་གྱལ་ཉི་ཤུ་རྩ་བཞིར་ཕྱེ་ནས། དེ་ལ་ཁ་སྐོང་ཇི་ལྟར་སྦྱོར་ཚུལ་བཤད་པའི་རྣམ་གྲངས་མི་འདྲ་བ་ནི་སྔར་སྨོས་པའི་དབྱེ་བའི་ཡ་གྱལ་སྟེང་ཉེར་བཞི་པོའི་སྟེང་དུ། དེར་མ་བཤད་པ་ཀྱེ་རྡོ་རྗེ་ནས་བཤད་པ་བཅུ་གསུམ་གྱིས་ཁ་བསྐང་བས་སུམ་ཅུ་སོ་བདུན་དུ་འགྱུར་རོ། ། བཅུ་གསུམ་པོ་གང་ཞེ་ན། ཞིང་གི་ནང་ཚན་མུམྨུ་ནིར། བྱེད་པའི་བྲང༌། ལྕགས་པའི་བྲང་ཞེས་བྱ་བ་གསུམ་དང༌། ཚནྡོ་ཧའི་ནང་ཚན་ཧ་རི་ཀེ་ལ། རྒྱ་མཚོའི་ནང་སྐྱེས་ཞེས་བྱ་བ་གཉིས་དང༌།
ཉེ་བའི་ཚནྡོ་ཧའི་ནང་ཚན་ཀོངྐ་ན་ཞེས་བྱ་བ་དང༌། འཐུང་སྤྱོད་ཀྱི་ནང་ཚན་གྲོང་གི་མཐར་གནས། ཙ་རི་ཏྲ། བིནྡྷུ། གཞོན་ནུའི་གྲོང་ཁྱེར་ཞེས་བྱ་བ་སྟེ་བཞི་དང༌། དུར་ཁྲོད་ཀྱི་ནང་ཚན་རབ་སོན། རྒྱ་མཚོའི་འགྲམ། སྐྱེད་ཚལ་རྭ་བའི་རྫིང་བུའི་འགྲམ་ཞེས་བྱ་བ་རྣམས་སོ། ། དེ་ལྟར་ན་སློབ་པའི་ས་ཁོ་ན་ལ་ཕྱི་རོལ་གྱི་ཡུལ་སོ་བདུན་དུ་འགྱུར་རོ། ། བཤད་པའི་རྣམ་གྲངས་མི་འདྲ་བ་གཞན་ཡང༌།
ཡུལ་ཉེར་བཞི་པོ་དེའི་སྟེང་དུ། བདེ་ཆེན་འཁོར་ལོའི་ལྷ་ལྔ་དང༌། སྒོ་མཚམས་མ་བརྒྱད་དེ་བཅུ་གསུམ་གྱི་དབང་དུ་བྱས་པའི་ཕྱི་རོལ་གྱི་ཡུལ་བཅུ་གསུམ་མོ། ། བཅུ་གསུམ་པོ་དེའི་ནང་ནས། འཁོར་གྱི་ལྷ་མོའི་གནས་ནི། སློབ་པའི་སའི་དབང་དུ་བྱས་པར། འཐུང་སྤྱོད་དང་ཉེ་བའི་འཐུང་སྤྱོད་གཉིས་ཀྱིས་དབྱེ་བར་འཆད་དགོས་ཏེ། གོང་དུ་བཤད་པའི་ཡུལ་ཉེར་བཞི་པོའི་ནང་ན་དེ་གཉིས་ཀྱི་དབྱེ་བ་བསྟན་པ་མེད་ཕྱིར། དེ་མ་བསྟན་ན་བཅུ་གཉིས་མི་ཚང་བའི་ཕྱིར། དེ་ཡང་ཕར་ཕྱིན་ཐེག་པར་སྦས་པའི་ས་གཉིས་དང༌།
རྒྱུད་དུ་སྦས་པའི་རྩ་ལྔ་དང་སྦྱོར་དགོས་པར་བཞེད་དོ། ། འཁོར་གྱི་ལྷ་མོ་བཅུ་གཉིས་པོ་དེའི་དབང་དུ་བྱས་པའི་ཕྱི་རོལ་གྱི་ཡུལ་བཅུ་གཉིས་ཡོད་པ་གང་ལས་འབྱུང་བ་ཡིན་སྙམ་ན། སྒོ་མཚམས་མ་བརྒྱད་ཀྱི་གནས་ནི་དུར་ཁྲོད་ཆེན་པོ་བརྒྱད་དང༌། བདེ་ཆེན་གྱི་འཁོར་ལོའི་འཁོར་གྱི་ལྷ་མོ་བཞིའི་གནས་ནི། དབང་ཕྱུག་གི་ཆུང་མ་བཞི་གང་ན་འཁོད་པའི་གནས་ཏེ། རི་རབ་ཀྱི་བྱང་ཤར་དང༌། དབུས་དང༌། གཞན་འཕྲུལ་དབང་བྱེད་དང༌། རྡོ་རྗེའི་གདན་ནོ། ། ཞེས་རྡོ་རྗེ་མཁའ་འགྲོའི་འགྲེལ་པ་ལ་སོགས་པར་གསུངས་སོ། །
གཉིས་པ་ནི། གནས་ལ་སོགས་པའི་དབྱེ་གཞི་ནི་དུས་ཀྱི་འཁོར་ལོ་ལས། དཔལ་ལྡན་ལྷུན་པོའི་ཕྱོགས་རྣམས་ཀུན་ཏུ་སའི་དཀྱིལ་འཁོར་ལ་སོན་གནས་རྣམས་ཀུན་དང་ཉེ་བའི་གནས། ཤེས་པའི་འགྲེལ་ཆེན་དྲི་མེད་འོད་དུ། གནས་ནི་ཕྱོགས་བཞིར་རླུང་དང་མེ་དང་ཆུ་དང་སའི་རང་བཞིན་གྱིས་གནས་པ། ཤར་གྱི་ལུས་འཕགས་དང༌། འཛམ་བུའི་གླིང་ཆུང་ངུ་དང༌། བྱང་གི་སྒྲ་མི་སྙན་དང༌། ནུབ་ཀྱི་བ་ལང་སྤྱོད་དོ། ། ཉེ་བའི་གནས་ནི།
རང་བཞིན་དེ་ཉིད་ཀྱིས་ཕྱོགས་མཚམས་རྣམས་སུ་སྟེ། མེ་དང༌། བདེན་བྲལ་དང༌། དབང་ལྡན་དང༌། རླུང་གི་ཕྱོགས་སུའོ། ། དེ་བཞིན་དུ། ཞིང་དང་ཉེ་བའི་ཞིང་ནི་རྒྱ་མཚོའི་ཕྱེད་ལའོ། ། འདུན་པ་དང༌། ཉེ་བའི་འདུན་པ་ནི་རྒྱ་མཚོའི་ཕྱེད་གཞན་ལའོ། ། འདུས་པ་ཅན་དང་ཉེ་བའི་འདུས་པ་ཅན་ནི་མེའི་དཀྱིལ་འཁོར་གྱི་ཕྱེད་ལའོ། །
ཁང་པ་དང་ཉེ་བའི་ཁང་པ་ནི་མེའི་ཕྱེད་གཞན་ལའོ། ། དུར་ཁྲོད་དང་ཉེ་བའི་དུར་ཁྲོད་ནི་རླུང་གི་དཀྱིལ་འཁོར་གྱི་ཕྱེད་ལའོ། ། དུར་ཁྲོད་ཆེན་པོ་བརྒྱད་ནི་རླུང་གི་དཀྱིལ་འཁོར་གྱི་མཐའ་ལ་དང༌། དེ་ལྟར་གནས་ལ་སོགས་པ་རྣམས་བཅུ་གཉིས་སུ་རིགས་པར་བྱ་སྟེ། ལུས་ལ་ཡང་ས་བཅུ་གཉིས་ནི། ལག་པ་དང་རྐང་པ་དག་གི་ཚིགས་བཅུ་གཉིས་སོ། ། ཞེས་གནས་ལ་སོགས་པའི་དབྱེ་གཞི་བཅུ་གཉིས་པོ་འབུམ་ཕྲག་བཞི་འཇིག་རྟེན་ཁམས་རྫོགས་པ་ལ་གནས་པར་གསུངས་སོ། ། དེས་ན་འདི་ནི་ཕྱི་ནང་མཐུན་པར་སྦྱར་བའི་ཕྱིར་གསུངས་པ་ཡིན་གྱི། སྤྱོད་པ་སྤྱད་པས་རྒྱུའི་གནས་ཁོ་ནར་བསྟན་པ་མ་ཡིན་པར་ཤེས་པར་བྱའོ། ། དབྱེ་བའི་ཡ་གྱལ་ནི།
དཔལ་ལྡན་རྒྱུད་ལས། སུམ་ཅུ་རྩ་བདུན་རབ་ཏུ་དབྱེ་བས་སྲིད་པ་གསུམ་གྱི་གནས་སུ་བྱང་ཆུབ་ཕྱོགས་ཀྱི་ཆོས་རྣམས་ཏེ། དེ་རྣམས་མཐའ་དག་རྣལ་འབྱོར་མ་རྣམས་ས་ཡི་སྟེང་གི་གནས་སུ་རྣལ་འབྱོར་པ་ཡིས་རིགས་པར་བྱ། དེ་ལྟར་གནས་ལ་སོགས་པ་ཐམས་ཅད་མི་ཡི་བདག་པོ་ཕྱི་དང་ལུས་ལ་ཡང་ནི་དེ་བཞིན་འགྱུར། ། ཞེས་དབྱེ་བའི་ཡ་གྱལ་སོ་བདུན་པོ་ཡུལ་གང་ན་ཡོད་ཀྱི་ངེས་པར་མ་བསྟན་ལ། དེ་ཡང་རྣལ་འབྱོར་མ་སུམ་ཅུ་རྩ་དྲུག་གི་དབྱེ་བས་ཕྱི་དང་ནང་གི་གནས་སུམ་ཅུ་རྩ་དྲུག་ཏུ་གསུངས་ལ། དེ་ཡང་ནང་གི་གནས་སོ་དྲུག་ནི། ནང་གི་ཁམས་དང༌། སྐྱེ་མཆེད་དང༌། རྒྱུ་མ་ལ་སོགས་པའི་དབྱེ་བས་སོ་སོར་སྦྱར་ནས་བཤད་ལ།
ཕྱིའི་གནས་ལ་དྲང་བའི་དོན་དུ། རྒྱུད་སྡེ་གཞན་དང་གཞན་ལས། ཨཽ་རྒྱན་དང༌། ཛཱ་ལནྡྷ་ར་ལ་སོགས་པ་གནས་སོ་སོར་བཤད་པ་དེ་དག་ཡིན་ལ། ངེས་པའི་དོན་དུ། བོད་ཡུལ་ལྟ་བུའི་ཡུལ་ཁམས་རེ་རེ་བ་དང༌། མཉན་ཡོད་ལྟ་བུའི་གྲོང་ཁྱེར་རེ་རེ་ནའང་རྣལ་འབྱོར་མའི་རིགས་སོ་དྲུག་གི་དབྱེ་བས་ཡུལ་སོ་དྲུག་དང༌། དེ་ཐམས་ཅད་ལ་ཁྱབ་པར་བྱེད་པ་རྡོ་རྗེ་སེམས་དཔའི་གནས་དང་སོ་བདུན་པོ་ཐམས་ཅད་ཚང་བར་ཡོད་པ་ཉིད་དུ་འཆད་དགོས་ཏེ། འགྲེལ་ཆེན་དྲི་མ་མེད་པའི་འོད་ལས། ཇི་སྐད་དུ།
ད་ནི་གནས་ཞེས་པ་ལ་སོགས་པས་ཉེ་བའི་གནས་ལ་སོགས་པའི་གནས་རྣམས་གསུངས་ཏེ། འདིར་ཐུན་མོང་གི་བྱིས་པ་རྣམས་ཡུལ་དུ་འཁྱམས་པའི་དོན་དུ། ཛཱ་ལནྡྷ་ར་ལ་སོགས་པ་རྣམས་གནས་ལ་སོགས་པར་གསུངས་སོ། ། དེ་ཉིད་ནི་ཐམས་ཅད་དུ་ཁྱབ་པར་བྱེད་པར་མི་འགྱུར་ཏེ། རྣལ་འབྱོར་མ་རྣམས་ཀྱི་རིགས་སུམ་ཅུ་རྩ་དྲུག་ནི་གྲོང་ཁྱེར་གཅིག་ཏུའང་གནས་སོ། ། གང་གིས་ན་འདིར་མཆོག་གི་དང་པོའི་སངས་རྒྱས་ཐམས་ཅད་ལ་ཁྱབ་པར་བྱེད་པ་ཉིད་ཡིན་པའི་ཕྱིར་ན། བོད་ལ་སོགས་པ་དང༌། རྒྱ་ནག་ལ་སོགས་པའི་ཡུལ་རྣམས་ན་ཡང་གནས་ལ་སོགས་པ་རྣམས་ཡོད་དོ། ། དེ་ཉིད་ནི་བསྡུས་པའི་རྒྱུད་གཞན་དུ་མ་བསྟན་ནོ། ། ཡུལ་ཐམས་ཅད་དང༌།
གྲོང་ཐམས་ཅད་དུ་གནས་ལ་སོགས་པ་གསུངས་པ་ནི། གནས་ནི་སྒྲོལ་མ་ལ་སོགས་པ་རྣམས་ཀྱི་ཁྱིམ་སྟེ། རྣམ་པ་བཞིའོ། ། དེ་བཞིན་དུ་སྒྲ་རྡོ་རྗེ་མ་ལ་སོགས་པ་རྣམས་ཀྱི་ཁྱིམ་ནི་རྣམ་པ་དྲུག་གོ ། ཙརྩི་ཀ་ལ་སོགས་པ་རྣམས་ཀྱི་ཁྱིམ་ནི་ཚནྡོ་ཧ་རྣམ་པ་བརྒྱད་དོ། ། རྨུགས་བྱེད་མ་ལ་སོགས་པའི་ཁྱིམ་ནི་འདུས་པ་རྣམ་པ་བཅུའོ། ། ཁྱི་གདོང་མ་ལ་སོགས་པའི་ཁྱིམ་ནི་དུར་ཁྲོད་རྣམ་པ་བརྒྱད་དོ། ། ཞེས་གསུངས་པས་སོ། ། གསུམ་པོ་དེ་དག་གཞི་ལམ་འབྲས་གསུམ་སྦྱོར་བའི་ཚུལ་ལ། དེ་ལྟར་བཤད་པའི་ཕྱི་ནང་གི་གནས་སམ་ཡུལ་ཐམས་ཅད་སུམ་ཅུ་རྩ་བདུན་དུ་འཇོག་པ་ལ་དགོས་པ་ཡོད་དེ།
སྦྱང་གཞི་དང༌། སྦྱོང་བྱེད་དང༌། སྦྱངས་འབྲས་ཏེ། གསུམ་པོ་རེ་རེ་ལའང་ནང་གསལ་གྱི་དབྱེ་བ་སོ་བདུན་མོར་ཡོད་པའི་ཕྱིར། དེའང་ཇི་ལྟར་ཞེ་ན། དང་པོར་གཞི་འཁོར་བའི་གནས་སྐབས་ན་ཡོད་པའི་སྦྱང་བྱ་ནི། ཕུང་པོ་ལྔ། འབྱུང་བ་ལྔ། ནང་གི་སྐྱེ་མཆེད་དྲུག ཕྱིའི་ཡུལ་དྲུག
དཔུང་པ་གཉིས། ཁ། གསང་བ། ལག་ངར་གཉིས། པུས་མོ་གཉིས། སྤྱི་བོ། རྐང་མཐིལ་གཉིས་གཅིག་ཏུ་བརྩི་བ་སྟེ་བཅུ། ཉོན་མོངས་པ་ལྔ་སྟེ་སོ་བདུན་ནོ། ། གཉིས་པ་ལམ་གྱི་དུས་སུ་སྦྱོང་བྱེད་ལའང༌། ཐུན་མོང་བ་དང༌།
ཐུན་མོང་མ་ཡིན་པ་གཉིས་ལས། དང་པོ་ནི། ཕ་རོལ་ཏུ་ཕྱིན་པའི་ལུགས་ཐུན་མོང་དུ་གྱུར་ལ། དྲན་པ་ཉེ་བར་གཞག་པ་བཞི་ལ་སོགས་པ་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་སོ་བདུན་ནོ། ། གཉིས་པ་ནི། རྡོ་རྗེ་ཐེག་པའི་ལུགས་ཐུན་མོང་མ་ཡིན་པ་ལ། བསྐྱེད་རིམ་དང༌། རྫོགས་རིམ་གཉིས་ལས། དང་པོ་རྟེན་གཞལ་ཡས་ཁང་དང་སྦྱར་བ། བརྟེན་པ་ལྷ་དང་སྦྱར་བའོ། །
དང་པོ་ནི་ཐམས་ཅད་གསང་བ་ལས། དྲན་པ་ཉེར་གཞག་བཞི་པོ་ནི། ། ཁ་ཁྱེར་བཞི་ནི་བརྗོད་པ་ཡིན། ། ཞེས་སོགས་གསུངས་པ་ལྟར། གཞལ་ཡས་ཁང་གི་ཁྱད་པར་ཆོས་རྣམས་བྱང་ཕྱོགས་སོ་བདུན་དང་སྦྱར་བའོ། ། གཉིས་པ་ནི། མི་བསྐྱོད་པ་སོགས་དེ་བཞིན་གཤེགས་པ་རིགས་ལྔ། མཱ་མ་ཀཱི་སོགས་ཡུམ་ལྔ། གཏི་མུག་རྡོ་རྗེ་མ་སོགས་ལྷ་མོ་དྲུག གཟུགས་རྡོ་རྗེ་མ་སོགས་ལྷ་མོ་དྲུག
གཤིན་རྗེའི་གཤེད་ལ་སོགས་པ་ཁྲོ་བོ་བཅུ། མངོན་པར་བྱང་ཆུབ་པ་ལྔ་སྟེ་སོ་བདུན་ནོ། ། གཉིས་པ་རྫོགས་པའི་རིམ་པ་ལ་ནི། རྟེན་དཀྱིལ་འཁོར་བཞི་དང་སྦྱར་བ། བརྟེན་པ་ཡེ་ཤེས་ལྔ་དང་སྦྱར་བའོ། ། དང་པོ་ནི། དགྱེས་པ་རྡོ་རྗེ་ལྟར་ན། མི་ཕྱེད་མ་ལ་སོགས་པ་དངོས་བསྟན་གྱི་རྩ་སོ་གཉིས་དང༌། དེའི་སྟེང་དུ་སྦས་པའི་རྩ་ལྔ་བསྣན་པས་སོ་བདུན། བདེ་མཆོག་ལྟར་ན།
པུ་ཛ་ལ་སོགས་རྩ་ཡི་གེའི་རྣམ་པ་ཉི་ཤུ་རྩ་བཞི་དང༌། དེའི་སྟེང་དུ་ཧཱུྃ་རིང་པོ་བརྒྱད། བྷྲཱུྃ་ཨཾ་ཛྲིཾ་ཁཾ་ཧཱུྃ་བསྣན་པས་ཡི་གེ་སོ་བདུན། རྩ་དེ་དག་གི་ནང་ན་གནས་པའི་ཁམས་རྣམས་ནི་ཁམས་བདུད་རྩིའི་དཀྱིལ་འཁོར་སོ་བདུན། དེ་དག་ལ་དབང་བསྒྱུར་བའི་རླུང་རྣམས་ནི་སྙིང་པོ་ཡེ་ཤེས་རླུང་གི་དཀྱིལ་འཁོར་སོ་བདུན་ནོ། ། གཉིས་པ་ནི། རྟེན་དེ་དག་ལ་བརྟེན་ནས་སྐྱེས་པའི་མཚོན་བྱེད་དཔེའི་ཡེ་ཤེས་སོ་བདུན་དང༌། དེས་དྲངས་པའི་མཚོན་བྱ་དོན་གྱི་ཡེ་ཤེས་སོ་བདུན་ནོ། ། གསུམ་པ་འབྲས་བུ་ནི། སྦྱངས་པའི་འབྲས་བུ་མཐར་ཐུག་སངས་རྒྱས་ཀྱི་ས་ལ་མངོན་དུ་གྱུར་པའི་སྐུ་གསུང་ཐུགས་ཡོན་ཏན་ཕྲིན་ལས་ལྔ།
ཚད་མེད་པ་བཞི། རྣམ་པར་གྲོལ་བའི་ཡེ་ཤེས་ལྔ། མངོན་པར་ཤེས་པ་དྲུག ཟག་པ་མེད་པའི་ཡུལ་དྲུག སྟོབས་བཅུ། ཡེ་ཤེས་ལྔ་སྟེ་སུམ་ཅུ་སོ་བདུན་དུ་འགྱུར་བ་ཡིན་ནོ། ། དེ་རྣམས་ཀྱིས་སངས་རྒྱས་བཅོམ་ལྡན་འདས་ཀྱི་བསྟན་པའི་སྙིང་པོར་གྱུར་པ། གསང་ཆེན་རྒྱུད་སྡེ་ཆེན་པོ་རྣམས་ཀྱིས་དངོས་བསྟན་ཕྱི་དང་ནང་གི་ཡུལ་ཆེན་དང་གནས་ཆེན་རྣམས་ཀྱི་རྣམ་པར་གཞག་པའི་གླེང་བ་མདོར་བསྡུས་པར་ཞིག་བསྟན་ཟིན་ཏོ། ། འདིར་སྨྲས་པ། རྡོ་རྗེ་ཐེག་པའི་སྙིང་པོའི་མ་གཉིས་ཀྱི། །
བསྒོམ་བཟླས་ལྷུར་ལེན་བྱེད་པའི་རྣལ་འབྱོར་པས། ། ཕྱི་ནང་ཡུལ་ཆེན་བགྲོད་ཚུལ་མི་དཔྱོད་པའི། ། ས་ལམ་རྟོགས་པའི་ཡོན་ཏན་ཇི་ལྟར་འགྲོད། ། དེ་ཚུལ་ཡེ་ཤེས་གཟིགས་པ་དག་པའི་སྤྱན། ། འོག་མིན་བར་དུ་ཁྱབ་པར་འགྲོད་རྣམས་ཀྱིས། ། བཤད་པའི་རྣམ་གྲངས་མཁའ་དབྱིབས་མི་ལྟུང་ཕྲེང༌། ། བཀྲག་ཆེར་སྣང་བ་ཇི་བཞིན་ཚར་དུ་དངར། ། འོན་ཏེ་སྣང་བའི་གཏེར་གྱི་གཟི་བརྗིད་འབུམ། ། ལེགས་བྲིས་མཆིས་འབྲང་བསྟེན་པ་མི་བཟོད་པའི། ། སྡུག་བསྔལ་བཟློག་ཕྱིར་དཀྱིལ་འཁོར་བརྡར་བྱེད་པའི། །
བི་ཤྭ་ཀརྨ་དེ་འདིར་ནམ་ཞིག་ལྷགས། ། བསླབས་སྦྱངས་ཤེས་རབ་ཕུང་པོ་མ་རྫོགས་པར། ། མངོན་འདོད་མཆོག་གི་གོ་འཕང་ཕྱིན་སྲིད་ན། ། ཕྱི་ནང་ས་ལམ་བགྲོད་ཚུལ་ཟབ་རྒྱ་ཆེ། ། རྒྱ་ཆེར་འདོམས་པའི་ཐམས་ཅད་མཁྱེན་དེ་ནོངས། ། རྣམ་དཀར་ལེགས་བྱས་འཁྲུལ་གྱི་མེ་ལོང་དུ། ། ཕྱི་ནང་ཤེས་བྱའི་གཟུགས་བརྙན་ཡོངས་བཀྲ་བས། ། འགྲོ་བློའི་མིག་གི་ལྟད་མོ་མི་འཛད་པར། ། ཤེས་བྱ་འདོམས་པའི་རྒྱལ་པོ་ཉིད་གྱུར་ཅིག ། ཅེས་གསང་ཆེན་རྒྱུད་ཀྱི་རྒྱལ་པོ་རྣམས་ནས་བསྟན་པའི་གནས་ཡུལ་ཆེན་པོ་རྣམས་ཀྱི་ངོས་འཛིན་ཤེས་བྱའི་ལྟད་མོ་ངོམ་པའི་མེ་ལོང་ཞེས་བྱ་བ་འདི་ནི།
ཐར་ལམ་དགོན་གྱི་དགེ་འདུན་གྱི་དབུ་མཛད་པ་ཚུལ་ཁྲིམས་གྲགས་པའི་གསུང་གིས་བསྐུལ་བའི་ངོར། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་ཡབ་སྲས་བརྒྱུད་པར་བཅས་པའི་ལེགས་གསུངས་ཀྱི་བདུད་རྩིའི་འཚོ་བའི་བནྡེ་ཚུལ་ཁྲིམས་རིན་ཆེན་ནམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བོད་པས། རབ་བྱུང་འདོད་པའི་ཤིང་སྤྲེལ་གྱི་གནམ་ལོ་ཤར་བར། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བང་རིམ་གསུམ་པར་བྲིས་པ་བིསྟཱ་ར་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
