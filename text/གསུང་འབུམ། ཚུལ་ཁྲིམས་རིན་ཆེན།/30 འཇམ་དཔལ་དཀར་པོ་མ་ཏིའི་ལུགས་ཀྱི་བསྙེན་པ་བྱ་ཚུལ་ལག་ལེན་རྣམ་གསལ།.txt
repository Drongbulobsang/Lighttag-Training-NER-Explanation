གསུང་འབུམ། ཚུལ་ཁྲིམས་རིན་ཆེན།
པོད ༣༠
འཇམ་དཔལ་དཀར་པོ་མ་ཏིའི་ལུགས་ཀྱི་བསྙེན་པ་བྱ་ཚུལ་ལག་ལེན་རྣམ་གསལ།
༼ང་༽ ༄༅། །འཇམ་དཔལ་དཀར་པོ་མ་ཏིའི་ལུགས་ཀྱི་བསྙེན་པ་བྱ་ཚུལ་ལག་ལེན་རྣམ་གསལ་ཞེས་བྱ་བ་བཞུགས།། ཤེས་བྱ་ཀུན་གཟིགས་ཆོས་ཀྱི་རྒྱལ་པོའི་གནས། ། མངོན་གྱུར་བར་དུ་མཐའ་ཀླས་ཤེས་བྱའི་གནས། ། སྣང་བྱེད་བླ་མ་འཇམ་དབྱངས་ཐ་མི་དད། ། ལྷག་པའི་ལྷ་རུ་བསྙེན་ཚུལ་ཡི་གེར་འགོད། ། དེའང་གང་ཟག་དབང་ཐོབ་ཅིང་ཁྱད་པར་འདིའི་རྗེས་གནང་དང་མན་ངག་ལེགས་པར་མནོས་པས་རང་གཞན་གྱི་མ་རིག་པའི་མུན་པ་བསལ་བའི་ཕྱིར་སློབ་དཔོན་མ་ཏི་ནས་བརྒྱུད་པའི་འཇམ་དཔལ་དཀར་པོའི་བསྙེན་པ་བྱ་བའི་ཚུལ་ལ། དང་པོར་མཚམས་ལ་འཇུག་པའི་དུས་གཟའ་སྐར་འཕྲོད་སྦྱོར་སོགས་བཟང་བར་སྔོན་བྱུང་སྟོན་པས་བདུད་བཏུལ་བའི་དུས་དང་བསྟུན་ན་སྲོད་ཀྱི་དང་པོ་མུན་རུབ་བམ། ཡང་ན་ཤེས་རབ་རྒྱས་པའི་རྟེན་འབྲེལ་གྱིས་སྔ་དྲོ་ཉི་མ་ཤར་འཕྲལ་ནས་འཇུག་སྟེ། དེའི་སྦྱོར་བ་ནི་གཏོར་མ་ཤ་ཆང་གི་དྲི་མ་མེད་པ་ཟླུམ་གཏོར་མཐེབ་སྐྱུ་བཞིས་བསྐོར་བ་རྒྱན་ལྡན་བཤམས།
དེའི་མདུན་དུ་ཉེར་སྤྱོད་རྣམས་སྒྲེང་ཚར་བཤམས། འཇམ་དཀར་གྱི་སྐུ་བྲིས་འབུར་གང་རིགས་དེའི་ཐད་ཀྱི་གྱང་ལོགས་སུ་དགྲམ། རང་ཉིད་ཁ་ཤར་རམ་ལྷོ་རུ་ཕྱོགས་པར་བསྡད། གནས་ཁང་གིས་སྟབས་མ་བདེ་ན་ཁ་ཤར་བལྟས་སུ་ཡོད་པར་བསམ་པས་ཆོག རང་གི་མདུན་དུ་རྡོ་རྗེ་དྲིལ་བུ་བཀྲ་ཤིས་ཀྱི་མེ་ཏོག་སྣོད་བཅས་དང༌། ཆབ་ལེན་པའི་བུམ་པའང་འདུས་བྱ། ། དེ་ཉིན་གྱི་སྔོན་འགྲོ་ལ་ཆ་གསུམ་གཏོར་མ་བཤམས་ནས་གཞན་ནས་འབྱུང་བ་ལྟར་ཆ་གསུམ་ཆོ་གས་བཏང་ནས། མཚམས་བཅད་དེ་སྒོ་རྩར་ཐོ་འཛུགས་བྱས། དེ་ནས་བརྩམས་ཏེ་མཚམས་འོག་འཇུག་དགོས་བཞི་ལྔ་ཙམ་ལྟ་བུ་དགོས་ངེས་མིན་པ་མང་པོ་མི་འཇུག དེ་ནས་མཆོད་པ་བྱིན་རླབས་ནི།
ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨོཾ་ལས་སོགས་ནས་ཤབྡ་སྭཱ་ཧཱ་ཞེས་དང་དྷརྨྨ་ར་ཎི་ལན་གསུམ་བརྗོད་པའི་བར་སྤྱི་ལྟར་བྱས། དེ་ནས་མདུན་གྱི་ནམ་མཁར་སྐྱབས་ཡུལ་བླ་མ་དང་འཇམ་དཔལ་གཉིས་སུ་མེད་པའི་དཀོན་མཆོག་གསུམ་གྱི་ཚོགས་རྣམས་གསལ་བཏབ་པའི་སྤྱན་སྔར་བདག་གཞན་སེམས་ཅན་ཐམས་ཅད་འཁོད་དེ་སྐྱབས་འགྲོ་བྱེད་པར་བསམས་ནས། མར་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་སོགས་སྐྱབས་འགྲོ་དང་པོར་ཞག་གཉིས་གསུམ་ཙམ་ལ་སྐྱབས་སུ་འགྲོ་བ་ཐུན་རེ་ལའང་ཅི་ཙམ་ནུས་པ་བློ་དང་འདྲེས་ངེས་པ་བྱ། དེ་ནས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གཅིག་བརྗོད་པས་སྐྱབས་ཡུལ་རྣམས་འོད་དུ་ཞུ་ནས་རང་གཞན་སེམས་ཅན་ཐམས་ཅད་ལ་ཐིམ་པས་བྱིན་རླབས་རྒྱུད་ལ་ཞུགས་པར་བསམ། དེ་ནས་ཚད་མེད་བཞི་སྤྱི་ལྟར་བསྒོམ།
སེམས་ཅན་ཐམས་ཅད་ཀྱི་གཏི་མུག་གི་སྒྲིབ་པ་བསལ་སོགས་སེམས་བསྐྱེད་པ་ལན་གསུམ་བརྗོད། དངོས་གཞི་སྭ་བྷཱ་ཝ་སོགས་ནས། ཡིག་འབྲུ་རྣམས་གཡོན་དུ་འཁོར་བས་སྡིག་སྒྲིབ་རྣམས་སངས་སངས་དག་པར་བསམ། ཞེས་པའི་བར་འདོན་བསྒོམ་བྱ། དེ་ནས་ཐུགས་ཀའི་འཁོར་ལོ་འོད་ཟེར་འཕྲོ་བ་དང་བཅས་པའི་དམིགས་པ་དེ་ཉིད་དང་བཅས་ཏེ་སྔགས་བཟླ་བའི་སྒང་ལ་ངག་བཅད་དམ་པར་བྱ། གསོལ་ཇ་བཞེས་འཕྲལ་ཆབ་ལེན་པ་སོགས་གཙང་སྦྲ་བྱ། ཐུན་བསྡུ་བ་ན་བདག་ཉིད་ལ་མཆོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་སོགས་ཀྱིས་མཆོད། ཤིན་ཏུ་དཀར་བའི་སོགས་ནས་ཤེས་རབ་ཕུན་སུམ་ཚོགས་པ་སྩལ་དུ་གསོལ། ཞེས་བསྟོད་ཅིང་གསོལ་བ་བཏབ་པའི་རྗེས་སུ།
སྔ་ཐུན་དགོངས་ཐུན་གང་རུང་ཅིག་གི་མཐར་གཏོར་མ་འབུལ་ཏེ། དེའང་གཏོར་མ་ཆུ་གཙང་གིས་བྲན་ལ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་བརླབས། གཏོར་མགྲོན་བསྐྱེད་པ་ནི། བྲིས་སྐུ་སོགས་ཀྱི་རྟེན་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཝཾ་ལས་རྒྱ་མཚོ་ཆེན་པོ་དཀར་པོ་དཀར་ཞིང་སོགས། རྡོ་རྗེ་སྐྱིལ་མོ་ཀྲུང་གིས་བཞུགས་པ་ཞེས་པའི་བར་རང་ཉིད་ཅེས་པ་དོར་བ་མ་གཏོགས་བདག་བསྐྱེད་ལྟར་བརྗོད། དེའི་ཐུགས་ཀར་ཤེས་རབ་ཀྱི་འཁོར་ལོ་རྩིབས་དྲུག་པའི་ལྟེ་བར་ཨ།
རྩིབས་དྲུག་ལ་མདུན་ནས་བརྩམས་ཏེ་ཨོཾ་ཝཱ་ཀྱེ་དཾ་ནཱ་མ་ཞེས་པས་བསྐོར་བ། དེའི་ཐུགས་ཀའི་ཨ་ཡིག་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་འཇམ་པའི་དབྱངས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས། ཛཿཧཱུྃ་བཾ་ཧོཿཞེས་པས་དེ་ལ་གཉིས་སུ་མེད་པར་བསྟིམས་ནས། དེ་ལ་ཨོཾ་སརྦ་ཏ་ཐཱ་ག་ཏ་ཨརྻ་མཉྫུ་ཤྲཱི་ཨི་དཾ་བ་ལྱཱ་དི་ཁ་ཁ་ཁཱ་ཧི་ཁཱ་ཧི། ཞེས་པ་ལན་གསུམ་མམ་ལྔ་སོགས་ཀྱིས་ཕུལ། ཨོཾ་སརྦ་ཏ་ཐཱ་སོགས་ནས་ཨརྒྷཾ་ནས་ཤབྡའི་བར་གྱིས་མཆོད། ཤིན་ཏུ་དཀར་བའི་མདངས་ལྡན་སོགས་ཀྱིས་བསྟོད་ ་་་་་སྤྲོ་ན་མཚན་ཡང་དག་པར་བརྗོད་པས་ཀྱང་བསྟོད། ཅིང་གསོལ་འདེབས་སྔར་བཞིན་བྱ། དེ་ནས་རྡོ་རྗེ་སེམས་དཔའི་ཡིག་བརྒྱ་ལན་གསུམ་དང༌། མ་འབྱོར་པ་དང་ཉམས་པ་དང་སོགས་ཀྱིས་བཟོད་པར་གསོལ།
ཕྱོགས་བཅུ་ན་བཞུགས་པའི་སངས་རྒྱས་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་སྐུ་གཟུགས་ཀྱི་རྟེན་འདི་ལ་བསྐྱེད་ཅིང་བསྟིམ་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཨོཾ་སུ་པྲ་ཏིཥྛ་བཛྲེ་སྭཱ་ཧཱས་མེ་ཏོག་གཏོར། དེ་ནས། དགེ་བ་འདི་ཡིས་མྱུར་དུ་བདག ། རྗེ་བཙུན་འཇམ་དབྱངས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
ཅེས་དགེ་བ་བསྔོ་ཞིང༌། བདག་གིས་དུས་འདི་ནས་བཟུང་སྟེ་ཞེས་ཤླཽ་ཀ་གཅིག་གིས་སྨོན་ལམ་བཏབ་ལ། བཀྲ་ཤིས་གང་རིགས་བརྗོད། ཐུན་མཚམས་ཐམས་ཅད་དུ་བདག་ཉིད་འཇམ་དཔལ་གྱི་ང་རྒྱལ་དང་མ་བྲལ་བར་བྱའོ། ། དེས་ཐུན་གཅིག་སོང༌། ཐུན་གཉིས་པ་ལ་སྐྱབས་འགྲོ་ནས་བཟུང་སྟེ་བཟླས་པའི་མཇུག་གི་མཆོད་བསྟོད་གསོལ་བ་བཏབ་རྗེས་སུ། གཏོར་བསྔོ་དོར་ནས། དགེ་བ་བསྔོ་བ་ལ་འཇུག་གོ ། ཐུན་གསུམ་པ་ལའང་དེ་དང་འདྲ་སྟེ་དེ་ལྟར་ན་ཐུན་གསུམ་བྱེད་པའི་ལུགས་ཡིན། གལ་ཏེ་ཐུན་བཞི་བྱུང་ན་ཤིན་ཏུ་ལེགས་ཏེ།
ཐོ་རངས་ནས་ཉི་དྲོས་བར་ཐུན་དང་པོ། དེ་རྗེས་ནས་ཉིན་ཕྱེད་བར་ཐུན་གཉིས་པ། ཕྱེད་ཡོལ་ནས་དགོངས་མོའི་བར་ཐུན་གསུམ་པ། དེ་ནས་སྲོད་ཐུན་བར་ཐུན་བཞི་པ་བྱེད་པ་ཡིན་ནོ། ། དེ་ལྟ་བུའི་སྒོ་ནས་གྲངས་བསྙེན་འབུམ་ཕྲག་དྲུག་བྱ་བར་བཤད་ཀྱང་ཐོག་མའི་བསྙེན་པ་ཟླ་བ་གཅིག་ལ་སྔགས་འབུམ་ཕྲག་བཅུ་སོགས་གང་འགྲོ་དང་གསང་སྔགས་ནུས་པ་འབྱིན་བྱེད་སྦྱིན་སྲེག་དང་བཅས་པ་གྲུབ་ན་ལེགས་པ་ཡིན་ནོ། ། འདིའི་སྒྲུབ་སྐོར་མ་ཏིས་མཛད་པའི་རྒྱ་གཞུང་དང་བོད་གཞུང་རྒྱ་སྟོན་དང་ཆག་ལོ་ཙཱ་དང་མཁན་ཆེན་བུདྡྷ་ལཀྵྨཱིས་མཛད་པའི་སྒྲུབ་ཡིག་སོགས་མང་དུ་སྣང་ངོ༌། ། ལྷ་མཆོག་འཇམ་དཔལ་ཇི་ལྟར་བསྙེན་པའི་ཐབས། ། རྣམ་གསལ་བགྱིས་པའི་བསོད་ནམས་སེམས་ཅན་ཁམས། ། བློ་གྲོས་མེ་ལོང་དྭངས་པར་གཙུག་ལག་གཟུགས། ། བརྒྱ་ཕྲག་འགོག་མེད་འཆར་བའི་རྒྱུར་བསྔོའོ། །
ཞེས་འཇམ་དཔལ་དཀར་པོ་མ་ཏིའི་ལུགས་ཀྱི་བསྙེན་པ་བྱ་ཚུལ་ལག་ལེན་རྣམ་གསལ་ཞེས་བྱ་བ་འདིའང་ལྡན་ཡུལ་ཤོད་ཀྱི་ས་འཛིན་མགོན་པོ་རྣམ་རྒྱལ་བའི་གསུང་གིས་བསྐུལ་འཕྲལ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །འཇམ་དཔལ་དཀར་པོ་མ་ཏིའི་ལུགས་ཀྱི་རྗེས་གནང་གི་བླ་མ་བརྒྱུད་པའི་གསོལ་འདེབས་བཞུགས།། ༄༅། །རྗེ་བཙུན་འཇམ་དབྱངས་པཎ་ཆེན་མ་ཏིའི་ཞབས། ། མཁས་མཆོག་ཤཱཀྱ་ཤྲཱི་དང་བྱང་ཆུབ་དཔལ། ། བདེ་བ་དཔལ་དང་སངས་རྒྱས་གཞོན་ནུ་ཅན། ། བསོད་ནམས་ཤེས་རབ་མཁན་ཆེན་ཤེས་རབ་མགོན། ། ཤར་ཆེན་ཡེ་རྒྱལ་ངོར་ཆེན་ཀུན་དགའ་བཟང༌། ། རྒྱལ་ཚབ་ཀུན་དབང་རཏྣ་ཝརྡྷ་དང༌། ། དཀོན་མཆོག་ལྷུན་གྲུབ་ནམ་མཁའ་དཔལ་བཟང་པོ། ། ནམ་མཁའ་སངས་རྒྱས་ནམ་མཁའ་དཔལ་བཟང་དང༌། །
སངས་རྒྱས་ཕུན་ཚོགས་ཚུལ་ཁྲིམས་ལྷུན་གྲུབ་སོགས། ། བྱིན་རླབས་གདམས་ངག་དངོས་བརྒྱུད་བླ་མ་དང༌། ། འཇམ་དཔལ་ལ་སོགས་ཡི་དམ་རྒྱལ་བ་སྲས། ། བསྟན་སྲུང་བཅས་ལ་ཕྱག་འཚལ་བསྙེན་པའི་མཐུས། ། བདག་གཞན་ལས་ཉོན་སྒྲིབ་པ་ཀུན་སྦྱངས་ནས། ། གཞུང་ལུགས་ཀུན་ཤེས་འཆད་རྩོམ་རྩོད་པ་ལ། ། ཐོགས་པ་མེད་པའི་བློ་གྲོས་འོད་བརྒྱ་པའི། ། ཕན་བདེའི་སྣང་བས་བསྟན་འགྲོར་ཁྱབ་པར་མཛོད། ། ཅེས་པ་འཇམ་དཔལ་དཀར་པོའི་བླ་མ་བརྒྱུད་པའི་གསོལ་འདེབས་འདི་ནི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །སྐྱབས་གནས་ཀུན་འདུས་བླ་མ་འོད་དཔག་མེད། །
སངས་རྒྱས་ཀུན་འདུས་ཡི་དམ་སྤྱན་རས་གཟིགས། ། ལས་བཞི་ཀུན་སྒྲུབ་མཁའ་འགྲོ་ཆོས་སྐྱོང་སྟེ། ། ཁམས་གསུམ་ཀུན་ཏུ་གཟིགས་པའི་ཚོགས་རྣམས་ཀྱི། ། བདག་ལ་གསོན་གཤིན་ཕྱོགས་ནས་གང་བྱིན་པའི། ། བསམ་སྦྱོར་དགེ་བས་ཉེར་མཚོན་རང་གཞན་གྱི། ། སྒོ་གསུམ་གྱིས་བསགས་དགེ་ཚོགས་བསྡོམས་པའི་མཐུས། ། དམིགས་ཡུལ་དེ་དེས་ཐོགས་དྲངས་སེམས་ཅན་རྣམས། ། དམྱལ་བ་ཡི་དྭགས་དུད་འགྲོར་མི་སྐྱེ་བར། ། དལ་འབྱོར་ལུས་ཐོབ་བྱང་ཆུབ་སྤྱོད་སྤྱད་པས། ། གྲུ་འཛིན་བདེ་བ་ཅན་སོགས་སངས་རྒྱས་ཞིང༌། །
སྐྱེ་བའི་སྨོན་ལམ་འབྲས་བུ་སྨིན་པར་ཤོག ། ཅེས་བསྔོ་བ་སྨོན་ལམ་བསྡུས་པ་བདེ་ལྡན་འགུགས་པའི་ཕོ་ཉ་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་རང་གི་ཁ་ཏོན་དུ་བྲིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
