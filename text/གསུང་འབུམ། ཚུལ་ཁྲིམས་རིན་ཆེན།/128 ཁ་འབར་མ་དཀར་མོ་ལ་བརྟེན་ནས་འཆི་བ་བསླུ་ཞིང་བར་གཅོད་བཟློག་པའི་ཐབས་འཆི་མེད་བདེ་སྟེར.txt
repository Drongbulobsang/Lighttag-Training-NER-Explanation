གསུང་འབུམ། ཚུལ་ཁྲིམས་རིན་ཆེན།
པོད ༡༢༨
ཁ་འབར་མ་དཀར་མོ་ལ་བརྟེན་ནས་འཆི་བ་བསླུ་ཞིང་བར་གཅོད་བཟློག་པའི་ཐབས་འཆི་མེད་བདེ་སྟེར།
༼ཉ༽ ༄༅། །ཁ་འབར་མ་དཀར་མོ་ལ་བརྟེན་ནས་འཆི་བ་བསླུ་ཞིང་བར་གཅོད་བཟློག་པའི་ཐབས་འཆི་མེད་བདེ་སྟེར་ཞེས་བྱ་བ་བཞུགས་སོ།། གང་གི་བཀའ་ལུང་བདུད་རྩིའི་ཟེགས་མ་ཡང༌། ། སུ་ཞིག་སྙིང་གི་ཡོལ་གོར་ལྷུང་ཙམ་གྱིས། ། སྲིད་ཞིའི་བདེ་ལེགས་འཚོ་ཁམས་བརླིང་བྱེད་པ། ། ཐུབ་མཆོག་ལྷ་བརྒྱའི་མགོན་པོ་གཙུག་ཏུ་མཆོད། ། ཁ་འབར་གཏོར་མའི་རྣལ་འབྱོར་ལ་བརྟེན་ནས། ། ལུས་ཅན་བར་ཆད་འཆི་རིགས་བསླུ་བའི་ཐབས། ། རྒྱལ་བའི་བཀའ་དང་པད་འབྱུང་ཞལ་ལུང་གི ། དགོངས་དོན་ཉམས་སུ་བླང་བདེའི་སྒྲོན་མ་འདེགས། །
དེའང་འདིར་ཁ་འབར་མ་དཀར་མོའི་ལག་ལེན་ངག་འདོན་གྱི་རིམ་པ་ལ། ཟན་གྱིས་ངར་མི་ཆང་བུ་མཐེབ་ཀྱུ་ཟན་རིལ་རྣམས་མང་ཉུང་ཇི་ལྟར་རིགས་པར་བྱས་ནས། རིན་པོ་ཆེའི་སྣོད་གཙང་མར་ངར་མི་གཅིག ཆང་བུ་གཅིག་མཐེབ་ཀྱུ་གཅིག་རིལ་བུ་གཅིག་རྣམས་བཤམས་ནས། ཐོག་མར་སངས་རྒྱས་ཆོས་ཚོགས་སོགས་ཚར་གསུམ་གྱིས་སྐྱབས་འགྲོ་དང༌། སྔོན་གཅུང་དགའ་བོ་གཏོར་མ་འདི་ལ་བརྟེན་ནས་ཚེ་རིང་བ་དང་ནད་མེད་པ་དང༌། བར་ཆད་ཐམས་ཅད་ཞི་བར་གྱུར་པ། དེ་བཞིན་དུ་བདག་ཅག་དཔོན་སློབ་འཁོར་དང་བཅས་པ་ཐམས་ཅད་ཚེ་རིང་བ་དང༌། ནད་མེད་པ་དང༌། བར་ཆད་ཐམས་ཅད་ཞི་བར་བྱ་བའི་ཕྱིར་དུ་ཁ་འབར་མའི་གཏོར་མ་ལ་འཇུག་པར་བགྱིའོ་སྙམ་དུ་སེམས་བསྐྱེད།
ཚད་མེད་བཞི་བསྒོམ། དེ་ནས་སྭ་བྷཱ་ཝའི་སྔགས་བརྗོད་པས་ཆོས་ཐམས་ཅད་སྟོང་པར་གྱུར། སྟོང་པའི་ངང་ལས་པདྨ་དང་ཟླ་བའི་གདན་གྱི་དབུས་སུ་ཨོཾ་མུ་ནི་མུ་ནི་མ་ཧཱ་མུ་ན་ཡེ་སྭཱ་ཧཱ་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་ཤཱཀྱ་ཐུབ་པ་སྐུ་མདོག་དཀར་པོ་ཚངས་པར་སྤྱོད་པའི་ཆ་ལུགས་ཅན། ཕྱག་གཉིས་མཆོག་སྦྱིན་གྱི་ཕྱག་རྒྱ་མཛད་པའི་ཕྱག་མཐིལ་དུ་ཟླ་བའི་དཀྱིལ་འཁོར་གྱི་ལྟེ་བར་ཡི་གེ་ཨ་དཀར་པོ་རེ་རེས་མཚན་པའི་སྐུར་གྱུར་ཞེས་གསལ་བཏབ་ལ། དེའི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ་ལ་སྔགས་ཀྱིས་བསྐོར་བར་བསམས་ལ། མུ་ནིའི་སྔགས་ཇི་ལྟར་འཚམ་པར་བཟླས། དེ་ནས་མདུན་གྱི་ནམ་མཁར་བཅོམ་ལྡན་འདས་ཤཱཀྱ་ཐུབ་པ་ལ་ཕྱོགས་བཅུའི་སངས་རྒྱས་སྲས་དང་བཅས་པ་ཐམས་ཅད་ཀྱིས་བསྐོར་ནས་བཞུགས་པ་ལ་ཡན་ལག་བདུན་པ་འབུལ་བ་ནི། ཇི་སྙེད་སུ་དག་ནས་ཕྱིར་བསྔོའོ་ཞེས་པའི་བར་བརྗོད་ལ། དེ་དག་གི་སྤྱན་སྔར་འཁོད་བཞིན་པས།
མགྲོན་དགུག་པ་ནི། རང་གི་སྙིང་ག་ནས་འོད་ཟེར་འཕྲོས་པས། ཡི་དྭགས་ཀྱི་གཙོ་མོ་ཁ་འབར་མས་གཙོ་བྱས་པའི་ཡི་དྭགས་གངྒཱ་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་ཐམས་ཅད་སངས་རྒྱས་བཅོམ་ལྡན་འདས་ཀྱི་བཀའ་ལུང་རྗེས་སུ་དྲན་པ་དང་བདག་གི་བསམ་པ་རྣམ་པར་དག་པའི་མཐུས། མཆོད་སྦྱིན་གྱི་གཏོར་མའི་མགྲོན་དུ་སྐད་ཅིག་གིས་མཆིས་པར་གྱུར་ཅིག ཨོཾ་ཨཱ་ཀརྵ་ཡ་ཛཿ ཞེས་པས་བཀུག་ལ། སྣོད་ཅིག་ཏུ་གླུད་རེ་དང༌། ཆང་བུ་རེ་དང༌། མཐེབ་ཀྱུ་རེ་དང༌། རིལ་བུ་རེ་བཤམས་པ་ཆུས་བྲན་པའི་གཏོར་མ་ལ་དམིགས་ནས།
ཨ་མྲྀ་ཏས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། ཞེས་པས་སྟོང་པར་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཨ་དཀར་པོས་མཚན་པར་གྱུར། བདག་ཉིད་ཤཱཀྱ་ཐུབ་པར་གསལ་བའི་ཕྱག་མཐིལ་གྱི་ཨ་གཉིས་ལས་བདུད་རྩིའི་ཆུ་རྒྱུན་དཀར་པོ་དཔག་ཏུ་མེད་པ་ནར་གྱི་བྱུང་བའི་གཏོར་སྣོད་ཀྱི་ཨ་ལ་བབས། ཨ་དེ་དག་ཀྱང་ཞུ་བ་ལས་བྱུང་བའི་གླུད་དང་གཏོར་མ་འདོད་དགུ་འབྱུང་བ་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ནས། ཕྱག་གཉིས་མཆོག་སྦྱིན་གྱི་ཕྱག་རྒྱས་གཏོར་མ་ལ་གཏད། ན་མཿས་མནྟ་བུདྡྷ་ནཱཾ་ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ་ཕཊ། བདག་དང་སྦྱིན་བདག་དཔོན་སློབ་འཁོར་དང་བཅས་པའི་སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་ནད་གདོན་བར་དུ་གཅོད་པ་ཐམས་ཅད་ཞི་བར་གྱུར་ཅིག་ཤཱནྟིཾ་ཀུ་རུ་སྭཱ་ཧཱ།
ཞེས་སྔགས་མཇུག་ཏུ་སེ་གོལ་གཏོགས་པ་རེ་དང་བཅས་པ་ལན་བདུན་ནམ་ཉེར་གཅིག་གིས་བསྔོས་པས། ཡི་དྭགས་ཀྱི་གཙོ་མོ་ཁ་འབར་མས་གཙོར་བྱས་པའི་ཡི་དྭགས་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་རྣམས་གླུད་དང་གཏོར་མ་འདོད་དགུ་འབྱུང་བ་འདིས་ཚིམ་ཞིང་རེ་བ་ཐམས་ཅད་ཁེངས་པར་གྱུར་ཅིག ཅེས་དང༌། བདག་གི་བསམ་པའི་སྟོབས་དང་ནི། ། ཞེས་སོགས་ནས། ཐོགས་པ་མེད་པར་འབྱུང་གྱུར་ཅིག ། ཅེས་པས་བསྔོས་ལ་གཏོར་གླུད་ཆུ་དང་བཅས་པ་སྣོད་གཅིག་ཏུ་དོར། དེ་ལྟ་བུ་ལན་གསུམ་ལ་སོགས་པ་གང་འགྲུབ་བྱས་པའི་རྗེས་སུ། སྣོད་དེ་ཆུས་བཀང་ལ་བདེན་སྟོབས་བརྗོད་པའི་ཕྱིར། སྙིང་གར་ཐལ་མོ་སྦྱར་ལ།
ན་མོ་སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། བདག་གི་བསམ་པ་རྣམ་པར་དག་པའི་བདེན་པ་དང༌། བདེན་པ་ཆེན་པོའི་བྱིན་བརླབས་ཀྱིས་སྦྱིན་བདག་ཆེ་གེ་མོས་གཙོར་བྱས་པའི་བདག་ཅག་དཔོན་སློབ་འཁོར་དང་བཅས་པ་རྣམས་ལ་སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་ནད་ཀྱི་རིགས་སུ་གྱུར་པ་རླུང་ལས་གྱུར་པ་དང༌། མཁྲིས་པ་ལས་གྱུར་པ་དང༌། བད་ཀན་ལས་གྱུར་པ་དང༌། འདུས་པ་ལས་གྱུར་པ་སྟེ་ནད་བཞི་བརྒྱ་རྩ་བཞིའི་གནོད་པ་ཐམས་ཅད་ཞི་བར་གྱུར་ཅིག གདོན་གྱི་རིགས་སུ་གྱུར་པ་ལྷའི་གདོན་དང༌། ཀླུའི་གདོན་དང༌།
ལྷ་མ་ཡིན་གྱི་གདོན་དང༌། དྲི་ཟའི་གདོན་དང༌། འབྱུང་པོའི་གདོན་དང༌། རྒྱལ་པོའི་གདོན་ལ་སོགས་པ་གདོན་སྟོང་ཕྲག་བརྒྱད་ཅུ་རྩ་བཞིའི་གདོན་ཐམས་ཅད་ཞི་བར་གྱུར་ཅིག བགེགས་ཀྱི་རིགས་སུ་གྱུར་པ་བདུད། བཙན། རྒྱལ་པོ། པེ་ཧར། དམུ། མ་མོ།
གཤིན་རྗེ་དམ་སྲི་ལ་སོགས་བགེགས་རིགས་སྟོང་ཕྲག་བརྒྱད་ཅུ་རྩ་བཞིའི་གནོད་པ་ཐམས་ཅད་ཞི་བར་གྱུར་ཅིག སརྦ་ཤཱནྟིཾ་ཀུ་རུ་སྭཱ་ཧཱ། ཞེས་ལན་གསུམ་བརྗོད། དེ་དག་སྡེ་ཚན་རེ་རེའི་མཐར་ཡང་ཐལ་མོ་གསུམ་གསུམ་བརྡབ། ཁྱད་པར་ཡི་དྭགས་གཙོ་མོ་ཁ་འབར་མ་ལ་སོགས་པའི་ཡི་དྭགས་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་དེ་རྣམས་ཀྱི་ལག་པ་གཡས་པར་ཚེའི་མདའ་དར། གཡོན་པས་ཚེའི་བུམ་པ་ཐོགས་ནས། བདག་ཅག་ཡོན་མཆོད་འཁོར་དང་བཅས་པའི་བླ་ཚེ་ཡར་བ། ཉམས་པ། འཐོར་བ་སོགས་དང༌། འཁོར་འདས་སྣོད་བཅུད་ཀྱི་ཚེ་བཅུད་ཐམས་ཅད་མདའ་དར་གྱིས་བཀུག་ནས་བུམ་པར་བསྟིམ་པར་བསམ་ཞིང་མདའ་དར་དང་ཚེ་བུམ་རང་གི་ལག་ཏུ་ཐོགས་ལ།
ན་མོ་བུདྡྷཱ་ཡ། ན་མོ་དྷརྨཱ་ཡ། ན་མ་སཾ་གྷཱ་ཡ། ཏདྱ་ཐཱ། ཨིཊྚེ། བཊྚེ། ནཊྚེ། ཀུ་ནཊྚེ། ཊཀྐེ། ཋཀྐེ།
ཋ་རཀྐེ། ཨུ་རུ་མ་ཏི། རུ་རུ་མ་ཏི། རུ་རུ་ཧིལླི་མིལླི། སབྦ་ཛྙཱ། དུ་པ་དགྒ ན་མཿ སབྦ། སམྨ། ས་མུཛྫྷ་ནཱི། སིཛྫྙཱནྟུ་མེ་མནྟྲ་པཱ་དཱཿསྭཱ་ཧཱ།
ཞེས་པ་སྒྲ་མི་སྙན་པའི་ཚེ་གཟུངས་དི་རི་རི་བཟླ་བར་བསམས་ལ། རང་ཉིད་ཀྱིས་ཚེ་གཟུངས་ཅི་རིགས་པར་བཟླས་མཐར། ཚེའི་མདའ་དར་དང་བུམ་པ་གཉིས་བསྒྲུབ་བྱ་རྣམས་ཀྱི་མགོ་བོར་གཡབ་ཅིང་ལག་ཏུ་གཏད་ནས་བསྒྲུབ་བྱ་དེས་ཀྱང་ཤེས་ན་ཚེ་གཟུངས་ཚར་བདུན་སོགས་བཟླར་གཞུག མི་ཤེས་ན་རང་གིས་བརྗོད་ལ། དེ་ནས་དེ་རྣམས་ཀྱིས་དགའ་མགུ་ཡི་རངས་པའི་སེམས་ཀྱི་ཕྱིར་འགྲོ་བ་ན། ཆོས་ཀྱི་སྦྱིན་པས་ཕྱིན་ཆད་ཀྱང་གནོད་པ་མི་བྱེད་པར་གདམས་པ་ནི། རང་ཉིད་ཤཱཀྱ་ཐུབ་པའི་ང་རྒྱལ་དང་ལྡན་པས། ཆོས་རྣམས་ཐམས་ཅད་རྒྱུ་ལས་བྱུང༌། ། ཞེས་པ་ནས་འོན་ཀྱང་སྐྱོབ་པའི་སྲས་སུ་སྐྱེ། ཞེས་དང༌།
བདག་ཅག་ཡོན་མཆོད་འཁོར་བཅས་ཀྱིས། ། ཚེ་རབས་སྔོན་ནས་ད་ལྟའི་བར། ། བསད་དང་བཅིངས་དང་བརྡེག་པ་དང༌། ། ཕྲོགས་དང་བརྐུས་པ་ལ་སོགས་པའི། ། ལན་ཆགས་ཤ་འཁོན་གཉེར་བ་རྣམས། ། འདོད་ཡོན་རིན་ཆེན་ངར་གླུད་དང༌། ། མཆོད་སྦྱིན་གཏོར་མས་ཚིམ་གྱུར་ནས། ། ལན་ཆགས་ཤ་འཁོན་བྱང་བ་དང༌། ། བདག་ཅག་དཔོན་སློབ་འཁོར་བཅས་ཀྱི། ། ཚེ་སྲོག་བརྐུས་ཕྲོགས་གཞོམ་པ་རྣམས། །
ད་ལྟ་ཉིད་དུ་ཚུར་བྱིན་ལ། ། རང་རང་གནས་སུ་འགྲོ་བར་གྱིས། ། འབྱུང་པོ་ས་འོག་རྒྱུ་བ་དང༌། ། གང་ཡང་ས་སྟེང་སོགས་ནས། སརྦ་བྷཱུ་ཏ་གཙྪ། ཞེས་བརྗོད་པས་ཕྱིར་སོང་བར་བསམས་ལ། གླུད་གཏོར་དང་བཅས་པ་ཕྱི་རོལ་གཙང་སར་དོར། བསོད་ནམས་འདི་ཡིས་ཐམས་ཅད་གཟིགས་པ་ཞེས་སོགས་དང༌། སེམས་ཅན་ནད་པ་ཇི་སྙེད་སོགས་དང༌། སྨན་རྣམས་མཐུ་དང་ལྡན་པ་ཞེས་སོགས་ཀྱིས་བསྔོ་བ་དང༌།
ཆེ་བའི་ཆེ་མཆོག་ལ་སོགས་པ་བཀྲ་ཤིས་ཀྱིས་མཐའ་བརྒྱན་པར་བྱའོ། ། ཐུབ་དབང་གསང་བ་སྔགས་ཀྱི་རྒྱ་ཆེ་བར། ། བྱིན་རླབས་གཏོར་མས་གྲངས་མེད་ཡི་དྭགས་མགྲོན། ། ཚིམ་པར་བསྟབས་པ་འཆི་མེད་བདེ་སྟེར་འདི། ། བགྱིས་པས་འགྲོ་ལ་ཕན་བདེ་འབྱུང་གྱུར་ཅིག ། ཅེས་ཁ་འབར་མ་དཀར་མོ་ལ་བརྟེན་ནས་འཆི་བ་བསླུ་ཞིང་བར་གཅོད་བཟློག་པའི་ཐབས་འཆི་མེད་བདེ་སྟེར་ཞེས་བྱ་བ་འདི་ནི། སློབ་དཔོན་རིན་པོ་ཆེས་ལྷོ་བྲག་གནམ་སྐས་ཅན་དུ་ཀླུ་བདུད་ནག་པོའི་ལྟོ་བར་སྦས་པ་གུ་རུ་ཆོས་ཀྱི་དབང་ཕྱུག་གིས་ཟབ་གཏེར་ནས་སྤྱན་དྲངས་པའི་དགོངས་དོན་དང་རིག་འཛིན་དབང་པོའི་སྡེས་མཛད་པ་རྣམས་ཕྱོགས་གཅིག་ཏུ་བསྡེབས་པ་ཁ་འགེངས་ཅུང་ཟད་ཀྱང་བགྱིས་ཏེ་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་འགྲོ་ཀུན་འཆི་བདག་བདུད་ལས་རྣམ་པར་རྒྱལ་བར་གྱུར་ཅིག། །། ༄༅། །འཆི་བ་བསླུ་བའི་གདམས་པ་ཆེས་ཟབ་རིང་འཚོའི་དཔལ་སྟེར་བཞུགས།། ༄༅། །འཁོར་ལོའི་མགོན་པོ་བླ་མ་དང༌། ། ཉི་མའི་གཉེན་ལ་ཕྱག་བགྱིས་ནས། །
འཆི་བསླུའི་གདམས་པ་ཆེས་ཟབ་པ། ། ཉམས་སུ་བླང་བདེ་འདིར་སྤེལ་ལོ། ། ཁྲོ་བུ་ལོ་ཙཱ་བའི་ལུགས་ཀྱི་འཆི་བ་བསླུ་བའི་གཏོར་མ་བཏང་བའི་ཚུལ་ནི་འོག་ཏུ་དགོས་པའི་དཀར་གཏོར་ཉེར་བསྡོགས་བྱས། སྐྱབས་འགྲོ་སེམས་བསྐྱེད་དང༌། བདག་ཡི་དམ་གང་རུང་དུ་བསྒོམ་གསུངས་ཀྱང༌། སྒྲུབ་ཐབས་བརྒྱ་རྩའི་དབུ་ནས་འབྱུང་བའི་ཐུབ་པ་རྡོ་རྗེ་གདན་པ་གཙོ་འཁོར་གྱི་བསྒོམ་བཟླས་བྱས་མཐར། འཁོར་གཉིས་དང་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པའི་བར་ཉམས་སུ་བླང་ན་ལེགས། དེ་ནས་མདུན་དུ་དཀར་གཏོར་ལོ་གྲངས་ལྟ་བུ་མང་དུ་བཤམས་པ་དེ་ཆུས་བྲན་ལ། ཨོཾ་ཨཱཿཧཱུྃ་ལན་མང་དུ་བརྗོད་པས་གཏོར་མ་དེ་རྣམས། གང་འཆི་བ་བསླུ་བའི་མི་དེ་འདྲ་བ་གྲངས་མང་པོར་བྱིན་གྱིས་བརླབས་ཏེ།
ཧཱུྃ་མཛད་ཀྱི་ཕྱག་རྒྱ་དང་ངག་ཏུ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི༴ ཆོས་ཀྱི༴ དགེ་འདུན་གྱི༴ གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་ཁྲོ་མོ་རྣམས་ཀྱི༴ ཆོས་ཅན་རྒྱུ་འགྲས་བསླུ་བ་མེད་པའི་བདེན་པ་དང༌། ཆོས་ཉིད་འགྱུར་བ་མེད་པའི་བདེན་པ་དང་བདེན་པ་ཆེན་པོའི་བྱིན་གྱི་བརླབས་ཀྱིས། སྦྱིན་པའི་བདག་པོ་ཆེ་གེ་མོའི་ལུས་ངག་ཡིད་གསུམ་ལ་གནོད་ཅིང་འཚེ་བར་བྱེད་པའི་གདོན་བགེགས་ནད་བདག་ཡམས་བདག་འཆི་བདག་ཕོ་མོ་གང་ཡིན་པ་དེ་དག་ཐམས་ཅད་འཆི་བསླུའི་སྲོག་གླུད་ལེན་པའི་ཕྱིར་སྐད་ཅིག་ཐང་ཅིག་ཡུད་ཙམ་ལ་འདིར་མཆིས་པར་གྱུར་ཅིག ཊ་ཀི་ཧཱུྃ་ཛཿཞེས་ལན་གསུམ་གྱིས་བཀུག་ལ།
ཐལ་མོ་སྦྱར་ཏེ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། ཞེས་བརྗོད་པས། གནོད་བྱེད་ཀྱི་གདོན་དེས་གཙོ་བྱས་པའི་མགྲོན་རིགས་རྣམས་ལ་བསྔོས་པ་སོ་སོར་ཐོབ་ཅིང་བཀྲེས་རྔབས་ཐམས་ཅད་སངས་བར་བསམ། དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། ། ཞེས་བརྗོད་པས་དེ་རྣམས་གཟུགས་བཟང་བ་ཐོབ་པར་བསམ། དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། ། ཞེས་བརྗོད་པས་དེ་རྣམས་ན་ཚ་སྡུག་བསྔལ་ཐམས་ཅད་དང་བྲལ་བར་གྱུར་པར་བསམ། དེ་བཞིན་གཤེགས་པ་འཇིགས་པ་ཐམས་དང་བྲལ་བ་ལ་ཕྱག་འཚལ་ལོ། ། ཞེས་བརྗོད་པས་དེ་རྣམས་བསྔོས་པ་སོ་སོར་ཐོབ་པ་ལ་གཞན་གྱི་གནོད་འཚེའི་འཇིགས་པ་ཐམས་ཅད་དང་བྲལ་བར་གྱུར་པར་བསམས་ལ།
ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཞེས་ཁ་འབར་མའི་སྔགས་བདུན་གྱིས། རང་གི་མདུན་དུ་གནོད་བྱེད་དེ་གཅན་གཟན་ལ་སོགས་པའི་རྣམ་པ་ཅན་དུ་ཁ་གདངས་པ་མང་དུ་ཡོད་པར་བསམས་ལ། སྔར་བྱིན་གྱིས་བརླབས་པའི་འཆི་བསླུའི་མི་དེ་འདྲ་བ་བསྐྱེད་པ་དེ་རྣམས་ཁར་མགོ་མཇུག་བཟློག་སྟེ། དབང་མེད་དུ་བཙངས་པར་བསམས་ཞིང་མདུན་གྱི་གཏོར་སྣོད་དུ་དོར། སླར་ཡང་དེ་བཞིན་གཤེགས་པ་བཞིའི་མཚན་དང་སྔགས་ལན་བདུན་རེ་ལ་དེ་འདྲ་བ་རེ་རེ་བྱ། དེ་ལྟར་ལོ་གྲངས་ལྟ་བུ་མང་ཉུང་ཇི་ལྟར་རིགས་པར་བྱས་རྗེས་སུ། ལན་ཆགས་ཐམས་ཅད་བྲལ་བར་གྱུར་ཅིག བུ་ལོན་ཐམས་ཅད་ཁྱེར་བར་གྱུར་ཅིག ཤ་འཁོན་ཐམས་ཅད་བྱང་བར་གྱུར་ཅིག་ཅེས་བརྗོད་དོ། །
དེ་ནས་རང་ཉིད་ཐུབ་པའི་ང་རྒྱལ་དང་ལྡན་པས། ཉོན་ཅིག་མཆོད་སྦྱིན་བསྟབས་པའི་མགྲོན། ། དེང་གི་སྦྱིན་བདག་ཆེ་གེ་མོའི། ། ལུས་ལ་རྣམ་པར་འཚེ་བྱེད་པའི། ། ནད་བདག་ཡམས་བདག་ཕོ་མོ་དང༌། ། འཆི་བདག་བདུད་རིགས་འཁོར་བཅས་རྣམས། ། གླུད་འདི་བཞེས་ལ་ཚེ་སྲོག་བྱིན། ། བཟུང་བ་ཐོང་ལ་བཅིངས་པ་ཁྲོལ། ། མ་ཚེ་བར་ནི་གཞན་དུ་དེངས། ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིག །
དུལ་ཞིང་ཡང་དག་སྡོམ་ལ་སོགས་ནས། གདོན་རྣམས་རང་རང་གནས་སུ་དེང་ཞེས་དང༌། སརྦ་བྷཱུ་ཏ་གཙྪ། སརྦ་པྲེ་ཏ་གཙྪ། ན་མཿས་མནྟ་ཀཱ་ཡ་ཝཱཀྩིཏྟ་སོགས་ཁྲོ་བོའི་སྔགས་བརྗོད་ཅིང་གདོན་རྣམས་རང་གནས་སུ་སོང་བར་བསམས་ལ། གཏོར་མ་དེ་རྣམས་ནད་པའི་ལོ་བདུད་ཡོད་པའི་ཕྱོགས་སུ་བཏང་སྟེ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུངས་ལ། བསོད་ནམས་འདི་ཡིས་ཐམས་ཅད་གཟིགས་པ་སོགས་དང༌། སེམས་ཅན་ནད་པ་སོགས་དང༌། སྨན་རྣམས་མཐུ་དང་སོགས་སྨོན་ལམ་དང་བཀྲ་ཤིས་གང་ཤེས་ཀྱིས་མཐའ་བརྒྱན་པར་བྱའོ། །
འདི་སྡིག་ཆེ་བས་གཞན་ལ་མི་སྤེལ་ཞེས་ཆོས་རྗེ་ལོ་ཙཱ་བ་བྱམས་པའི་དཔལ་གྱིས་གསུངས་སོ། ། ལོ་ཆེན་ཞལ་ལུང་རྒྱ་མཚོའི་བཅུད། ། རིང་འཚོ་ཚེ་དཔལ་བསྐྱེད་པ་འདི། ། རྣམ་གསལ་བགྱིས་པས་འགྲོ་བ་ཀུན། ། འཆི་བདག་དགྲ་ལས་རྒྱལ་གྱུར་ཅིག ། ཅེས་ཁྲོ་ཕུ་ལོ་ཙཱའི་མན་ངག་ལས་འབྱུང་བའི་འཆི་བསླུའི་གདམས་པ་རིང་འཚོའི་དཔལ་སྟེར་ཞེས་བྱ་བ་འདི་ནི། འཆི་བསླུའི་ཆོ་ག་རྒྱས་པ་མང་དུ་མི་ནུས་པ་རྣམས་ལ་ཕན་པའི་ཕྱིར། ཉམས་སུ་བླང་བདེ་བའི་ཁ་འགེངས་ཅུང་ཟད་དང་བཅས་ཏེ། བནྡེ་ཚུལ་ཁྲིམས་རིན་ཆེན་དུ་བོད་པས་འཕྲལ་དུ་བྲིས་པ་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
