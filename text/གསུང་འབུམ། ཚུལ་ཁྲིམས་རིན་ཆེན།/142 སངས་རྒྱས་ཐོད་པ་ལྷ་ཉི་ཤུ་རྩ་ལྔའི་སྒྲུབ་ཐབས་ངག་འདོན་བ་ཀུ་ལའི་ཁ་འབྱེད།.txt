གསུང་འབུམ། ཚུལ་ཁྲིམས་རིན་ཆེན།
པོད ༡༤༢
སངས་རྒྱས་ཐོད་པ་ལྷ་ཉི་ཤུ་རྩ་ལྔའི་སྒྲུབ་ཐབས་ངག་འདོན་བ་ཀུ་ལའི་ཁ་འབྱེད།
༼ཏ༽ ༄༅། །སངས་རྒྱས་ཐོད་པ་ལྷ་ཉི་ཤུ་རྩ་ལྔའི་སྒྲུབ་ཐབས་ངག་འདོན་བ་ཀུ་ལའི་ཁ་འབྱེད་ཅེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། བྱང་ཆུབ་ཕྱོགས་ཆོས་ཐར་པའི་གྲོང་ཁྱེར་དབུས། ། ཡེ་ཤེས་ལྔ་ལྡན་བདེ་བ་ཆེན་པོའི་གར། ། སྐུ་གསུམ་འཁོར་ལོར་དབང་བསྒྱུར་སངས་རྒྱས་ཐོད། ། བདེ་བ་སྐྱོང་མཆོག་བླ་མའི་ཞབས་ལ་འདུད། ། གང་དེའི་བརྗོད་དོན་འགྲེལ་བྱེད་ས་ར་ཧས། ། རྟེན་དང་བརྟེན་པའི་མངོན་རྟོགས་བཀྲལ་བའི་གཞུང༌། ། བརྒྱུད་ལྡན་གདམས་པའི་ཞལ་ལུང་ཆེས་གསལ་བ། །
བགྱིད་ལ་བླ་མ་མཁའ་འགྲོའི་གནང་བ་སྩོལ། ། རྗོད་བྱེད་ཉུང་ངུར་བརྗོད་བྱ་སྦས་པའི་མཚང༌། ། བརྟོལ་ལ་མདའ་བསྣུན་བརྣབ་སེམས་སྐྱེས་པའི་ལས། ། དཀར་མིན་ལ་སྐྲག་རྡོ་རྗེ་རྣོན་པོ་དེ། ། འདྲི་བྱེད་སྨྱི་གུའི་རྫས་སུ་བརྫུས་སམ་སྙམ། ། དཀྱིལ་འཁོར་འདིར་དབང་བསྐུར་བ་ཐོབ་ཅིང་དམ་ཚིག་དང་སྡོམ་པ་ལ་གནས་པའི་རྣལ་འབྱོར་པ་སྟན་བདེ་བ་ལ་འདུག་སྟེ་བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། བྱང་ཆུབ་ཏུ་སེམས་བསྐྱེད་པ་དང༌། རྡོ་རྗེ་སེམས་དཔའི་བསྒོམ་བཟླས་མ་རྒྱུད་སྤྱི་ལྟར་བྱ་བ་རྣམས་སྔོན་དུ་སོང་ནས། རང་གི་སྙིང་གར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་འོད་ཟེར་ལྔ་དང་ལྡན་པ་རིགས་ལྔའི་བདག་ཉིད་དུ་བསམ། ཧཱུྃ་དེའི་འོད་ཟེར་ལས་བྱུང་བའི་གཤིན་རྗེ་མཆེ་བ་མ་ལ་སོགས་པ་མཆོད་པའི་ལྷ་མོ་རྣམས་སྤྲོས་ཏེ།
ཧེ་རུ་ཀ་དང་སྣ་ཚོགས་སྡེ་མ་མཉམ་པར་སྦྱོར་བ་ལ་ཕྲེང་བཟང་མ་ལ་སོགས་པའི་རྣལ་འབྱོར་མ་ཉི་ཤུ་རྩ་བཞིས་བསྐོར་བ་མདུན་གྱི་ནམ་མཁར་སྤྱན་དྲངས་ཏེ། ལུས་ཀྱི་ཐལ་མོ་སྦྱར་ཏེ། ན་མོ་གུ་རུ་བྷྱཿ ན་མོ་བུདྡྷ་ཀ་པཱ་ལི་ས་པ་རི་ཝཱ་ར་མཎྜ་ལེ་བྷྱཿཞེས་བརྗོད་དེ་བླ་མ་དང་དཀྱིལ་འཁོར་གྱི་ལྷ་ལ་ཕྱག་འཚལ། བུདྡྷ་ཀ་པཱ་ལི་ས་པ་རི་ཝཱ་ར་མཎྜལ་ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན། པཱ་དྱཾ་པྲ་ཏཱིཙྪས་ཞབས་བསིལ། ཨོཾ་བུདྡྷ་ཀ་པཱ་ལི་ནི་ཊ་ཡ་ཊ་ཡ་སརྦ་ཤུ་བྷ་པྲ་དྷ་ཡི་ནི་ཧཱུྃ་ཕཊ་སྤོས་དང༌། ཨོཾ་བུདྡྷ་ཀ་པཱ་ལི་ནི་མ་ཊ་མ་ཊ་ཨ་སྭཱ་ཧཱས་མེ་ཏོག་དང༌། ཨོཾ་མ་ཏ་ཀ་པཱ་ལི་བཛྲ་བ་ར་བ་ར་ཏ་ཌ་ཏ་ཌ་ཏ་པ་ཡ་ཏ་པ་ཡ་མ་ཏ་མ་ཏ་ཧཱུྃ་ཏཾ་སྭཱ་ཧཱས་དྲི་མཆོག་དང༌། ཨོཾ་བུདྡྷ་ཀ་པཱ་ལི་ནི་ཕི་གྲྀཧྞ་པ་ཡ་བ་ར་བ་ར་ཏ་ཌ་ཏ་ཌ་ཏ་ཏ་ཡ་ཏ་ཏ་ཡ་མ་ཏ་ཧཱུྃ་རཾ་སྭཱ་ཧཱས་མར་མེ་དང༌།
ཨོཾ་བུདྡྷ་ཀ་པཱ་ལི་གྲྀཧྞ་གྲྀཧྞ་གྲྀཧྞ་པ་ཡ་གྲྀཧྞ་པ་ཡ་ཁ་ཧཱུྃ་གིས་ལྷ་བཤོས་དང༌། ཨོཾ་མ་ཧཱ་ཀ་པཱ་ལ་དྷརྨཱ་དྷརྨཱ་གྷི་བ་ར་བ་བ་ར་བ་ར་ཀ་ར་ཀ་ར་ཏ་ཊ་ཏ་ཊ་ཧ་ཧེ་སྭཱ་ཧཱས་གོས་ཟུང་ཕུལ་ཏེ། འདིའི་སྔགས་མཆོད་འདི་ས་ར་ཧའི་རྒྱ་གཞུང་དང་རྒྱུད་འགྲེལ་ལས་མ་བྱུང་ཡང༌། བོད་གཞུང་ཚད་ལྡན་གང་ལས་བྱུང་བརྟག་པར་བྱ་ཞིང༌། གལ་ཏེ་འདིའི་སྔགས་དང་མཆོད་པ་བརྡ་མ་འཕྲོད་པ་བྱུང་ན། གོང་གི་སྔགས་མཆོད་ཞལ་བསིལ་ཞེས་པ་དེའི་མཐར། ཨོཾ་བུདྡྷ་ཀ་པཱ་ལི་མཎྜ་ལ་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱུྃ་སོགས་ནས། མཚན་སྔགས་རེ་རེའི་འགོར་སྦྱར་བའི་ནཻ་ཝི་དྱེ་ཨཱཿཧཱུྃ་དང༌། མཚན་སྔགས་འགོར་སྦྱར་བའི་ཨོཾ་བཛྲ་སྤརྵེ་ཨཱཿཧཱུྃ་ཞེས་རེག་བྱའི་མཆོད་པའི་བར་བརྗོད་ཀྱང་བརྡ་འཕྲོད་པ་སོགས་ལེགས་པར་སེམས་སོ། ། དེ་དག་གི་སྤྱན་སྔར་ཡན་ལག་བདུན་པ་བྱ་བ་ནི།
བདག་གིས་སྡིག་པ་བགྱིས་པ་དང༌། ། བགྱིད་དུ་སྩལ་དང་ཡིད་རང་བ། ། སངས་རྒྱས་སྤྱན་སྔར་མཆིས་ནས་ནི། ། མ་ལུས་སོ་སོར་བཤགས་པར་བགྱི། ། སངས་རྒྱས་བྱང་ཆུབ་སེམས་དཔའ་དང༌། ། རང་རྒྱལ་དགྲ་བཅོམ་འགྲོ་རྣམས་ཀྱི། ། བསྒོམས་དང་བཟླས་བརྗོད་བསོད་ནམས་རྣམས། ། ཚོགས་དག་ལ་ནི་ཡི་རང་ངོ༌། ། སངས་རྒྱས་ཆོས་དང་དགེ་འདུན་ལ། ། རྟག་ཏུ་བདག་ནི་སྐྱབས་སུ་མཆི། །
སངས་རྒྱས་ཐོད་པ་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལ་རྟག་ཏུ་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། ། ཁྱད་པར་དུ་ཡང་སློབ་དཔོན་ལ། ། རྟག་ཏུ་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་དཔའ་བོ་དང༌། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། །
ཐམས་ཅད་བདག་ལ་དགོངས་སུ་གསོལ། ། ཆེ་གེ་དུས་འདི་ནས་བཟུང་ནས། ། ཇི་སྲིད་གཉིས་མེད་ལ་གནས་པ། ། དེ་ཡི་ཚངས་སྤྱོད་གཉིས་མེད་པ། ། བྱང་ཆུབ་མཆོག་སེམས་བསྐྱེད་པར་བགྱི། ། བདག་གི་དགེ་བའི་ལས་རྣམས་ཀྱིས། ། སངས་རྒྱས་མྱུར་དུ་བསྒྲུབ་བྱ་སྟེ། ། སེམས་ཅན་འཁོར་བའི་རྒྱ་མཚོ་ལས། ། བླ་མེད་གནས་སུ་བསྒྲལ་བགྱིའོ། ། ཞེས་བརྗོད་དེ།
སེམས་ཅན་ཐམས་ཅད་བདེ་བ་དང་འཕྲད་པ་འདོད་པའི་བྱམས་པ། སྡུག་བསྔལ་དང་བྲལ་བར་འདོད་པའི་སྙིང་རྗེ། ཕན་བདེ་དང་མི་འབྲལ་བར་འདོད་པའི་དགའ་བ། ཐམས་ཅད་ལ་མཉམ་པ་ཉིད་ཀྱི་བཏང་སྙོམས་ཏེ་ཚད་མེད་བཞི་བསྒོམ་པ་ནི་བསོད་ནམས་ཀྱི་ཚོགས་བསགས་པའོ། ། དེ་ནས་རང་གི་སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་སྟེ། ལྟེ་བའི་རླུང་གི་དཀྱིལ་འཁོར་གྱིས་ཧཱུྃ་སྦར་བས་དེ་ལས་འོད་ཟེར་འཕྲོས་པས་ལུས་མཐའ་དག་བསྲེགས་ཏེ་སྣོད་བཅུད་ཐམས་ཅད་སྟོང་པ་ཉིད་དུ་གྱུར་པ་བསམ་སྟེ། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསྒོམ་པ་ནི་ཡེ་ཤེས་ཀྱི་ཚོགས་སོ། ། སྟོང་པའི་ངང་ལས་པཾ་ལས་པདྨ་དང༌། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་སྣ་ཚོགས་རྡོ་རྗེའི་ལྟེ་བ་ལ་ཡི་གེ་ཧཱུྃ་གིས་མཚན་པ།
དེ་ལས་འོད་ཟེར་འཕྲོས་པས་རྡོ་རྗེ་ནག་པོའི་རྭ་བ་དྲྭ་བ་དང་གུར་དང་རྡོ་རྗེའི་ས་གཞིར་གྱུར་པར་བསྒོམ་པར་བྱའོ། ། དེའི་དབུས་སུ་ཨེ་ལས་བྱུང་བའི་ཆོས་ཀྱི་འབྱུང་གནས་གྲུ་གསུམ་པའི་ནང་དུ། ཡཾ་ལས་རླུང་གི་དཀྱིལ་འཁོར་ཁ་དོག་ནག་པོ་གཞུའི་དབྱིབས་ཅན་ཡ་དང་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བ་རཾ་བདུན་གྱིས་མཚན་པ། བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་དང་ཝཾ་གྱིས་མཚན་པ། ལཾ་ལས་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེ་དང་ལཾ་གྱིས་མཚན་པ། དེ་དག་ཡོངས་སུ་གྱུར་པ་ལས་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞི་དང་ལྡན་པ། འདོད་ཡོན་གྱི་སྣམ་བུ་དང༌། རིན་པོ་ཆེའི་ཕ་གུ་དང༌། དྲྭ་བ་དང་དྲྭ་བ་ཕྱེད་པས་བརྒྱན་པ།
གཡེར་ཁའི་དྲྭ་བས་མཛེས་ཤིང་ཀ་བ་བརྒྱད་ཀྱིས་ཉེ་བར་མཚོན་པའི་རྡོ་རྗེའི་གདུང་ཟླུམ་པོ་ལ་བརྟེན་ནས་སྟེང་ཐོག་རིམ་པར་ཕུབ་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། དེའི་དབུས་སུ་པདྨ་འདབ་མ་བརྒྱད་པ། དེའི་ཕྱི་རོལ་དུ་འཁོར་ལོ་རྩིབས་བརྒྱད་པ་ཉིས་རིམ་པ། དེའི་དབུས་སུ་རོའི་གདན་གྱི་སྟེང་དུ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཨ། ཕྲག་གཉིས་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བསྒོམ་པ་ནི་མེ་ལོང་ལྟ་བུའི་ཡེ་ཤེས། དེའི་སྟེང་དུ་ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ་ཞེས་པ་ཕྲག་གཉིས་ལས་ཉི་མའི་དཀྱིལ་འཁོར་བསྒོམ་པ་མཉམ་པ་ཉིད་ཀྱི་ཡེ་ཤེས། དེའི་དབུས་སུ་ཧཱུྃ་ཐབས་དང་ཤེས་རབ་ཀྱི་རང་བཞིན་དུ་བསྒོམ་པ་སོ་སོར་རྟོག་པའི་ཡེ་ཤེས། ཧཱུྃ་དེ་ཡོངས་སུ་གྱུར་པ་ལས་རྡོ་རྗེ། རྡོ་རྗེའི་ལྟེ་བ་ལ་ཧཱུྃ་གིས་མཚན་པར་བསྒོམ་པ་ནི་བྱ་བ་གྲུབ་པའི་ཡེ་ཤེས། དེ་དག་ཡོངས་སུ་གྱུར་པ་ལས་སངས་རྒྱས་ཐོད་པ་སྣ་ཚོགས་བདེ་མས་འཁྱུད་པ། སྐུ་མདོག་དཀར་པོ་ཞལ་བཞི་ཕྱག་བཞི་པ། གཡས་ན་གྲི་གུག་དང་ཐོད་པ། གཡོན་ན་ཁ་ཊྭཱཾ་ག་དང་རྡོ་རྗེ་འཛིན་པ།
ཡུམ་སྣ་ཚོགས་སྡེ་མ་ཞལ་གཅིག་ཕྱག་གཉིས་མ། གཡས་ཅང་ཏེའུའི་སྟེང་ན་གྲི་གུག་འཛིན་པ། གཡོན་པས་ཁ་ཊྭཱཾ་ག་འཕྱར་ཞིང་ཐོད་པ་བསྣམས་པ། བཅོམ་ལྡན་འདས་ལ་འཁྱུད་པ་བསྒོམ་པ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་ཤར་གྱི་པད་འདབ་ལ་ཧཱུྃ་ལས་ཕྲེང་བཟང་མ་དཀར་མོ། བྱང་གི་འདབ་མ་ལ་ཧཱུྃ་ལས་འདོད་ཅན་མ་སེར་མོ། ནུབ་ཀྱི་འདབ་མ་ལ་ཧཱུྃ་ལས་འཇིགས་མ་དམར་མོ། ལྷོའི་འདབ་མ་ལ་ཧཱུྃ་ལས་ཐུབ་དཀའ་མ་ནག་མོ། མཚམས་ཀྱི་འདབ་མ་བཞི་ལ་བདུད་རྩིའི་གང་བའི་ཐོད་པ་བཞི་སྟེ། དབུས་ཀྱི་པདྨའི་འདབ་མའི་ཕྱི་རོལ་རྡོ་རྗེའི་ཕྲེང་བས་བརྒྱན་པའོ། །
རིམ་པ་གཉིས་པའི་འཁོར་ལོ་རྩིབས་བརྒྱད་པའི་ཕྱི་རོལ་པདྨའི་ཕྲེང་བས་བརྒྱན་པ། རྩིབས་བརྒྱད་ལ་ཧཱུྃ་དམར་པོ་བརྒྱད་ལས་ཤར་གྱི་རྩིབས་ལ་དགེ་བའི་སྐ་རགས་མ། བྱང་དུ་གཟུགས་ཅན་མ། ནུབ་ཏུ་རྣམ་རྒྱལ་མ། ལྷོར་བྱེད་མ། དབང་ལྡན་དུ་ཐོད་ཅན་མ། མེར་མཚོན་ཆེན་མ། བདེན་བྲལ་དུ་རྒྱུ་བྱེད་མ། རླུང་དུ་སྡུད་བྱེད་མ་སྟེ་ཐམས་ཅད་ཀྱང་སྐུ་མདོག་དམར་མོའོ། ། རིམ་པ་གསུམ་པའི་འཁོར་ལོ་རྩིབས་བརྒྱད་པའི་ཕྱི་རོལ་རྡོ་རྗེའི་ཕྲེང་བས་བརྒྱན་པའི་རྩིབས་བརྒྱད་ལ་ཧཱུྃ་དཀར་པོ་བརྒྱད་ལས་ཤར་གྱི་རྩིབས་ལ་སྒྲོལ་བྱེད་མ།
བྱང་དུ་འཇིགས་མ། ནུབ་ཏུ་ལཱ་མ། ལྷོར་མི་ཕམ་མ། དབང་ལྡན་དུ་དགེ་མ། མེར་འཛུར་བྱེད་མ། བདེན་བྲལ་དུ་དུས་མཚན་མ། རླུང་དུ་གྲགས་ཆེན་མ་སྟེ་ཐམས་ཅད་ཀྱང་སྐུ་མདོག་དཀར་མོའོ། ། འཁོར་ལོ་གསུམ་གྱི་ལྷ་མོ་ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་འཛིན་པ། ཉི་མའི་གདན་ལ་སྐྱིལ་ཀྲུང་ཕྱེད་པའི་གར་གྱིས་བཞུགས་པ།
སྟག་གི་པགས་པའི་ཤམ་ཐབས་དཀྲིས་ཤིང་རུས་པའི་རྒྱན་གྱིས་བརྒྱན་པ། འོད་ཟེར་རྣོན་པོས་གཏིབས་ཤིང༌། སྐྲ་སེར་པོ་གྱེན་དུ་འབར་བ་ཁ་ནས་ཁྲག་འཐོར་ཞིང་ཁུ་བ་དང་ལྡན་པར་བསྒོམ་མོ། ། དེ་ནས་ཤར་སྒོར་ཧཱུྃ་ལས་མཛེས་མ་དཀར་མོ། བྱང་སྒོར་ཧཱུྃ་ལས་ནོར་འཛིན་མ་སེར་མོ། ནུབ་སྒོར་ཧཱུྃ་ལས་སྐལ་བཟང་མ་དམར་མོ། ལྷོར་སྒོར་ཧཱུྃ་ལས་གྲགས་མཐོང་མ་ནག་མོ་སྟེ་བཞི་ཀའང་ཞལ་གཅིག་ཕྱག་གཉིས་མ་གྲི་གུག་དང་ཐོད་པ་འཛིན་པ། ཞབས་གཡོན་བརྐྱང་གི་སྟབས་ཀྱིས་རོ་དང་ཉི་མའི་གདན་ལ་གནས་ཤིང་ཧེ་རུ་ཀ་ལ་ཀུན་ཏུ་བལྟ་བའོ། ། དེ་ནས་ཡུམ་གྱི་བྷ་ག་ཨ་ལས་པདྨ། ཡབ་ཀྱི་གསང་བ་ཧཱུྃ་ལས་རྡོ་རྗེར་བྱིན་གྱིས་བརླབས་ནས།
ཡབ་ཡུམ་བདེ་བ་ཆེན་པོ་ལ་སྙོམས་པར་ཞུགས་ཤིང༌། ལྷ་མོ་ཉི་ཤུ་རྩ་བཞི་ལའང་སྙོམས་པར་ཞུགས་པ་འོད་དུ་ཞུ་སྟེ། ཉི་མའི་དཀྱིལ་འཁོར་གྱི་དབུས་སུ་ཞུ་བ་ཐིག་ལེའི་རྣམ་པར་གནས་པ་ལ་བྱམས་པ་ལ་སོགས་པ་རང་བཞིན་གྱི་སྒོ་མ་བཞིའི་གླུས་བསྐུལ་བ་ནི་མཛེས་མས། ཅི་སྟེ་འཇིག་རྟེན་སྙན་མནན་ན། ། ཅི་ཕྱིར་ཁྱོད་ནི་མི་དགེས་འགྱུར། ། གལ་ཏེ་ཁྱོད་བདག་ཚིག་གསན་ན། ། མི་དགེས་གྱུར་པ་མཐའ་དག་ཐོང༌། ། ནོར་འཛིན་མས། སྟོང་པའི་ཐུགས་ནི་མ་མཛད་པར། ། ཉིད་ཀྱི་དགོངས་པ་གྲགས་པར་མཛོད། །
ཇི་སྲིད་སྐྱེ་བོ་ཀུན་བསླུ་བས། ། རྣལ་འབྱོར་མ་ཡིས་གྲོགས་པོ་བཞེངས། ། སྐལ་བཟང་མས། སྔོན་གཙོ་གལ་ཏེ་ཚིག་གསན་ན། ། བྱ་བ་ཡལ་བར་མ་དོར་ཅིག ། ཁྱོད་མི་སྣང་ན་འགྲོ་བ་ཀུན། ། འགྲོ་བ་ལྟུང་བས་མི་དགར་འགྱུར། ། གྲགས་མས། ལོག་པའི་ང་རྒྱལ་མ་མཛད་པར། ། གྲགས་པས་སྟོང་པའི་རང་བཞིན་མཐོང༌། །
དངོས་པོ་མཐའ་དག་ཁྱོད་མཐོང་ལ། ། རྣལ་འབྱོར་མ་ཡི་ཚོགས་ལ་སྤྱོད། ། ཅེས་བསྐུལ་བས་ཁུ་བའི་གཟུགས་ལས་ཧཱུྃ་དང་ཨཾ་ལས་རྡོ་རྗེ་དང་གྲི་གུག དེ་ལས་ཧེ་རུ་ཀ་སྐུ་མདོག་སྔོན་པོ་འཇིགས་ཤིང་ཁྲོ་བའི་བདག་ཉིད་ཅན་ཞལ་བཞི་ཕྱག་བཞི། གཡས་ན་གྲི་གུག་དང་ཅང་ཏེའུ། གཡོན་པས་ཐོད་པ་དང་ཁ་ཊྭཱཾ་ག་འཛིན་པ། སྐྱིལ་ཀྲུང་ཕྱེད་པའི་གར་གྱིས་རོ་དང་ཉི་མའི་གདན་ལ་བཞུགས་པ། སྟག་གི་པགས་པའི་ཤམ་ཐབས་ཅན། མི་མགོ་རློན་པ་བཞི་བཅུ་རྩ་དགུའི་དོ་ཤལ་ཅན། རུས་པའི་རྒྱན་དྲུག་དང་རལ་པའི་ཅོད་པཎ་ཅན།
སངས་རྒྱས་ལྔ་ཡི་དབུ་ལ་བརྒྱན་ཅིང་ཟླ་བ་ཕྱེད་པ་དང༌། སྣ་ཚོགས་རྡོ་རྗེ་དང༌། ཐལ་ཆེན་གྱིས་སྐུ་ལ་བྱུགས་པ་འཇིགས་སུ་རུང་བའི་རྣམ་པར་བསྒོམ་པར་བྱའོ། ། དེའི་པང་དུ་ཡུམ་སྣ་ཚོགས་བདེ་མ་ཞལ་གཅིག་ཕྱག་གཉིས་མ། གཡས་ཅང་ཏེའུ་དང་གྲི་གུག གཡོན་ཁ་ཊྭཱཾ་ག་དང་ཐོད་པ་འཛིན་པ། སྐུ་མདོག་དམར་མོ་གཅེར་བུ་སྐྲ་གྲོལ་བ་ཞལ་མཆེ་བ་ཅུང་ཟད་གཙིགས་པ། མི་མགོའི་ཕྲེང་བ་དང་མཆོད་ཕྱིར་ཐོགས་མེད་ཅིང༌། གཞན་རྒྱན་ཐམས་ཅད་ཀྱིས་བརྒྱན་པ་བསྐྱེད་པར་བྱའོ། ། དེ་ནས་ལྷ་རྣམས་ཀྱི་སྙིང་གར་ཨོཾ།
དཔྲལ་བར་ཧཾ། སྤྱི་གཙུག་ཏུ་ཧེཾ། དཔུང་པ་གཉིས་སུ་ཧེཾ། མིག་གཉིས་སུ་ཧཾ། གསང་གནས་སུ་ཧཾ། ལུས་ལ་ཧཿསྟེ་གནས་བདུན་དུ་གོ་ཆ་བགོ ། ཡང་སྙིང་གར་ཧཱུྃ་ལས་ཐུགས་རྡོ་རྗེ། མགྲིན་པར་ཨཱཿལས་གསུང་རྡོ་རྗེ། སྤྱི་བོར་ཨོཾ་ལས་སྐུ་རྡོ་རྗེ་སྟེ་སྐུ་གསུང་ཐུགས་བྱིན་གྱིས་བརླབས་ནས། ཡེ་ཤེས་སེམས་དཔའ་སྤྱན་དྲངས་པ་ནི།
རང་གི་སྙིང་གར་ཟླ་བའི་དཀྱིལ་འཁོར་ལ་གནས་པའི་ཧཱུྃ་ལས་འོད་ཟེར་ལྕགས་ཀྱུ་ལྟ་བུ་འཕྲོས་པས། རང་འདྲའི་ཡེ་ཤེས་སེམས་དཔའ་རྟེན་དང་བརྟེན་པར་བཅས་པའི་དཀྱིལ་འཁོར་གྱི་ལྷ་ཚོགས་མདུན་གྱི་ནམ་མཁར་སྤྱན་དྲངས་ནས། ངག་ཏུ། ཨོཾ་བུདྡྷ་ཀ་པཱ་ལི་ནི་ཨཿཁཾ་གྲཾ་དྲུཾ་ཤྲུཾ་ཨཿཨཿཨཿཧཱུྃ་ཧཱུྃ་ཧཱུྃ་ཕཊ། ཅེས་པས་མདུན་དུ་བཀུག་སྟེ་ཛཿཧཱུྃ་བཾ་ཧོཿ ཞེས་བརྗོད་པས་ཆུ་དང་འོ་མ་འདྲེས་པ་ལྟར་གཉིས་སུ་མེད་པར་བསྒོམ་མོ། ། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་སངས་རྒྱས་ཐོད་པའི་ལྷ་ཚོགས་མདུན་གྱི་ནམ་མཁར་སྤྱན་དྲངས་ཏེ། དཀྱིལ་འཁོར་པ་ཐམས་ཅད་ཀྱིས་བྱིན་གྱིས་བརླབས་པའི་རྣལ་འབྱོར་མ་གོས་སྣ་ཚོགས་ཀྱིས་བརྒྱན་པ་བརྒྱད་མདུན་གྱི་ནམ་མཁར་བུམ་པ་བྱང་ཆུབ་ཀྱི་སེམས་ཀྱིས་ཡོངས་སུ་གང་ཞིང་ཨ་མྲའི་ཤིང་གིས་ཁ་བརྒྱན་པ་ཐོགས་པ་སྤྲུལ་པ་ལ། བརྩེ་ལྡན་གྲགས་པ་ཆེན་པོ་ཡི། ། རྡོ་རྗེ་རྣལ་འབྱོར་མ་དབང་བསྐུར། །
འཁོར་བའི་འདམ་དུ་བྱིང་བ་བདག ། དབང་བསྐུར་བ་ཡིས་བདག་གྲོལ་མཛོད། ། ཅེས་གསོལ་བ་གདབ། རབ་ཏུ་དང་ཞིང་བཞད་པའི་ཞལ་གྱིས་རྒྱལ་བར་གྱུར་ཅིག་རྒྱལ་བར་གྱུར་ཅིག ཅེས་གསུང་ཞིང་སྐུ་ཁྲུས་གསོལ་བས། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་བུམ་པའི་དབང་ཐོབ། མགྲིན་པ་ཡན་ཆད་གང་གསང་བའི་དབང་ཐོབ། སྙིང་ག་ཡན་ཆད་གང་ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག
ཆུ་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ་ཡུམ་ལ་རྣམ་སྣང༌། ཕྱོགས་མ་བཞི་དང་སྒོ་མ་བཞི་ལ་རིགས་བཞི། རིམ་པ་གཉིས་པའི་ལྷ་རྣམས་ལ་སྣང་བ་མཐའ་ཡས། རིམ་པ་གསུམ་པའི་ལྷ་རྣམས་ལ་རྣམ་པར་སྣང་མཛད་ཀྱིས་དབུར་བརྒྱན་ཏེ། དབང་གི་ལྷ་རྣམས་རྩ་བའི་འཁོར་ལོ་བཞི་ལ་ཐིམ་པར་བསམ་མོ། ། དེ་ནས་གོང་དུ་བསྟན་པ་ལྟར་ཕྱིའི་མཆོད་པ་ཕུལ་ནས། ནང་གི་མཆོད་པ་ནི་ཐོད་པ་མཚན་ཉིད་དང་ལྡན་པའི་ནང་དུ་བདུད་རྩིའི་གང་བ་མདུན་དུ་བཞག་སྟེ། འོག་ཏུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་ཨ་ལས་ཐོད་པ་ཡངས་ཤིང་རྒྱ་ཆེ་བའི་དབུས་སུ་མུ་ལས་དྲི་ཆུ།
ཤར་དུ་བི་ལས་དྲི་ཆེན། ལྷོ་རུ་ར་ལས་རཀྟ། ནུབ་ཏུ་ཤུ་ལས་བྱང་སེམས། བྱང་དུ་མ་ལས་ཤ་ཆེན་གྱི་དྭངས་མ་སྟེ་བདུད་རྩི་ལྔ་དང༌། དེའི་སྟེང་དུ་དབུས་སུ་ན་ལས་མིའི་ཤ ཤར་དུ་གོ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ འདིར་རྒྱ་བོད་ཀྱི་གཞུང་གཉིས་ཀར་མ་བྱུང་ཡང༌།
དེ་རྣམས་ཀྱི་སྟེང་དུ་དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་བྷྲཱུྃ་མེ་ལོང་ལྟ་བུའི་ཡེ་ཤེས། ལྷོར་ཨཾ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲིཾ་སོ་སོར་རྟོག་པའི་ཡེ་ཤེས། བྱང་དུ་ཁཾ་བྱ་བ་གྲུབ་པའི་ཡེ་ཤེས་ཞེས་བརྗོད་ན་ལེགས་སྙམ། རླུང་གཡོས་པས་རླུང་གིས་མེ་སྦར་ནས་ཐོད་པ་སྲོས་པས་ཤ་ལྔ་བདུད་རྩི་ལྔ་ཡི་གེ་ལྔ་རྣམས་འདྲེས་པས་ཡེ་ཤེས་ཀྱི་བདུད་རྩིར་གྱུར་པ་བསམ་བཞིན་ཁོལ་བས་རྡོ་རྗེ་ལྟ་བུའི་རླངས་པ་བྱུང་ཞིང་ཐོད་པའི་སྟེང་མཐོ་གང་ཙམ་དུ་ཨོཾ་ལས་ཟླ་བའི་དཀྱིལ་འཁོར་ཨོཾ་གྱིས་བྱིན་གྱིས་བརླབས་པ་ལས་བདུད་རྩིའི་རྒྱུན་ཁ་བ་ལྟ་བུ་བབ་པས་ཤིན་ཏུ་བསིལ་བར་གྱུར་པ་ལ། ཨོཾ་ཨཱཿཧཱུྃ་ཧོ་ཧ་ཧོཿཧྲཱིཿལན་གསུམ་གྱིས་བྱིན་གྱིས་བརླབས་ཏེ། ནང་མཆོད་ནས་གཡོན་པའི་མཐེབ་སྲིན་གྱིས་འཐོར་ཞིང༌། རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པས་དེ་བཞིན་དུ།
སྙིང་པོ་དང་ཉེ་བའི་སྙིང་པོའི་རྗེས་ལ། བཅོམ་ལྡན་འདས་སངས་རྒྱས་ཐོད་པ་ལྷ་ཉི་ཤུ་རྩ་ལྔའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཤྲཱི་མ་ཧཱ་ཀཱ་ལ་ཡ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བ་ཞལ་གྱིས་བཞེས་པའི་དཔལ་མགོན་དམ་ཚིག་ཅན་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་ནང་མཆོད་ཕུལ། གླུའི་བསྟོད་པ་ནི། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། ཟླ་བ་ལྟར་དཀར་སྐུ་གཙང་བ། ། སྟོན་ཀའི་ཟླ་བཞིན་མཛེས་པའི་ཞལ། །
ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། ཕན་ཚུན་འཁྱུད་པའི་སྦྱོར་འཆང་བས། ། རྡོ་རྗེ་དྲིལ་བུའི་ཕྱག་རྒྱ་མཆོག ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། འགྲོ་ལ་ཁྱབ་པ་རྫུ་འཕྲུལ་སྐུ། ། མཛེས་པའི་གཟུགས་ཀྱི་རྒྱན་ཅན་ཏེ། ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། རང་དགར་སེམས་ཅན་སྒྲོལ་མཛད་པ། ། རྐྱེན་གཟུགས་གང་དེ་ཕྱག་འཚལ་ལོ། ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ།
ཞེས་བཀྲ་ཤིས་ཀྱི་གླུས་བསྟོད་པར་བྱའོ། ། དེ་ནས་རྫོགས་པའི་རིམ་པ་བསྒོམ་པར་འདོད་པས། དཀྱིལ་འཁོར་གྱི་འཁོར་ལོ་རྟག་ཏུ་རྨི་ལམ་དང་སྒྱུ་མ་ལྟ་བུར་བསྒོམ་ཞིང༌། ལྟེ་བར་ཨཾ། སྙིང་གར་ཧཱུྃ། མགྲིན་པར་ཨོཾ། སྤྱི་བོར་ཐིག་ལེ་ལྡན་པ་མི་ཤིགས་པའི་ངོ་བོ་ཧཾ་སྟེ་འབྱུང་བ་བཞི་དག་པའི་རང་བཞིན་འཁོར་ལོ་བཞི། དགའ་བ་བཞི་བསྐྱེད་པར་བྱེད་པ་བདེ་སྟོང་ཟུང་འཇུག་ཏུ་ཤེས་པའི་ངང་ནས་རླུང་གཡས་ནས་ཕྱིར་འགྲོ་བ་དང༌། གཡོན་ནས་ནང་དུ་འོང་བ་རང་སོ་ལ་བཞག་ནས་དབུགས་དབྱུང་བ་དང་འཇུག་པ་དེ་ཉིད་མ་ཡེངས་ཙམ་དུ་བསྒོམས་པས་སྤྱི་གཙུག་གི་ཐིག་ལེ་བབ་སྟེ་ལྟེ་བ་གཏུམ་མོའི་མེ་ལ་ཐིམ་པས་བདེ་བ་ཆེན་པོའི་ཡེ་ཤེས་སྐྱེ་བར་འགྱུར་རོ། ། དེའང་ལྟེ་བ་སྐུ།
མགྲིན་པ་གསུང༌། སྙིང་ག་ཐུགས་ཏེ་འཁོར་ལོ་གསུམ་རྩ་འདབ་བརྒྱད་དུ་གནས་པ་ལ། ཕྱོགས་ཀྱི་རྩ་འདབ་འབྱུང་བ་བཞི། དབུས་དང་མཚམས་བཞི་བདུད་རྩི་ལྔའི་རང་བཞིན་ཏེ། རྩ་འདབ་ཉི་ཤུ་རྩ་བཞི་པོ་དེ་ཉིད་ལྷ་མོ་ཉི་ཤུ་རྩ་བཞིའི་རང་བཞིན་ཡིན་ལ། སྤྱི་བོ་དང་རྩ་འདབ་ཀྱི་དབུས་ཧེ་རུ་ཀ་ཡབ་ཡུམ་ཡིན་ཞིང་ལམ་དེ་དག་བསྒོམས་པས་ལྷ་དེ་དང་དེའི་འབྲས་བུ་མངོན་དུ་བྱེད་དོ། ། ཡང་ན་ལྟེ་བ་དང༌། སྙིང་གའི་འཁོར་ལོ་གཉིས་ལ་བརྟེན་པའི་རྣལ་འབྱོར་བསྒོམ་པར་བྱ་སྟེ། ཟླ་བ་དྲུག་གིས་འགྲུབ་པར་གསུངས་སོ། ། བསྒོམ་པས་སྐྱོ་བར་གྱུར་ན་སྔགས་ཀྱི་བཟླས་པ་བྱ་སྟེ།
རླུང་ནང་དུ་འཇུག་པ་ལ་ཨོཾ། འབྱུང་བ་ལ་ཧྲཱིཿ གནས་པ་ལ་བུདྡྷ། བདེ་བ་ལ་ཧཱུྃ། ནུབ་པ་ལ་ཀ་པཱ་ལི་ནི་ལྡང་བ་ལ་ཨའོ། ། ཞེས་པ་ནི་རྩ་བའི་སྔགས་ཏེ། ཡན་ལག་དྲུག་གི་ནང་གི་བདག་ཉིད་ཀྱི་སྔགས་བཟླས་པར་བྱའོ། ། ཨོཾ་བུདྡྷ་ཀ་པཱ་ལི་ནི་ཨ་ཧྲཱིཿཧེ་ཧཱུྃ་ཕཊ། སྙིང་པོའོ། ། ཨོཾ་མ་ཧཱ་ཀ་པཱ་ལ་བཛྲི་ནི་ཧཱུྃ་ཧཾ་དུར་ཀྵེ་ཧཱུྃ་ཕཊ།
ཉེ་བའི་སྙིང་པོ་སྟེ་ཇི་ལྟར་ནུས་པ་བཞིན་བཟླས་པར་བྱའོ། ། བཟླས་པའི་མཇུག་ཏུ་བདེ་བར་གཤེགས་པ་ཐམས་ཅད་སོགས་ནས། བཅོམ་ལྡན་འདས་སངས་རྒྱས་ཐོད་པའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད། དཀྱིལ་འཁོར་བསྡུ་བ་ནི། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། སྲུང་འཁོར་འཁོར་ལོ་ཕྱི་མ་ལ་ཐིམ། ཕྱི་མ་བར་མ་ལ་ཐིམ། བར་མ་དབུས་མ་ལ་ཐིམ། དབུས་མའི་འཁོར་གདན་དང་བཅས་པ་འོད་དུ་ཞུ་ནས་རང་ལ་ཐིམ་པར་བསམ།
ཐུན་མཚམས་སུ་གཏོར་མ་གཏོང་བར་འདོད་པས། ཤུ་ནྱཱ་ཏཱའི་སྔགས་ཀྱིས་ཐམས་ཅད་སྟོང་པར་བསྒོམ། དེའི་ངང་ལས་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡོངས་སུ་གྱུར་པ་ལས། སྣ་ཚོགས་རྡོ་རྗེ་དང་རྡོ་རྗེའི་རྭ་གུར་བསྒོམས་ཏེ། དེའི་ནང་དུ་སྐད་ཅིག་ཙམ་གྱིས་འཁོར་ལོ་གསུམ་གྱི་ལྷ་དང༌། ཁམས་གསུམ་གྱི་སེམས་ཅན་མ་ལུས་པ་དང༌། ཕྱོགས་སྐྱོང་མཁའ་འགྲོ་མ་དང་བཅས་པ་བསྐྱེད་དེ། དེ་རྣམས་མདུན་དུ་བདག་ཉིད་ཧེ་རུ་ཀའི་ང་རྒྱལ་དང་ལྡན་པས་གནས་བདུན་དུ་གོ་བགོ་བ་དང༌། སྐུ་གསུང་ཐུགས་ཀྱི་བྱིན་གྱིས་བརླབས་ལ། གོང་དུ་བསྟན་པའི་སྔགས་ཀྱི་ཡེ་ཤེས་པ་སྤྱན་དྲངས་ཏེ།
དམ་ཚིག་པ་དང་ཆུ་དང་འོ་མ་འདྲེས་པ་ལྟར་གཉིས་སུ་མེད་པར་བསྟིམ་མོ། ། དེ་ནས་གཏོར་མ་ནང་མཆོད་ལྟར་བདུད་རྩི་བྱིན་གྱིས་བརླབས་ལ། རྡོ་རྗེ་མཆེ་བ་མ་ལ་སོགས་པས་མེ་ཏོག་སྤོས་ལ་སོགས་པ་རྣམས་ཀྱིས་མཆོད་དེ། ལྷ་རྣམས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་རྩེ་མོ་ལ་ཨོཾ་བསམས་ཏེ། འོད་ཟེར་གྱིས་གསོལ་བར་བསམས་ལ། འཁོར་ལོ་གསུམ་གྱི་ལྷ་རྣམས་ལ། ། ཨོཾ་བུདྡྷ་ཀ་པཱ་ལི་ནི་མཎྜ་ལ་བ་ལིཾ་གྲྀཧྞ་གྲྀཧྞ་གྲྀཧྞ་པཱ་ཡ་གྲྀཧྞ་པཱ་ཡ་ཁ་ཁ་ཧཱུྃ་ཞེས་པས་དབུལ། འཁོར་གྱི་ཞིང་སྐྱོང་དང་འབྱུང་པོ་རྣམས་ལ། ཨོཾ་མ་ཧཱ་ཀ་པཱ་ལ་བཛྲ་ཙི་ཏྲེ་ཨ་ལཾ་བི་ནི་པྲྀ་ཡ་ཡ། སརྦ་བྷཱུ་ཏ་ན་མཱ་ར་ཡ་སརྦ་མ་ར་ཎི་ཀི་ལ་ཡ་སརྦ་དུཥྚན་ཨུ་ཙ་ཊ་ཡ་སརྦ་བིགྷྣ་ན་བི་ཏྲ་ཡ།
བྷོ་བྷ་ག་ཝ་ཏི། ཡཀྵ་རཀྵ་ས། པི་ཤ་ཙཱན། ཤ་ཤ་ཡཏྟ་ཡ། སཔྟ་པ་ཏ་ལ་ག་ཏཱ་ན་ས་ར་ས་ར་པྲ་ས་ར་པྲ་ས་ར་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། ཅེས་བརྗོད་པས་ཚིམ་པར་བསམས་ལ། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་བྱུང༌། །
དེ་བཞིན་ཁོ་ན་ཉིད་ལས་བྱུང༌། ། རང་བཞིན་དག་ཅིང་བདག་མེད་པ། ། དེ་ལྟར་ཆོས་རྣམས་ཤེས་ནས་སུ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སངས་རྒྱས་སྲས་སུ་སྐྱེ། ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྡིག་མེད་པའི། ། སངས་རྒྱས་ཉིད་དུ་འཕྲད་གྱུར་ཅིག ། ལམ་དེ་ཉིད་དུ་ཞུགས་ནས་ཀྱང༌། ། མ་གྲོལ་བ་རྣམས་གྲོལ་བར་ཤོག །
མ་བརྒལ་བ་རྣམས་བརྒལ་བར་ཤོག ། རྣལ་འབྱོར་གཙུག་ལག་དམ་པ་ལ། ། ད་ལྟ་ཉིད་དུ་གནས་པར་ཤོག ། ཅེས་སྨོན་ལམ་བཏབ་སྟེ་ལག་པ་བརྐྱངས་ཏེ་ས་ལ་བཞག་ནས་སེ་གོལ་ལན་གསུམ་དུ་གཏོགས་ཤིང་དྲིལ་བུ་དཀྲོལ་བས་མགྲོན་རྣམས་གཤེགས་སུ་གསོལ་བར་བྱའོ། ། དེ་ནས་ཁ་ཟས་རྣམས་བདུད་རྩིར་བྱིན་གྱིས་བརླབས་ཤིང་ལྷ་ལ་མཆོད་པའི་བསམ་པས་ལོངས་སྤྱད། གཉིད་འོད་གསལ་ཆོས་སྐུ། རྨི་ལམ་ལོངས་སྐུ། སད་པ་སྤྲུལ་སྐུ། ཁྲུས་དབང་བསྐུར་དུ་མོས་པ་བྱ་ཞིང་སྣང་བ་ལྷ་གྲག་པ་སྔགས་སུ་བསམས་ཏེ། སྤྱོད་ལམ་ཐམས་ཅད་ལྷའི་ང་རྒྱལ་དང་མ་བྲལ་བ་བྱས་པས་མཆོག
ཐུན་མོང་གི་དངོས་གྲུབ་མྱུར་དུ་ཐོབ་པར་འགྱུར་རོ། ། སངས་རྒྱས་ཐོད་པ་ལྷ་ཉི་ཤུ་རྩ་ལྔའི་སྒྲུབ་ཐབས་ངག་འདོན་བ་ཀུ་ལའི་ཁ་འབྱེད་ཅེས་བྱ་བ་འདི་ནི། ས་ར་ཧའི་གཞུང་དང་མཁན་ཆེན་རིན་ཆེན་རྒྱལ་མཚན་པས་མཛད་པ་དག་ལ་གཞིར་བྱས། དེར་མི་གསལ་བ་རྣམས་དོན་གཉེར་དག་གིས་ཉམས་སུ་བླང་བདེ་བའི་ངག་འདོན་དུ་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་མེ་ཟླའི་དགའ་བ་ཞེས་པའི་ལོར་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བར་བྲིས་པ་སརྦ་སཏྭཱ་ཧི་ཏཾ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
