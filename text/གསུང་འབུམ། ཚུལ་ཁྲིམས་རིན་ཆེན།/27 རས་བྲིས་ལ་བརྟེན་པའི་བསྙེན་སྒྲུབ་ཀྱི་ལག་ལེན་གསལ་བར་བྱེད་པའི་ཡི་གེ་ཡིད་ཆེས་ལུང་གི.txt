གསུང་འབུམ། ཚུལ་ཁྲིམས་རིན་ཆེན།
པོད ༢༧
རས་བྲིས་ལ་བརྟེན་པའི་བསྙེན་སྒྲུབ་ཀྱི་ལག་ལེན་གསལ་བར་བྱེད་པའི་ཡི་གེ་ཡིད་ཆེས་ལུང་གི་རྒྱུད་མངས།
༼ང་༽ ༄༅། །པྲཏཱཡིཏཱགམསྱབཱིཎནཱམཤྲཱིསརྦདུརྒཏིཔརིཤོདྷནསྱཱཏནྟྲདཝདཏོབསྟྲརཁཱཤྲཱིཏསབསཱདྷནཙཔཱཎྱཱདཱནཾཔྲཀཱཤཀརཥྱཝརྞཱབིཛཧཱརཾ།།
༄༅། །དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ལས་གསུངས་པའི་རས་བྲིས་ལ་བརྟེན་པའི་བསྙེན་སྒྲུབ་ཀྱི་ལག་ལེན་གསལ་བར་བྱེད་པའི་ཡི་གེ་ཡིད་ཆེས་ལུང་གི་རྒྱུད་མངས་ཞེས་བྱ་བ་བཞུགས།། ཨོཾ་སྭསྟི་སིདྡྷི་རནྟུ། རབ་འབྱམས་རྒྱལ་བ་ཀུན་གྱི་ཡེ་ཤེས་དབྱིངས། ། དབྱིངས་ལས་མ་གཡོས་རྣམ་པར་སྣང་བའི་གཟུགས། ། གཟུགས་མེད་གཟུགས་སུ་གཏོགས་པ་ཐམས་ཅད་རིག ། རིག་པའི་རྒྱལ་པོ་བླ་མར་བཅས་ལ་འདུད། ། ཀུན་མཁྱེན་ཆོས་ཀྱི་ཆུ་གཏེར་ཆེན་པོ་ལས། ། ལེགས་པར་བབ་པའི་གསང་ཆེན་སྔགས་ཀྱི་ཀླུང༌། །
ངན་འགྲོ་གསུམ་པོ་རྒྱུ་དང་བཅས་པའི་དྲི། ། སྦྱོང་བར་བྱེད་པའི་ཐབས་ལ་འདི་རྨད་བྱུང༌། ། རྒྱུད་དེས་དངོས་སུ་བསྟན་པའི་ཡི་དམ་ལྷ། ། རས་བྲིས་ལ་བརྟེན་བསྙེན་དང་སྒྲུབ་པ་ཡི། ། ལག་ལེན་གསལ་བའི་ཡི་གེ་རྒྱ་བོད་ཀྱི། ། ཡིད་ཆེས་ལུང་གི་རྒྱུད་མངས་ཅུང་ཟད་འཁྲོལ། ། འདིར་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་བསྟན་པའི་བྲིས་སྐུ་སྒྲུབ་པའི་ཆོ་ག་རྒྱུད་འགྲེལ་རྣམས་ལས་འབྱུང་བའི་སྙིང་པོ་བསྡུས་ཏེ་བརྗོད་པ་ལ་བཞི། བྲིས་སྐུ་བྲི་བ་དང༌། རབ་ཏུ་གནས་པ་དང༌། སྒྲུབ་པའི་ཆོ་ག་དང་དེའི་ཕན་ཡོན་ནོ། །
དང་པོ་ནི། རྒྱུད་ལས། རས་ལ་བཅོམ་ལྡན་འདས་ཐམས་ཅད་རིག་པ་དེ་བཞིན་དུ་བྲིས་ལ་ཞེས་སོགས་ནས། དེའི་འོག་ཏུ་སྒྲུབ་པ་པོ་ཉིད་ཐལ་མོ་སྦྱར་ཏེ་ཕྱག་འཚལ་ཞིང་འདུག་པ་ཉིད་བྲིའོ་ཞེས་བྱ་བའི་བར་གྱིས་བྲི་བར་བསྟན་ཏེ། དེ་ཡང་ཚེས་གྲངས་བཟང་པོར་རས་འདུལ་བྱས་པའི་གཞི་ལ་ལྷ་བཟོ་པ་གསོ་སྦྱོང་ལ་གནས་པས། གཙོ་བོ་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དང༌། འཁོར་གྱི་ལྷ་རྣམས་ཀྱི་གནས་སུ་པདྨ་དང་ཟླ་བའི་གདན། ཁྲོ་བོ་གཉིས་ལ་ཉི་མའི་གདན། དབུས་ཀྱི་གདན་གྱི་སྟེང་དུ་བཅོམ་ལྡན་འདས་ཀུན་རིག་རྣམ་པར་སྣང་མཛད་སོགས་ནས་ཏིང་ངེ་འཛིན་གྱི་ཕྱག་རྒྱ་ཅན། དེའི་གཡས་སུ་ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོ་དཀར་པོ་ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན།
གཡོན་དུ་ཤཱཀྱ་ཐུབ་པ་སེར་པོ་ཕྱག་གཉིས་ཆོས་འཆད་ཀྱི་ཕྱག་རྒྱ་ཅན། གསུམ་ཀའང་རིན་པོ་ཆེའི་རྒྱན་དང་དར་གྱི་ན་བཟའ་ཅན། རྡོ་རྗེའི་སྐྱིལ་མོ་ཀྲུང་གིས་བཞུགས་པ། འཁོར་ལོས་སྒྱུར་བའི་ཆ་ལུགས་ཅན་ནོ། ། དེ་དག་གི་འོག་གི་གཡས་སུ་ཀུན་དུ་སྤྱན་རས་གཟིགས་དབང་ཕྱུག་དཀར་པོ་ཕྱག་གཡས་མཆོག་སྦྱིན་གཡོན་པདྨ་དཀར་པོ་བསྣམས་པ། གཡོན་དུ་ཕྱག་ན་རྡོ་རྗེ་སྔོན་པོ་གཡས་རྡོ་རྗེ་ཐུགས་ཀར་འཛིན་ཅིང་གཡོན་དྲིལ་བུ་དཀུར་བརྟེན་པ། གཉིས་ཀའང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོགས་དང་ཤམ་ཐབས་ཅན། ཞི་བའི་ཉམས་ཅན་སེམས་དཔའི་སྐྱིལ་མོ་ཀྲུང་གིས་བཞུགས་པ། དེ་གཉིས་ཀྱི་བར་དུ་བཅོམ་ལྡན་འདས་སྨན་གྱི་བླ་སྐུ་མདོག་སྔོན་པོ་ཕྱག་གཡོན་ན་འབྲས་བུ་ཨ་རུ་ར་བསྣམས་པ།
གཡས་མཆོག་སྦྱིན་གྱི་ཕྱག་རྒྱ་མཛད་པ་མཚན་དང་དཔེ་བྱད་ཀྱིས་སྤྲས་ཤིང་ན་བཟའ་ཆོས་གོས་ངུར་སྨྲིག་རྣམ་གསུམ་གསོལ་བ། ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། སྤྱན་རས་གཟིགས་ཀྱི་འོག་གི་ཕྱོགས་སུ་རྟ་མགྲིན་དམར་པོ་ཞལ་གཅིག་ཕྱག་གཉིས་པ། སྤྱི་བོར་རྟ་མགོ་ལྗང་གུས་བརྒྱན་པ། ཕྱག་གཡས་པ་རྡོ་རྗེས་མཚན་པའི་བེ་ཅོན་ཐུགས་ཀར་འཛིན་ཅིང༌། གཡོན་པས་སྡིགས་མཛུབ་དཀུ་ལ་སྒྲེང་བ། ཕྱག་ན་རྡོ་རྗེའི་འོག་གི་ཕྱོགས་སུ་འཇིག་རྟེན་གསུམ་ལས་རྣམ་པར་རྒྱལ་བ་སྔོ་ནག་ཤིན་ཏུ་ཁྲོས་པ་ཕྱག་གཉིས་ཀྱིས་རང་གི་སྙིང་གར་ཧཱུྃ་མཛད་ཀྱི་ཕྱག་རྒྱས་རྡོ་རྗེ་དང་དྲིལ་བུ་འཛིན་པ་གཉིས་ཀའང་རིན་པོ་ཆེ་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་བཞུགས་པའོ། ། དེ་གཉིས་ཀྱི་བར་དུ་སྤྱན་མ་དཀར་མོ་གཡས་པའི་སྤྱན་གྱིས་མཚན་པའི་འཁོར་ལོ་འཛིན་པ།
མཱ་མ་ཀཱི་སྔོན་མོ་གཡས་རྡོ་རྗེ། གོས་དཀར་མོ་དམར་མོ་གཡས་པདྨ། སྒྲོལ་མ་ལྗང་གུ་གཡས་ཨུཏྤལ་འཛིན་པ་བཞི་ཀའང་ཕྱག་གཡོན་གདན་ལ་བརྟེན་ཅིང་སེམས་དཔའི་སྐྱིལ་མོ་ཀྲུང་གིས་བཞུགས་པ། སྒེག་ཅིང་ཆགས་པའི་ཉམས་དང་ལྡན་ཞིང་ནུ་འབུར་ཟུང་གིས་མཛེས་པའོ། ། དེ་དག་གི་འོག་ཏུ་པདྨའི་རྫིང་བུ་ཡན་ལག་བརྒྱད་དང་ལྡན་པའི་ཆུས་ཡོངས་སུ་གང་བའི་ནང་དུ་ཆུ་སྲིན་དང༌། ཉ་དང༌། རུས་སྦལ་དང༌། སྦལ་པ་དཀར་པོ་དང༌། ཉ་ཁར་བ་དང༌། དུང་དང༌།
པིར་ལ་སོགས་པའི་སྲོག་ཆགས་དུ་མ་དང༌། ཆུ་ལས་སྐྱེས་པའི་མེ་ཏོག་རྣམ་པ་སྣ་ཚོགས་ཆེར་རྒྱས་པ་ལ་བུང་བ་མྱོས་པ་རྣམས་ཀྱིས་འཕུར་ལྡིང་བསྒྱུར་ཞིང་དབྱངས་སྙན་པར་འབྱིན་པ། གཞན་ཡང་བདུག་པ་དང༌། མར་མེ་དང༌། དྲི་དང༌། ཕྲེང་བ་དང༌། བཤོས་དང༌། མེ་ཏོག་དང་འབྲས་བུ་ལ་སོགས་པ་མཆོད་པའི་བྱེ་བྲག་བསམ་གྱིས་མི་ཁྱབ་པས་གང་བ་དང་བཅས་པ་བྲིའོ། ། དེའི་འོག་ཏུ་སྒྲུབ་པ་པོ་ཉིད་ཐལ་མོ་སྦྱར་ཏེ་ཕྱག་འཚལ་ཞིང་འདུག་པ་བྲིའོ། ། གཉིས་པ་རབ་གནས་ནི།
རྒྱུད་ལས། དེ་ནས་རི་མོའི་གཟུགས་དེ་མངོན་པར་མཆོད་དེ་ཞེས་པ་ནས། དེ་ནས་གཟུགས་དེ་བྱིན་བརླབས་ཏེ། ཞེས་བྱ་བའི་བར་གྱིས་བསྟན། སྔགས་དང་ཕྱག་རྒྱས་བྱིན་བརླབས་ནས། ། ཅི་བདོག་པས་ནི་མཆོད་པར་བྱ། ། ཞེས་པས་མཆོད་པ་བསྟན་ཏེ་རྒྱ་གཞུང་རྣམས་ནས་རབ་གནས་རྒྱས་པར་གསུངས་ཤིང༌། ཀུན་མཁྱེན་བསོད་ནམས་སེང་གེས་མཛད་པའི་རྒྱུད་འགྲེལ་ལས། བྲིས་ཟིན་པའི་རྗེས་དེ་ནས། ཡོ་བྱད་ཚོགས་པར་བྱས་ཏེ་རབ་གནས་ཀྱི་ཆོ་ག་ཚང་བར་བྱས་ལ།
དངོས་གཞིའི་སྐབས་སུ། རི་མོའི་སྐུ་གཟུགས་དེ་ལ་དམ་ཚིག་པ་བསྐྱེད། ཡེ་ཤེས་པ་བཅུག་ནས་མཆོད་པ་ཅི་འབྱོར་པས་མཆོད་དེ། ཨོཾ་ཙཀྵུ་ཞེས་སོགས་ཀྱི་བདག་ཉིད་ཀྱིས་སྤྱན་དབྱེ་བར་བྱ་ཞིང་མཆོད་བསྟོད་རྫོགས་པར་བྱས་ལ། བདེན་པའི་བྱིན་གྱིས་བརླབས་པ་སོགས་ནས། དེ་ནས་སྐུ་གཟུགས་དེའི་ཐུགས་ཀར་སྔགས་བཀོད་ལ་རྩ་རིག་དང་ལས་ཐམས་ཅད་པའི་སྔགས་བཟླས་པས་མཚན་མ་ཞིག་མཐོང་ན་ནི་ཞེས་སོགས་ནི་གོ་སླའོ་ཞེས་པའི་བར་གསུངས་ཏེ། དེའི་དོན་ནི། རབ་ཏུ་གནས་པའི་ཡོ་བྱད་ཐམས་ཅད་ཚོགས་པར་བྱས། བདག་གི་ལྷའི་རྣལ་འབྱོར་སྔོན་དུ་འགྲོ་བའི་བུམ་པ་སྒྲུབ་པ་སོགས་སྤྱི་ལྟར་བྱས་ལ། སྦྱོང་བ་དང་ཁྲུས་ནས་བརྩམས་ཏེ་རབ་གནས་སྤྱི་ལྟར་ལས།
ཁྱད་པར་བྲི་བའི་སྐབས་བཞིན་དུ་དམ་ཚིག་པ་བསྐྱེད་པ་ལྷག་མ་རྣམས་སྤྱི་འགྲོ་ལྟར་སྤྱན་དབྱེ་བ་དང་མཆོད་བསྟོད་དང་བཅས་པ་རྫོགས་པར་བྱས་ལ། བདེན་པའི་བྱིན་གྱིས་བརླབས་པར་དམིགས་པ་བྱ་བ་ནི་མེ་ཏོག་ཐོགས་ལ་ངག་ཏུ། དཀོན་མཆོག་གསུམ་གྱི་བདེན་པའི་བྱིན་གྱིས་བརླབས་ཀྱིས་འཇིག་རྟེན་གྱི་ཁམས་མ་ཞིག་གི་བར་དུ་བདག་ཅག་གི་རྟེན་འདི་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་རབ་ཏུ་གནས་པར་གྱུར་ཅིག དངོས་གྲུབ་ཐམས་ཅད་སྩོལ་ཅིག བར་དུ་གཅོད་པ་ཐམས་ཅད་ཞི་བར་གྱུར་ཅིག ཅེས་ལན་གསུམ་བརྗོད་ཅིང་མེ་ཏོག་འཐོར། ཡང་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་བདག་ལ་དགོངས་སུ་གསོལ། གསང་སྔགས་དང་ཕྱག་རྒྱ་དང་ཏིང་ངེ་འཛིན་གྱི་བདེན་པའི་བྱིན་གྱིས་བརླབས་ཀྱིས། བདག་ལ་དངོས་གྲུབ་ཏུ་འགྱུར་ན་སྐུ་གཟུགས་ཀྱི་རྟེན་འདི་ལས་རྟགས་སྣ་ཚོགས་པ་མཐོང་བར་གྱུར་ཅིག ཅེས་ལན་གསུམ་བརྗོད་ཅིང་མེ་ཏོག་འཐོར་རོ། །
དེ་ནས་སྐུ་གཟུགས་དེའི་ཐུགས་ཀར་ཟླ་བའི་སྟེང་དུ་སྔགས་བཀོད་པ་ལ་དམིགས་ཏེ། རྟེན་ལ་གཟུངས་ཐག་བཏགས་པ་བཟུང་ནས་རྩ་རིག་དང་ལས་སྔགས་ཀྱི་བཟླས་པ་ཅི་ལྟར་རིགས་པར་བྱའོ། ། དེ་ནས་སྟོན་མཆོག་དམ་པ་སོགས་བཀྲ་ཤིས་རྒྱས་པར་བྱས་མཐར་མཆོད་བསྟོད་བྱའོ། ། དེ་ལྟར་བྱས་པས་རྒྱུད་ནས་བཤད་པའི་དངོས་གྲུབ་ཀྱི་མཚན་མ་རྣམས་མཐོང་ན་དངོས་གྲུབ་ཉེ་བར་འགྱུར་ལ། མ་མཐོང་ན་ནི་རིང་ཞིག་ནས་དངོས་གྲུབ་འབྱུང་བར་བཤད་དོ། ། གསུམ་པ་སྒྲུབ་པ་བྱ་བ་ལ་བཞི་སྟེ། བསྙེན་པ་དང༌། ཉེ་བའི་བསྙེན་པ་དང༌། སྒྲུབ་པ་དང་སྒྲུབ་པ་ཆེན་པོའོ། ། དང་པོ་ནི།
རྒྱུད་ལས། རྟག་ཏུ་མངོན་སུམ་འདུག་ནས་ཀྱང༌། ། འཇིག་རྟེན་གསུམ་ལས་རྣམ་རྒྱལ་གྱིས། ། བདག་སྲུང་ལ་སོགས་བྱས་ནས་ནི། ། བདག་གི་དེ་ཉིད་བསམས་ནས་སུ། ། དངོས་གྲུབ་མཚན་མ་བྱུང་བར་དུ། ། འབུམ་ཕྲག་གསུམ་མམ་ཡང་ན་དྲུག ། ཅེས་གསུངས། སློབ་དཔོན་རྡོ་རྗེ་གོ་ཆས། དེ་བཞིན་གཤེགས་པའི་སྐུ་གཟུགས་དེ་མདུན་དུ་བཞུགས་པ་ལ་དེ་བཞིན་གཤེགས་པ་ཉིད་དུ་བསམས་ནས།
དང་པོ་རང་ཉིད་ཁམས་གསུམ་རྣམ་པར་རྒྱལ་བར་བསྒོམས་ནས་བགེགས་བསྐྲད་པ་དང༌། བདག་དང་གནས་དང་མཆོད་པའི་ཡོ་བྱད་རྣམས་བསྲུང་བ་བྱས་ཏེ། མཆོད་པ་དང་བསྟོད་པ་སོགས་བྱ་ཞིང༌། རང་ཉིད་དེ་བཞིན་གཤེགས་པའི་དཀྱིལ་འཁོར་དང་དབྱེར་མེད་པར་བྱས། དེ་བཞིན་གཤེགས་པའི་ཞལ་ནས་དེ་བཞིན་གཤེགས་པའི་ཞལ་དང༌། ལྟེ་བ་ནས་ལྟེ་བར་ཨྃ་ལ་སོགས་པ་འོད་ཟེར་དཀར་པོ་དང་ལྡན་པའི་ཕྲེང་བས་ལུ་གུ་རྒྱུད་དུ་བྱས་ཏེ་རྩ་བའི་སྔགས་འབུམ་ཕྲག་གསུམ་བཟླས་ཞེས་བྱ་བ་ལ་སོགས་པ་གསུངས། ཀུན་མཁྱེན་གྱིས་རྒྱུད་འགྲེལ་ལས་ཀྱང༌། སྒྲུབ་པ་པོ་རྟག་ཏུ་རས་བྲིས་ཀྱི་མདུན་དུ་མངོན་སུམ་དུ་འདུག་ནས་ཀྱང༌། འཇིག་རྟེན་གསུམ་ལས་རྣམ་རྒྱལ་གྱིས། བདག་སྲུང་ལ་སོགས་པའི་སྲུང་འཁོར་བསྡུས་པ་བྱས་ནས་ཀྱང༌།
བདག་གི་དེ་ཉིད་ལྷའི་རྣལ་འབྱོར་རྫོགས་པར་དྲན་པར་བྱས་ཤིང༌། རས་བྲིས་དམིགས་ཡུལ་དུ་བཞག་ནས་ཕྱག་རྒྱ་སྟོན་ཅིང༌། དངོས་གྲུབ་ཀྱི་མཚན་མ་བྱུང་གི་བར་དུའམ་གྲངས་ཀྱི་བསྙེན་པ་འབུམ་ཕྲག་གསུམ་མམ། ཡང་ན་འབུམ་ཕྲག་དྲུག་ཏུ་རྩ་རིག་བཟླ་བར་བྱའོ་ཞེས་གསུངས་པ་རྣམས་ཀྱི་དོན་ནི། རས་བྲིས་དེ་ཉིད་གྱང་ལོགས་སུ་བཀྲམ་པའི་མདུན་དུ་ཅི་འབྱོར་པའི་མཆོད་པ་དང༌། ཆ་གསུམ་གྱི་གཏོར་མ་རྣམས་བཤམ། རང་ཉིད་རྟེན་དེ་ལ་ཞལ་ཕྱོགས་པར་གནས་པའི་རང་གི་མདུན་དུ་རྡོར་དྲིལ་སོགས་མཁོ་བའི་ཡོ་བྱད་རྣམས་བཤམ། སྔོན་འགྲོའི་ཆ་གསུམ་བཏང་བ་དང་མཆོད་པ་བྱིན་བརླབས་དང་སྐྱབས་འགྲོ་སེམས་བསྐྱེད་བསྲུང་འཁོར་བསྡུས་པ་བསྒོམ་པ་ནས་བརྩམས་ཏེ་བདག་བསྐྱེད་དཔའ་བོ་གཅིག་པའམ་དཀྱིལ་འཁོར་ཡོངས་རྫོགས་ཀྱི་རྣལ་འབྱོར་གང་མོས་པ་ཅིག་མཆོད་བསྟོད་ཀྱི་བར་བྱས། དེ་ནས་བཟླས་པ་ནི་རས་བྲིས་ལ་རིགས་གསུམ་སྤྱིའི་སྔགས་རྒྱ་དང་བུདྡྷ་སོགས་ཀྱིས་དབང་བསྐུར་ཙམ་བྱས་ལ། བདག་གི་ཐུགས་ཀའི་འོད་ཟེར་གྱིས་མདུན་གྱི་རས་བྲིས་ཀྱི་ལྷ་རྣམས་ཀྱི་ཐུགས་རྒྱུད་བསྐུལ་བའི་དམིགས་པ་ཙམ་མམ་ཡང་ན་སྔགས་ཕྲེང་འོད་ཟེར་དང་བཅས་པ་ཞལ་ནས་ཞལ་དང་ལྟེ་བ་ནས་ལྟེ་བར་འཁོར་བའི་དམིགས་པ་གོང་དུ་ལུང་དྲངས་པ་ལྟར་བྱས་ཏེ་བཟླས་པ་ཅི་འགྲུབ་དང་ཐུན་གྱི་མཇུག་ཏུ་ཆ་གསུམ་བཏང་ནས་བདག་བསྐྱེད་ཀྱི་རྗེས་ཀྱི་བྱ་བ་རྣམས་བྱའོ། །
དེ་ལྟ་བུའི་རིམ་པས་སྔགས་འབུམ་ཕྲག་གསུམ་མམ་དྲུག་ལ་སོགས་པ་བཟླས་པ་ནི་བསྙེན་པའོ། ། གཉིས་པ་ཉེ་བར་བསྙེན་པ་ལ། དེ་ལྟར་བསྙེན་པ་སྔོན་དུ་སོང་བ་དེས། རྒྱུད་ལས། དེ་ལས་དབེན་པའི་གནས་སུ་ནི། ། བརྒྱད་བརྒྱ་ཉིད་དུ་ཚང་བར་བྱ། ། སྔགས་ནི་འཁྲལ་འཁྲུལ་མེད་པར་བཟླས། ། ཞེས་དང༌། རྡོ་རྗེ་གོ་ཆའི་འགྲེལ་པ་ལས། བདེ་བར་གཤེགས་པ་སྲས་དང་འཁོར་དུ་བཅས་པའི་སྙིང་པོ་རྣམས་གནས་ཤིན་ཏུ་དབེན་པར་དྲི་དང་བའི་རྣམ་ལྔ་ལ་སོགས་པས་ས་གཞི་ལེགས་པར་བྱུགས་ལ།
མེ་ཏོག་བཀྲམ་སྟེ་མཆོད་པ་ལ་སོགས་པ་བྱས་པས་ལྷ་རེ་རེ་ལ་བརྒྱ་རྩ་བརྒྱད་དུ་སྔགས་ཟུར་མ་ཉམས་པར་བཟླ་བ་ནི་ཉེ་བའི་སྒྲུབ་པའོ། ། ཞེས་གསུངས་པ་རྣམས་ཀྱི་དོན་ནི་བཤམ་ཚུལ་སོགས་གོང་གི་བསྙེན་པའི་སྐབས་བཞིན་དུ། བདག་བསྐྱེད་དཔའ་བོ་གཅིག་པའམ། དཀྱིལ་འཁོར་ཡོངས་རྫོགས་གང་རུང་བསྒོམས་ནས་བཟླས་པའི་མཇུག་གི་མཆོད་བསྟོད་ཀྱི་བར་བསྙེན་པའི་སྐབས་ཇི་ལྟ་བ་བཞིན་བྱས། དེ་ནས་མཆོད་པ་རྣམས་བྱིན་གྱིས་བརླབས་ནས་བཞག་གོ ། མདུན་གྱི་རས་བྲིས་ཡཀྵ་སོགས་ཀྱིས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་མདུན་གྱི་ནམ་མཁར་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དང༌། འཁོར་གྱི་ལྷ་རྣམས་ཀྱི་གནས་སུ་སོགས་ནས་བསམ་གྱིས་མི་ཁྱབ་པས་གང་བ་དང་བཅས་པར་གྱུར་ཞེས་པའི་བར། གོང་རས་བྲིས་བྲི་བའི་སྐབས་བཞིན་བརྗོད།
དེ་ནས་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་བཅོམ་ལྡན་འདས་ཀུན་རིག་རྣམ་པར་སྣང་མཛད་གཙོ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་སོགས་དང༌། ཡོན་ཆབ། ཁྲུས་ཆབ། གདན་འབུལ། དྲི་དང་མེ་ཏོག་སོགས་ཀྱིས་མཆོད་ཅིང་ཕྱག་འཚལ་བ་དང༌། སྒོ་བ་བཞིའི་སྔགས་རྒྱས་དགུག་གཞུག་བྱས། ཨོཾ་བྷྲྀ་ཏ་སོགས་ཀྱིས་གནས་གསུམ་བྱིན་གྱིས་བརླབས།
ཨོཾ་བུདྡྷ་སོགས་ཀྱིས་དབང་བསྐུར། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་རེ་རེ་སྔོན་དུ་འགྲོ་བས་མཆོད། ཆོས་སྐུ་ནམ་མཁའ་བཞིན་དུ་སོགས་ཤླཽ་ཀ་གཅིག་གམ་ཡང་ན་ཆོས་དབྱིངས་ཡེ་ཤེས་སོགས་ཤླཽ་ཀ་གཅིག་དང༌། ཕྱག་བྱར་འོས་པ་སོགས་ཀྱིས་བསྟོད་པ་བསྡུས་པ་ཙམ་བྱས། དེ་ནས་བཟླས་པ་བྱ་བ་ནི་བྲིས་སྐུ་ལ་གཟུངས་ཐག་བཏགས་པ་ནས་བཟུང་སྟེ་རྩ་རིག་བཟླ་བར་བཤད་དེ། དེ་ཡང་ཀུན་མཁྱེན་གྱིས་གཞན་ཕན་རྩོད་སྤོང་ལས། གོང་གི་འབུམ་ཕྲག་གསུམ་མམ་ཡང་ན་དྲུག ཅེས་པ་དང༌། སྐབས་འདིར་བརྒྱད་བརྒྱ་ཉིད་དུ་ཚང་བར་བྱ། ། ཞེས་པ་དང༌།
འོག་གི མཚན་གཅིག་ཐོག་ཐག་བཟླ་བར་བྱ། ། ཞེས་པ་རྣམས་རྩ་རིག་ཡིན་པར་དགག་གཞག་གི་ཤུགས་ལས་བསྟན་པ་དང༌། རྩ་རིག་ནི་ཀུན་རིག་གི་ལྷ་ཐམས་ཅད་ཀྱི་རྩ་སྔགས་ཡིན་པར་གྲུབ་པའི་ཚུལ་གྱིས་ཐམས་ཅད་ལ་ཁྱབ་པར་བསྟན་པ་ཡིན་ནོ། ། གྲངས་ནི། གོང་དུ་དྲངས་པ་ལྟར་ལྷ་རེ་རེ་ལ་བརྒྱ་རྩ་བརྒྱད་རེ་བཟླ་བའམ། ཡང་ན་རྒྱུད་ཀྱི་ལུང་དྲངས་པ་བཞིན་ཐུན་མོང་དུ་སྔགས་བརྒྱད་བརྒྱར་ཚང་བར་གསུངས་ཀྱང་གྲུབ་ན་འདིའང་ཞག་གྲངས་ཅི་རིགས་པར་བྱུང་ན་ལེགས་པར་སེམས། གང་ལྟར་ཡང་སེམས་རྩེ་གཅིག་པའི་རྣལ་འབྱོར་གྱིས་བཟླ་བ་ནི་ཤིན་ཏུ་གནད་ཆེའོ། ། ཐུན་བསྡུ་བའི་ཚེ་བྲིས་སྐུ་ལ་མཆོད་བསྟོད་གོང་ལྟར་དང་བསྟོད་པ་རྒྱས་པ་ལ་སྤྲོ་ན་ཆོས་དབྱིངས་ཡེ་ཤེས་སོགས་དང་མེ་ལོང་ཡེ་ཤེས་སོགས་དང་སོ་སོར་ཀུན་རྟོག་སོགས་དང་གྲྭ་ཡི་ཕྱོགས་སོགས་དང༌། ཐུགས་རྗེ་ཀུན་ལ་སྙོམས་པའི་སོགས་དང༌།
སྐྱོན་གྱིས་མ་གོས་སོགས་དང༌། སྟོབས་པོ་ཆེ་ལ་དྲག་ཤུལ་སོགས་དང༌། འཇིགས་པའི་ཧཱུྃ་སྒྲ་སོགས་དང༌། བསྟོད་པར་འོས་པ་སོགས་ཤླཽ་ཀ་རེ་རེས་བསྟོད། འདོད་པའི་དོན་ལ་གསོལ་བ་གདབ་པ་དང་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་བ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ལ། ཕྱོགས་བཅུ་ན་བཞུགས་པའི་སོགས་ཀྱིས་བྲིས་སྐུ་ལ་བརྟན་བཞུགས་བྱའོ། ། སྐབས་འདིར་ཆ་གསུམ་བཏང༌། དེ་ནས་བདག་བསྐྱེད་དཔའ་བོ་གཅིག་པ་ལྟར་ན་བདག་བསྐྱེད་ཀྱི་མཇུག་གི་བྱ་བ་རྣམས་བྱས་ནས་སྤྱོད་ལམ་ལ་འཇུག བདག་བསྐྱེད་དཀྱིལ་འཁོར་ཡོངས་རྫོགས་ཀྱི་བསྙེན་པ་རྒྱས་པར་ལྟར་ན།
རང་མར་མེ་གཅིག་ལས་གཉིས་ཆད་ལྟར་གཙོ་བོ་ལས་བྱེ་ནས་བདག་གིས་བསྒོམས་པའི་དཀྱིལ་འཁོར་ནང་དུ་བཞུགས་པར་བསམས་ཏེ་རང་ཉིད་ཁང་པའི་ཕྱི་རོལ་དུ་སྤྱོད་ལམ་གྱི་རྣལ་འབྱོར་གྱིས་གནས་པར་བྱའོ། ། དེ་ནས་ཐུན་གཉིས་པ་དང་གསུམ་པ་ལ་རྡོ་རྗེ་འཛིན་མའི་སྔགས་དང་ཕྱག་རྒྱས་ཁང་པའི་ནང་དུ་ཞུགས་ལ། སྔར་བསྒོམས་པའི་དཀྱིལ་འཁོར་གྱི་གཙོ་བོ་དང་ཐ་མི་དད་དུ་བསྒོམས་ནས། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཡུད་ཙམ་གྱིས་དྲན་པར་བྱས་ལ། མཆོད་པ་དང་བསྟོད་པ་དང་བཟླས་པ་ཅུང་ཟད་བྱས་ནས། ཡིག་བརྒྱས་བརྟན་པར་བྱ་བ་དང་ཉེར་སྤྱོད་དང་ལྷ་མོ་བརྒྱད་ཀྱིས་མཆོད་བསྟོད་དཀྱུས་ལྟར་བྱས་ལ། དངོས་སུ་བཤམས་པའི་མཆོད་པ་རྣམས་བྱིན་བརླབས་བྱས་ནས་བཞག དེ་ནས་རས་བྲིས་ཡཀྵས་བསང་བ་ནས། བྲིས་སྐུ་ལ་བརྟན་བཞུགས་བྱ་བའི་བར་སྔ་མ་ཇི་ལྟ་བ་བཞིན་བྱའོ། ། དེ་ནས་བདག་བསྐྱེད་ཀྱི་མཇུག་སྡུད་ཡི་གེ་བརྒྱ་པ་ལན་གསུམ།
ནོངས་པ་བཟོད་གསོལ། དམ་རྒྱ་རྩ་རིག་ལན་གསུམ་བཟླ་བ་དང༌། ཨོཾ་ཁྱེད་ཀྱིས་སེམས་ཅན་སོགས་ཀྱིས་བདག་བསྐྱེད་ཀྱི་ཡེ་ཤེས་པ་གཤེགས། དམ་ཚིག་པའི་དཀྱིལ་འཁོར་རང་ལ་བསྡུས་ཏེ། ཆོས་ཐམས་ཅད་དེ་བཞིན་ཉིད་ཀྱི་ངང་དུ་སེམས་ཡུན་རིང་དུ་མཉམ་པར་བཞག་གོ ། དེ་ལས་ལངས་ནས་དགེ་བའི་རྩ་བ་སངས་རྒྱས་སུ་བསྔོ་བ་དང་སྤྱོད་ལམ་གྱི་རྣལ་འབྱོར་བྱ་བ་རྣམས་ནི་ཉེ་བའི་སྒྲུབ་པའོ། ། གསུམ་པ་སྒྲུབ་པ་ནི། རྒྱུད་ལས། དེ་ནས་བཟླས་པའི་མཇུག་ཏུ་ནི། ། དཀྱིལ་འཁོར་སྔ་མ་བཞིན་བསམས་ལ། །
མཆོད་པ་རྒྱ་ཆེན་བྱས་ནས་ཀྱང༌། ། མཚན་གཅིག་ཐོག་ཐག་བཟླས་པར་བྱ། ། ཞེས་དང༌། སློབ་དཔོན་རྡོ་རྗེ་གོ་ཆས། ཉེ་བའི་སྒྲུབ་པ་རྫོགས་པ་དང༌། ངན་སོང་ཐམས་ཅད་ཡོངས་སུ་སྦྱོང་བའི་རྩ་བའི་དཀྱིལ་འཁོར་ཆེན་པོའི་ཏིང་ངེ་འཛིན་རྣམ་པ་གསུམ་གྱིས་བསྐྱེད་དེ། ཡང་དག་པར་བསམས་ནས་མཆོད་པ་རྒྱ་ཆེན་པོ་དང་གཏོར་མ་ལ་སོགས་པ་སྔར་གསུངས་པ་བཞིན་དུ་བྱས་ཏེ། དེ་བཞིན་གཤེགས་པ་ལ་སོགས་པ་རྣམས་ཀྱི་ཉེ་བའི་སྙིང་པོ་གྲངས་ཅི་རིགས་པར་ཉི་མ་རྒས་ནས་སྐྱ་རེངས་མ་ཤར་གྱི་བར་དུ་བཟླས་པར་བྱ་སྟེ། དེ་ནི་སྒྲུབ་པའོ་ཞེས་དང༌། ཡང་སྣང་བའི་རྒྱན་ཞེས་པ་ཀུན་སྙིང་གིས་མཛད་ཟེར་བ་ཞིག་ལས་ཀྱང་བཟླས་པ་རྫོགས་པའི་མཇུག་ཏུ་དཀྱིལ་འཁོར་སྔ་མ་བཞིན་དུ་བསམས་ལ།
ཏིང་ངེ་འཛིན་གསུམ་དང་ལྡན་པས། མཚན་གཅིག་ཐོག་ཐག་བཟླས་བརྗོད་བྱས་ནས་ཞེས་དང༌། ཀུན་མཁྱེན་གྱིས་གཞན་ཕན་རྩོད་སྤོང་ལས་ཀྱང་དཀྱིལ་འཁོར་སྔ་མ་བཞིན་བསམས་ལ་ཞེས་པའི་དོན། སྔར་རྡུལ་ཚོན་གྱི་དཀྱིལ་འཁོར་གསུངས་པ་ཇི་ལྟ་བ་བཞིན་དུ་འདིར་སྒྲུབ་པའི་སྐབས་སུ་བདག་བསྐྱེད་ལ་བསྒོམ་པར་དངོས་སུ་གསུངས་པས་ཞེས་སོགས་དང༌། ཡང་དེ་ཉིད་ཀྱི་རྒྱུད་འགྲེལ་ལས་ཀྱང༌། དེ་ནས་བཟླས་པའི་མཇུག་ཏུ་ནི། རས་བྲིས་ཀྱི་དཀྱིལ་འཁོར་སྔ་མ་བཞིན་དུ་བསམས་ལ་ཞེས་པའམ། ཡང་ན་ཏིང་ངེ་འཛིན་གྱི་དཀྱིལ་འཁོར་སྔ་མ་རྡུལ་ཚོན་གྱི་དཀྱིལ་འཁོར་བཞིན་དུ་བསམས་ལ་རས་བྲིས་ལ། མཆོད་པ་རྒྱ་ཆེན་པོ་བྱས་ནས་ཀྱང་ཞེས་གསུངས་པའི་དོན་ནི་གོང་དུ་བཤད་པའི་སྔགས་ཀྱི་གྲངས་སོང་བར་བཟླས་པའི་རྗེས་སུ་ཚེས་བཅོ་ལྔ་ལ་བབ་པའི་དགོངས་མོ་ནས་བརྩམས་ཏེ་ཏིང་ངེ་འཛིན་གྱི་དཀྱིལ་འཁོར་ཁོ་ནའམ། རས་བྲིས་ཀྱི་དཀྱིལ་འཁོར་དང་གཉིས་ཀ་བྱ་བ་འདམ་ག་ཅན་དུ་གསུངས་པ་ལས་འདི་ཕྱི་མ་ལྟར་བྱ་བ་ལེགས་པས།
སྔར་གྱི་བྲིས་སྐུའི་མདུན་དུ་གཞི་གཙང་མའི་སྟེང་དུ་རས་བྲིས་ཀྱི་དཀྱིལ་འཁོར་ཞལ་ཤར་དུ་ཕྱོགས་པར་བཀྲམ་པའི་མཐར་མཆོད་གཏོར་ཕྱག་ལེན་ལྟར་བཤམ་མོ། ། ཁྱད་པར་སང་གི་དུས་སུ་དགོངས་པའི་རོ་མཆོག་གི་ཞལ་ཟས་དཀར་གསུམ་མངར་གསུམ་དང་ཤིང་ཐོག་ལ་སོགས་པའི་ཁ་ཟས་གཙང་མ་རྣམས་ཀྱིས་རིན་པོ་ཆེའི་སྣོད་ཁེངས་པར་བཀང་བའང་བཞག་གོ ། དེ་ནས་ཉི་མ་རྒས་ཀ་ནས་བརྩམས་ཏེ། ཨོཾ་བཛྲ་ས་མ་ཡ་ཧཱུྃ་གིས་དཀྱིལ་འཁོར་གྱི་ཁང་པར་ཞུགས་ནས། མཆོད་པ་བྱིན་གྱིས་བརླབས་པ་ནས་བརྩམས་ཏེ། སྐབས་འདིར་བདག་གི་ཏིང་ངེ་འཛིན་གྱི་དཀྱིལ་འཁོར་ཡོངས་རྫོགས་ཀྱི་རྣལ་འབྱོར་ངེས་པ་ཅན་དུ་སྔོན་དུ་འགྲོ་བར་བྱས་ནས་དམ་ཚིག་པའི་དཀྱིལ་འཁོར་རང་ལ་ཐིམ་པའི་བར་སྒྲུབ་ཐབས་ལྟར་བྱའོ། ། དེ་ནས་བདག་འཇུག་ལེན་ན་བུམ་པ་དཀྱུས་བཞིན་བསྒྲུབ། རས་བྲིས་ཀྱི་དཀྱིལ་འཁོར་སྒྲུབ་མཆོད་ཆ་གསུམ་གཏོར་མ་བཏང་བ་བཅས་དཀྱུས་བཞིན་བྱ། སྤྲོ་ན་བདག་ཉིད་འཇུག་ཅིང་དབང་བླང་བ་ནས་མདུན་བསྐྱེད་བརྟན་བཞུགས་ཀྱི་བར་གྲུབ་ཟིན་པ་དང༌། དེ་ནས་མཆོད་པ་བྱིན་རླབས་ནས་བཟུང་སྟེ་མདུན་གྱི་བྲིས་སྐུ་སྔ་མ་བཞིན་དུ་བསྐྱེད་དེ།
རབ་འབྱམས་རྒྱ་མཚོ་སོགས་དང༌། མཆོད་པ་ཉེར་ལྔ་དང༌། སྒེག་སོགས་བརྒྱད་དང༌། རིན་ཆེན་བདུན་དང༌། འདོད་ཡོན་ལྔ་རྣམས་རྒྱས་པའམ། བསྡུ་ན་སྔགས་མཆོད་ཙམ་བྱས་ལ། གོང་དུ་སྨྲས་པ་ལྟར་ཆོས་དབྱིངས་ཡེ་ཤེས་སོགས་ཤླཽ་ཀ་རེ་རེས་བསྟོད་དོ། ། དེ་ནས་གཟུངས་ཐག་ནས་བཟུང་སྟེ་སྐྱ་རེངས་མ་ཤར་གྱི་བར་དུ་རྩ་རིག་བཟླས་པ་ནི་སྒྲུབ་པའོ། ། བཞི་པ་སྒྲུབ་པ་ཆེན་པོ་ནི། རྒྱུད་ལས།
ཅི་སྟེ་གཙོ་བོའམ་དེ་ཡི་སྲས། ། ཡང་ན་ལྷ་རྣམས་མཐོང་གྱུར་ན། ། བསོད་ནམས་སྣོད་ལ་ཅི་དགའ་བར། ། དངོས་གྲུབ་མཆོག་གི་གསོལ་བར་བྱ། ། ལྷ་ནི་དངོས་གྲུབ་འབྲས་བུ་ནི། ། དེ་ལ་རྟག་ཏུ་དགྱེས་ནས་སྩོལ། ། ཕྱག་འཚལ་དངོས་གྲུབ་ལ་སོགས་བླང༌། ། དཀོན་མཆོག་གསུམ་དང་བླ་མ་ལ། ། སྐལ་བ་རེ་རེ་ཕུལ་ནས་ནི། ། དེ་ནས་རྟག་ཏུ་བདག་སྤྱོད་ཅིང༌། །
མེད་ན་མཁས་པ་རང་ཉིད་ཀྱིས། ། བླངས་ནས་བདག་ཉིད་སྤྱད་པར་བྱ། ། ཞེས་གསུངས། རྡོ་རྗེ་གོ་ཆས། སྒྲུབ་པ་རྫོགས་པའི་འོག་ཏུ་མཆོད་པ་རྒྱ་ཆེན་པོ་བྱས་ཏེ། མི་འགྱུར་བ་ཡོངས་སུ་དག་པའི་ཏིང་ངེ་འཛིན་ཞེས་བྱ་བས། དེ་བཞིན་གཤེགས་པའི་ཐུགས་ཀར་ཟླ་བའི་དཀྱིལ་འཁོར་ལ་བླ་ན་མེད་པའི་དབང་པོ་ལྔའི་ཡུལ་གྱི་རང་བཞིན། དཔལ་ལྡན་དཀྱིལ་འཁོར་གྱི་འཁོར་ལོ་བསྒོམ་པའི་རབ་ཀྱི་མཐའ་ལས་བྱུང་བའི་རང་རིག་པའི་ཕུང་པོ་ཆེན་པོ་སྤྲོ་ཞིང་རྒྱུན་མི་ཆད་པའི་བདེ་བ་ཆེན་པོ་ལྔའི་རོའི་རྒྱ་མཚོ་ཆེན་པོ་ལས། རླབས་སྟོང་གིས་ཡང་ནས་ཡང་དུ་དབང་བསྐུར་ཞིང་རང་དང་གཞན་གྱི་རྣམ་པའི་ཆ་མཐའ་དག་ནུབ་པར་གྱུར་པ་དེ་ནི་མཆོག་གི་དགའ་བའི་སྡོང་པོ་ལས་བྱུང་བའི་རང་རིག་པ་མྱུ་གུ་དཔལ་རྗེ་བཙུན་ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོའི་ངོ་བོ་སྟེ། དེ་ནི་རིམ་པ་ཇི་ལྟ་བ་བཞིན་དུ་བདེ་བ་ཆེན་པོ་དང༌།
ཆོས་དང་སྤྲུལ་པ་དང༌། ངོ་བོ་ཉིད་ཀྱི་སྐུ་སྟེ་སྐུ་བཞིའི་རྟེན་དུ་གྱུར་པ་རྣམ་པར་སྣང་མཛད་ལོངས་སྤྱོད་རྫོགས་པའི་སྐུའི་ངོ་བོ་ཡིན་ཞིང་འབྲས་བུའི་གནས་སྐབས་ཀྱི་བདག་ཉིད་དོ། ། ཅི་སྟེ་གཙོའམ་དེ་ཡི་སྲས་ཞེས་སོགས་ནི་དེ་ལྟར་བསྒོམས་པའི་བདེ་བར་གཤེགས་པ་ཉིད་དམ། དེའི་སྲས་བཅོམ་ལྡན་འདས་ཕྱག་ན་རྡོ་རྗེ་ལ་སོགས་པའམ་ཁྲོ་བོའི་ལྷའི་གཟུགས་ལ་སོགས་པས། བསོད་ནམས་ཀྱི་སྣོད་སྒྲུབ་པ་པོའི་དྲུང་དུ་མཐོང་བར་བྱོན་ཏེ། དེ་ལ་བདག་གིས་དགའ་བ་ཆེན་པོས་མཆོད་པ་ལ་སོགས་པ་བྱས་ལ། རང་ཇི་ལྟར་འདོད་པ་ལྟར་ཕྱག་རྒྱ་ཆེན་པོ་ལ་སོགས་པའི་དངོས་གྲུབ་གསོལ་བ་གདབ་པར་བྱའོ། ། དེ་ལ་དད་པ་དང་དམ་ཚིག་ཏུ་འབྲེལ་པས་བདེ་བར་གཤེགས་པ་རྣམས་ཀྱིས་དགྱེས་བཞིན་དུ་དངོས་གྲུབ་ཀྱི་འབྲས་བུ་སྩོལ་བ་སྟེ། དེ་ལ་དངོས་གྲུབ་ནི་འདིར་གཉིས་ཏེ། གཅིག་ནི་དམིགས་པའི་རིག་བྱར་མ་གྱུར་པ་བྱིན་གྱིས་བརླབས་པ་ཆེན་པོ་དང་ལྡན་པའོ། །
གཅིག་ནི་དམིགས་པའི་རིག་བྱར་གྱུར་པ་རྫས་ལ་སོགས་པའི་གཟུགས་སུ་འོངས་ཏེ། དེ་ལ་འདིར་ནི་རྫས་ལ་སོགས་པ་འོང་བ་ལ་དགོངས་ནས་བླ་མ་དཀོན་མཆོག་ལ་ཕུལ་བ་སོགས་གསུངས་ཏེ། དེ་ཡང་བདུད་རྩིའམ་མི་གཙང་བའམ་བཟའ་བའི་རྣམ་པ་ལ་སོགས་པ་རྒྱུ་དང་རྐྱེན་མེད་པར་སྣང་བར་གྱུར་ན་ཞེས་སོགས་རྒྱ་ཆེར་གསུངས་སོ། ། བརྟག་པ་སྣང་བའི་རྒྱན་ལས་ཅི་སྟེ་གཙོ་བོའམ། བྱང་ཆུབ་སེམས་དཔའ་དང་འཇིག་རྟེན་པ་མཐོང་བ་ལས། དངོས་གྲུབ་རབ་འབྲིང་གསོལ་བ་གདབ་པར་བྱ་སྟེ། ཕྱག་འཚལ་ནས་དངོས་གྲུབ་བླང་བར་བྱའོ་ཞེས་དང་ཀུན་མཁྱེན་གྱིས་ཕྱག་འཚལ་དངོས་གྲུབ་ལ་སོགས་བླང་ཞེས་སོགས་ཏེ་གོ་སླའོ་ཞེས་སོགས་གསུངས་པའི་དོན་ནི། དེ་ལྟར་སྒྲུབ་པ་རྫོགས་པའི་རྗེས་ཐོགས་སྐྱ་རེངས་ཤར་བ་ནས་མཆོད་པ་རྣམས་ཁ་གསོས་ལ་སྔར་གྱི་རོ་མཆོག་གི་ཞལ་ཟས་དང་བཅས་པའི་མཆོད་པ་རྣམས་བྱིན་གྱིས་བརླབས་ནས་མཆོད་བསྟོད་གོང་ལྟར་བྱས་པའི་མཐར་མདུན་གྱི་བཅོམ་ལྡན་འདས་ཀྱི་ཐུགས་ཀར་རྩེ་གཅིག་ཏུ་མི་འགྱུར་བ་ཡོངས་སུ་དག་པའི་ཏིང་ངེ་འཛིན་ཞེས་བྱ་བ་སྤྲོས་བྲལ་དེ་ཁོ་ན་ཉིད་ཀྱི་ངང་དུ་མ་ཡེངས་པར་མཉམ་པར་བཞག་པས། ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོ་ལ་སོགས་པའི་རྒྱལ་བའམ་རྒྱལ་བའི་སྲས་སམ། འཇིག་རྟེན་པ་ལ་སོགས་པའི་རྣམ་པར་དངོས་སམ་ཉམས་ཀྱི་སྣང་བར་མཐོང་བར་གྱུར་པའམ།
གལ་ཏེ་དངོས་སུ་མཐོང་བར་མ་གྱུར་ནའང་གསང་སྔགས་པ་ནི་རྣམ་པ་ཐམས་ཅད་དུ་ཐར་པ་སྟེ་འབྲས་བུའི་གནས་སྐབས་ཀྱི་རྣམ་པའམ་མོས་པ་ལམ་དུ་བྱེད་པ་ཡིན་པས། དེ་བཞིན་གཤེགས་པ་སྲས་དང་སློབ་མར་བཅས་པ་མངོན་སུམ་དུ་མཐོང་བར་དམིགས་ལ། ལག་པ་ཐལ་མོ་སྦྱར་ལ། མགོན་པོ་ཐུགས་རྗེ་ཆེན་པོ་དང་ལྡན་པས་བདག་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ་ཞེས་བརྗོད་ལ་སྐབས་འདིར་སྔར་བཤམས་པའི་རོ་མཆོག་གི་ཞལ་ཟས་བདེ་བར་གཤེགས་པས་མཆོད་པའི་ལྷག་མ་དངོས་གྲུབ་ཀྱི་ཚུལ་དུ་བལྟས། རང་ཉིད་ཀྱིས་ཚིམ་པར་ལོངས་སྤྱད་པར་བྱས་ནས། དངོས་གྲུབ་ཐོབ་སེམས་ཀྱི་དམིགས་པ་གསལ་བ་སོགས་ཤིན་ཏུ་འཐད་པར་སེམས་སོ། ། དེ་ནས་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་བ་དང༌། གང་ཡང་བདག་བློ་སོགས་ཀྱིས་བཟོད་པར་གསོལ་བ་དང༌། མགོན་པོ་ཐུགས་རྗེ་ཆེན་པོ་དང་ལྡན་པ་ཞེས་སོགས་ཀྱིས་སྐུ་གཟུགས་ཀྱི་རྟེན་ལ་བརྟན་པར་བཞུགས་སུ་གསོལ་བ་རྣམས་བྱ་བ་སྟེ། དེ་དག་ནི་སྒྲུབ་པ་ཆེན་པོའོ། །
དེ་ནས་བདག་བསྐྱེད་ཀྱི་མཇུག་གི་བྱ་བ་རྣམས་དང༌། དཀྱིལ་འཁོར་གྱི་རྗེས་ཆོག་སོགས་བཀྲ་ཤིས་རྒྱས་པའི་བར་བྱའོ། ། བཞི་པ་ནི་དེ་ལྟར་བསྒྲུབས་པའི་ཕན་ཡོན་གྱི་སྒོ་ནས་མཇུག་བསྡུ་བ་ནི། རྒྱུད་ལས། བསྐལ་པ་དུ་མར་གནས་པར་འགྱུར། ། ཅི་སྟེ་དངོས་གྲུབ་མ་གྱུར་ནའང༌། ། ལས་རྣམས་ཐམས་ཅད་ནུས་པར་འགྱུར། ། གནོད་སྦྱིན་སྐར་མའི་གདོང་ལ་སོགས། ། ཆད་པས་བཅད་ཅིང་བཀའ་ཙམ་གྱིས། ། ཞི་བ་ལ་སོགས་ལས་ཀུན་ནི། །
བྲན་བཞིན་ཐམས་ཅད་བྱེད་པར་འགྱུར། ། ཞེས་གསུངས་ཏེ། དེའི་དོན་ནི། རྒྱུད་འདིར་དཀྱིལ་འཁོར་ཆེན་པོ་གསུམ་ལས་རྣལ་འབྱོར་པའི་ཚེ་བསྲིང་བའི་ཆོ་ག་གསུངས་ཏེ། དེ་ལ་འོག་མ་གཉིས་ནི་ཚེ་རྒྱས་པ་ཁོ་ན་གཙོ་བོར་བསྒྲུབ་པ་ཡིན་ལ། འདི་ནི་ཚེ་དང་ཡང་དག་པའི་བྱང་ཆུབ་གཉི་ག་སྒྲུབ་པའི་ཐབས་སུ་གསུངས་ཏེ། དེ་བསྒྲུབས་པ་ལས་འབྲས་བུ་ཅི་ཞིག་འོང་ན། སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་དགོད་པར་བྱ་བའི་ཕྱིར་བསྐལ་པ་གྲངས་མེད་པ་ལ་སོགས་པ་ཇི་ལྟར་འདོད་པར་འགྲོ་བའི་དོན་བྱེད་ཅིང་གནས་པར་འགྱུར་བ་སོགས་དང༌། གལ་ཏེ་དེ་ལྟར་བཤད་པའི་དངོས་གྲུབ་གྲུབ་པར་མ་གྱུར་ནའང་ཞི་བ་ལ་སོགས་པའི་ཕྲིན་ལས་བཞི་འགྲུབ་པ་དང༌། ཤིན་ཏུ་གདུལ་བར་དཀའ་བ་གནོད་སྦྱིན་སྐར་མ་གདོང་ལ་སོགས་པ་ཡང་བདག་གི་མིང་ཐོས་པ་ཙམ་གྱིས་མདུན་དུ་འོངས་ཏེ།
ཇི་ལྟར་བསྒོ་བའི་ལས་ཐམས་ཅད་བྲན་བཞིན་དུ་བྱེད་པ་ལ་སོགས་པར་འགྱུར་བ་ནི་ངེས་པར་གདོན་མི་ཟ་བ་ཉིད་དོ། ། སྨྲས་པ། བསྐལ་བཟང་རྒྱལ་བ་དགེས་པའི་ཞལ་སྒོ་ནས། ། ལེགས་པར་གདམས་པའི་སྙིང་པོ་གསང་བའི་སྔགས། ། དཔལ་ལྡན་ངན་སོང་སྦྱོང་བའི་རྒྱུད་ཀྱི་དོན། ། དངོས་གྲུབ་སྒྲུབ་པའི་ཆོ་ག་འདི་རྨད་བྱུང༌། ། དེ་ཉིད་འཕགས་པའི་ཡུལ་དང་གངས་ཅན་འདིར། ། བྱོན་པའི་མཁས་གྲུབ་རྣམས་ཀྱིས་བཀྲལ་བ་ལས། ། གཅེས་པའི་མེ་ཏོག་གཅིག་ཏུ་བསྡུས་པའི་ཕོན། ། དོན་གཉེར་མགྲིན་པ་མཛེས་པའི་རྒྱན་དུ་བྲིན། །
རྣམ་དཀར་དགེ་བའི་མཐོ་རིས་རྒྱུན་གཙང་གིས། ། ལམ་གསུམ་འགྲོ་བའི་སྒྲིབ་གཉིས་དྲི་མའི་ཚོགས། ། རྣམ་པར་སྦྱངས་ནས་མངོན་མཐོ་ངེས་ལེགས་ཀྱི། ། སྙེ་མ་ཕུན་ཚོགས་གཡུར་དུ་ཟ་བར་ཤོག ། དེ་ལྟར་དཔལ་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་གསུངས་པའི་རས་བྲིས་ལ་བརྟེན་པའི་བསྙེན་སྒྲུབ་ཀྱི་ལག་ལེན་གསལ་བར་བྱེད་པའི་ཡི་གེ་ཡིད་ཆེས་ལུང་གི་རྒྱུད་མངས་ཞེས་བྱ་བ་འདི་ནི་མཁས་བཙུན་བཟང་པོའི་ཡོན་ཏན་གྱིས་རྣམ་པར་འབྱོར་པའི་བླ་མ་པུཎྱེ་ཤྭ་རའི་གསུང་མཆིད་དབྱངས་ཀྱི་རྒྱལ་མོའི་སོར་རྩེས་ཉེ་བར་བསྐུལ་བའི་ངོར། རྗེ་བཙུན་ཨེ་ཝཾ་པ་ཆེན་པོའི་རྣམ་པར་དཀར་བའི་ཕྲིན་ལས་ཀྱི་འཁོར་ལོས་སྒྱུར་བའི་སྐྱེས་ཆེན་མང་པོའི་ཞབས་ཀྱི་པདྨར་བསྙེན་ཅིང་གསུང་གི་བདུད་རྩིས་འཚོ་བའི་སྒྲོ་བཏགས་མཁན་ཚུལ་ཁྲིམས་རིན་ཆེན་དུ་བོད་པས། རྒྱུད་དང་རྗེ་བཙུན་རིན་པོ་ཆེའི་གཞན་ཕན་འོད་ཟེར་གཞིར་བཟུང་ནས་མཁན་གྲུབ་གོང་མའི་ལེགས་བཤད་ཀྱིས་རྣམ་པར་སྤྲོས་ཏེ་ལག་ཏུ་བླང་བདེ་བའི་མཚམས་སྦྱོར་ཅུང་ཟད་དང་བཅས་ཏེ་རྔ་ཆེན་གྱི་གནམ་ལོ་ཤར་བར་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་འདིས་ཀྱང་བསྟན་པ་དང་སེམས་ཅན་ཐམས་ཅད་ལ་ཕན་འདོགས་རྒྱ་ཆེན་པོ་འབྱུང་བར་གྱུར་ཅིག། །། སརྦ་མངྒ་ལཾ།། ༄༅། །གཞན་ཕན་མཐའ་ཡས་ཀྱི་ཤུགས་འབྱུང་ཚེ་ལྡན་སྡིག་པ་སྦྱོང་བའི་ཆོ་གའི་ཟུར་རྒྱན་ཞེས་བྱ་བ་བཞུགས་སོ།། ༄༅། །ཟླ་གཞོན་འོད་ཁྱབ་ཁ་བའི་རྡུལ་བརྩེགས་བཞིན། །
གང་སྐུ་དྲན་ཙམ་ངན་འགྲོའི་གདུང་བ་བཅིལ། ། བླ་མ་རྣམ་པར་སྣང་བྱེད་ལ་བཏུད་དེ། ། ཚེ་ལྡན་སྡིག་པ་སྦྱོང་ཚུལ་རྣམ་གསལ་བགྱི། ། འདིར་ངན་སོང་སྦྱོང་བའི་རྒྱུད་ནས་བཤད་པའི་སྡིག་པ་སྦྱོང་བའི་སྒོ་བདུན་ལས། ཕྱིར་བཟློག་གི་སྒོ་ནས་གསོན་པོའི་སྡིག་པ་སྦྱོང་བའི་ཚུལ་ལ། སྦྱོར་དངོས་རྗེས་གསུམ་གྱི་ཆོ་ག་ཐམས་ཅད་གཞན་ཕན་མཐའ་ཡས་ཇི་ལྟ་བ་བཞིན་ལས། འདིར་མི་འདྲ་བའི་ཁྱད་པར་རྣམས་བརྗོད་པ་ལ། སྦྱོར་བའི་སྐབས་སུ་ཤོག་བུ་ལ་སྡིག་པའི་ས་བོན་ཀྃ་ཡིག་ནག་པོ་བསྒྲུབ་བྱའི་མིང་ཡིག་དང་བཅས་པ་བྲིས་པ་བཞག དངོས་གཞི་ལ་བདག་གི་རྣལ་འབྱོར་ནས་བརྩམས་ཏེ་བདག་འཇུག་བཟླས་པའི་བར་གྲུབ་ནས། བསྒྲུབ་བྱ་མདུན་དུ་འཁོད་པ་ལ་སྦྱོང་བ་ནས་བརྩམས་ཏེ་མིང་བྱང་བསྲེགས་པའི་བར་བྱ་བ་ཡིན་གྱི།
རྟེན་བསྐྱེད་པ་དང་དགུག་གཞུག་སྡིག་པ་དྲལ་བ་རྣམས་ནི་འདིར་མི་དགོས་པས། དེའང་མདུན་དུ་སྦྱོང་ཆས་ཏིལ་མིང་བྱང་སོགས་འོག་ཏུ་དགོས་པའི་ཡོ་བྱད་རྣམས་བཤམས་ལ་གཏོར་མ་ཆབ་ཀྱིས་བྲན་ཏེ། ལས་ཀྱི་རྡོ་རྗེས་བསྒྲུབ་བྱ་ལ་གཡས་སུ་བསྐོར་ཞིང༌། རང་གིས་མཆོག་སྦྱིན་གྱི་ཕྱག་རྒྱ་དང་བཅས་ཏེ། ཨོཾ་སརྦ་བིགྷྣཱཾ་སོགས་ལན་གསུམ་གྱིས་ཞི་བས་སྦྱང༌། དེ་བཞིན་དུ་ཏིང་ལོ་དང་ཆང་བུས་བསྐོར་ཞིང༌། རྡོ་རྗེ་གསོར་ལ་ཨོཾ་སུམྦྷ་ནི་སུམྦྷ་སོགས་ལན་གསུམ་གྱི་མཐར། དེང་འདིར་ཚེ་དང་ལྡན་པ་ཆེ་གེ་མོ་ཞེས་བྱ་བ་ལ་བར་དུ་གཅོད་ཅིང་སྡིག་པ་སྦྱོང་བ་ལ་བར་ཆད་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད་གཏོར་མ་ལམ་རྔན་སོགས་བརྗོད་པས་ཞི་དྲག་ཕྱེད་མས་སྦྱང༌། ཁྲོ་བོ་སྤྱན་དྲངས་ནས་བདེན་པ་བདར་བའི་མཐར་སྤེལ་ཚིག་ཁ་བསྒྱུར་བ་མ་གཏོགས་འདྲ་བར་བརྗོད་པ་ནི་དྲག་པོའི་སྦྱོང་བའོ། ། དེ་བཞིན་དུ་ཏིལ་སྦྱོང་ཡང་དཀྱུས་བཞིན་བྱ།
དེ་ནས་འདིར་སྔགས་བཟླས་ནས་བྱེ་མས་བྲབ་པ་གསོན་པོ་ལ་མི་མཛད་ཅེས་འགའ་ཞིག་ཏུ་འབྱུང་ཡང༌། འདི་མན་ཆད་ཕྱིར་བཟློག་གི་དངོས་གཞི་ཡིན་པས་མ་ཆད་པར་བྱེད་པ་ལེགས་ཏེ། རྒྱུད་ལས། ཐལ་བ་ཡུངས་ཀར་བྱེ་མ་སོགས། ། རང་གི་མིང་བརྗོད་སྔགས་བཏབ་ནས། ། བཟླས་པ་བྱས་ཏེ་གཏོར་ནས་ཀྱང༌། ། རྒྱ་མཚོར་འབབ་པའི་ཆུ་ཀླུང་དོར། ། དེ་ལྟར་བྱས་ན་སྡིག་ཆེན་ཡང༌། ། ངན་སོང་ལས་ནི་ཐར་འགྱུར་ཞེས། ། བདེ་གཤེགས་རྒྱལ་བ་ཉིད་ཀྱིས་གསུངས། །
ཞེས་དང༌། གཙུག་དགུ་ལས་ཀྱང༌། ཡུངས་ཀར་མེ་ཏོག་དང་ལྡན་པས། གསང་སྔགས་བཟླ་ཞིང་བརྡེག་པར་བྱ། ། ཞེས་གསུངས་པའི་ཕྱིར། དེས་ན་བྱེ་མའམ་ཡུངས་ཀར་ལ་རྩ་རིག་ལ་སོགས་པ་ལྷ་ཐམས་ཅད་ཀྱི་སྔགས་བཟླས་པའི་ནུས་པ་བསྟིམས་ལ། ཚེ་དང་ལྡན་པ་དེའི་རྒྱུད་ཀྱི་སྡིག་པ་སྦྱོང་བའི་ཕྱིར་བརྡེག་པར་བསམས་ལ། ཨོཾ་སརྦ་པཱ་པཾ་ད་ཧ་ན་བཛྲ་ཧཱུྃ་ཕཊཿ ཅེས་སོགས་བརྡེག་སྔགས་རྣམས་དཀྱུས་ལྟར་བརྗོད་ཅིང་བྲབ་ལ་ཚེ་དང་ལྡན་པའི་སྡིག་པ་དག་པར་གྱུར་ཅིག་ཅེས་བརྗོད་དོ། ། དེ་ནས་རྣམ་རྒྱལ་བུམ་པས་དཀྱིལ་འཁོར་ལ་མེ་ལོང་བསྟན་པར།
ཇི་ལྟར་བལྟམས་པ་སོགས་ཀྱིས་བཟང་ཁྲུས་བྱས་པའི་ཆུ་བུམ་པར་བླུགས་ཏེ། དེས་བསྒྲུབ་བྱའི་ཁ་དང་གདོང་དང་ཡན་ལག་རྣམས་བཀྲུ་ཞིང༌། ཕ་རོལ་ཏུ་ཕྱིན་པ་དྲུག་གིས་མི་མཐུན་པའི་ཕྱོགས་སེར་སྣ་ལ་སོགས་པའི་དྲི་མ་དྲུག་དག་ནས་སྦྱིན་པ་སོགས་ཕ་རོལ་ཏུ་ཕྱིན་པ་དྲུག་གི་ཡོན་ཏན་དང་ལྡན་པར་བསམས་ལ། ཚིགས་བཅད་དང་རྩ་རིག་སྤེལ་ཏེ་བརྗོད་མཐར། ཚེ་དང་ལྡན་པ་ཆེ་གེ་མོས་གཙོ་བྱས་པའི་སེམས་ཅན་ཐམས་ཅད་ཀྱི་ཕ་རོལ་ཏུ་ཕྱིན་པ་དྲུག་གིས་སོགས་བརྗོད། ཚིག་འདི་འོག་མ་རྣམས་ལའང་སྦྱར་རོ། ། དེ་བཞིན་དུ་ཉོན་མོངས་པ་དུག་གསུམ་གྱི་སྒྲིབ་པ་དག་སྟེ། འདོད་ཆགས་མེད་པ་ལ་སོགས་པའི་དགེ་བ་གསུམ་དང་ལྡན་པར་བསམས་ལ། འདོད་ཆགས་ཞེ་སྡང་སོགས་བརྗོད། ཡང་རྒྱུ་འབྱུང་བ་བཞི་ལ་བརྟེན་ནས་བྱུང་བའི་ཉོན་མོངས་དང་རྣམ་པར་རྟོག་པ་ཐམས་ཅད་དག་ནས།
འབྲས་བུ་སྡུག་བསྔལ་དང་བྲལ་བར་བསམས་ལ། ས་འདི་དུག་གི་སོགས་བརྗོད། དེ་ལྟར་སྡིག་སྒྲིབ་དང་སྡུག་བསྔལ་ཐམས་ཅད་དང་བྲལ་ཏེ་ཤིན་ཏུ་བཀྲ་ཤིས་པར་གྱུར་ཅིག་སྙམ་པས། བུམ་ཆུས་གཏོར་ཞིང༌། མེ་ཏོག་གི་ཆར་དབབ་པ་དང་བཅས་པས། གང་ལ་སེར་སྣ་སོགས་ཀྱི་ཤིས་པ་བརྗོད་དོ། ། དེ་ནས་བསམ་པ་འདི་བཞིན་མཛོད། ཁྱེད་རང་གི་མདུན་གྱི་ནམ་མཁར་བླ་མ་དང་གཉིས་སུ་མེད་པའི་ཀུན་རིག་རྩ་བའི་དཀྱིལ་འཁོར་གྱི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་ནས་བཞུགས་པའི་སྤྱན་སྔར་སྒོ་གསུམ་གུས་པས་ཕྱག་འཚལ་ཞིང་སྐྱབས་སུ་འགྲོ་བ་དང་ལུས་དབུལ་བའི་འདུན་པ་དང་བཅས། དེའང་གཞུང་གི་ཚིག་ཚེ་འདས་ཞེས་པའི་ཚབ་ཏུ་ཚེ་ལྡན་ཞེས་པར་བསྒྱུར་ཏེ། ཚིག་འདི་རྣམས་ཀྱི་རྗེས་ཟློས་མཛོད་ཅེས་བརྗོད་ལ།
སྤྲོ་ན། སངས་རྒྱས་ཐམས་ཅད་འདུས་པའི་སྐུ། ། སོགས་དང༌། ཆོས་དབྱིངས་ཡེ་ཤེས་རྣམ་པར་དག ། ཅེས་སོགས་བརྗོད་ཅིང་ཕྱག་འཚལ་དུ་གཞུག་པའི་ཕྱག་ལེན་ཀྱང་མཆིས། གང་ལྟར་ཡང༌། གཙོ་བོ་རྒྱལ་བ་སོགས་ཀྱིས་སྐྱབས་སུ་འགྲོ་ཞིང་ལུས་འབུལ་ལོ། ། ཞར་བྱུང་མིང་བྱང་བསྲེག་པ་ནི་དབང་བསྐུར་བའི་རྗེས་སམ། དབང་གི་གོང་འདིར་བསྲེག་པ་གཉིས་གང་བདེར་བྱ་སྟེ། དབང་བསྐུར་བའི་རྗེས་སུ་བྱེད་ན།
སྐབས་འདིར་དབང་བསྐུར་ལ། ཆ་ཡིས་ཀྱང་ནི་སྤྱད་དུ་གསོལ། ། ཞེས་པའི་རྗེས་སུ་མིང་བྱང་བསྲེག་པ་ཡིན་ལ་སྐབས་འདིར་བྱེད་ན་དཔལ་འབར་མེ་སྦར་བ་ཐོགས་ཏེ། སླར་ཡང་དམིགས་པ་འདི་བཞིན་མཛོད། ཆོས་ཐམས་ཅད་ཀྱི་གནས་ལུགས་སྤྲོས་བྲལ་དུ་ཤེས་པར་བྱས་ཏེ། དེའི་ངང་ནས་སློབ་དཔོན་ལ་བཅོམ་ལྡན་འདས་ཀུན་རིག་རྣམ་པར་སྣང་མཛད་དངོས་ཡིན་སྙམ་པའི་མོས་གུས་བྱས་པས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། ཁྱེད་རང་གི་སྤྱི་བོ་ནས་ཞུགས། ལུས་ཀྱི་ནང་ཐམས་ཅད་གང་བས། ཁྱེད་རང་གི་ཚེ་རབས་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ།
སྒོ་གསུམ་གྱི་བར་དུ་གཅོད་པ་ཐམས་ཅད་སྨན་པ་མཁས་པས་སྐྱུགས་སྨན་བཏང་བ་བཞིན། བ་སྤུའི་བུ་ག་དང་དབང་པོའི་སྒོ་རྣམས་ནས། ཀཾ་ཡིག་ནག་པོ་དང་དུད་ཁུ་དང་སོལ་ཁུའི་རྣམ་པས་ནག་ཉིལ་གྱིས་ཐོན། མདུན་གྱི་སྡིག་པའི་ས་བོན་ཀྃ་ཡིག་ནག་པོ་དེ་ཉིད་ལ་ཐིམ་པར་མོས་པ་མཛོད། ཀྃ་ཡིག་དེ་ཉིད་འཁྲུལ་ངོར་སྣང་བ་ཁྱེད་རང་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་དང་སྡུག་བསྔལ་ཐམས་ཅད་ཀྱི་ངོ་བོ་བསྲེག་ཅིང་སྦྱོང་དུ་རུང་བ་དཔེ་བུད་ཤིང་དང་ཆོས་མཚུངས་པ་དེ་ཉིད། སློབ་དཔོན་གྱིས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པའི་བདག་མེད་རྟོགས་པའི་ཡེ་ཤེས་རང་བཞིན་གྱིས་འོད་གསལ་བས་སྦྱོང་བྱེད་མེ་དང་ཆོས་མཚུངས་སུ་སྣང་བ་དེས། ཀྃ་ཡིག་དེ་ཉིད་བསྲེགས་ཤིང་སྦྱངས་པས་འཁོར་བའི་སྡུག་བསྔལ་རྒྱུ་དང་བཅས་པ་ཐམས་ཅད་ཡེ་ཤེས་ཀྱི་སྣང་བ་ཆེན་པོ་གཅིག་ཏུ་འབར་བར་མོས་པ་མཛོད་ཅེས་དང༌། སྟོང་ཉིད་ཡེ་ཤེས་འབར་བའི་མེས། ། ཚེ་ལྡན་སྒྲིབ་པའི་ཞེས་སོགས། རྩ་རིག་ཟློ་གིན་བསྲེགས་ལ་དམིགས་མེད་ཀྱི་ངང་དུ་མཉམ་པར་གཞག་གོ །
དེ་ནས་དབང་རྣམས་རྫོགས་པར་བསྐུར་ལ། ཆ་ཡིས་ཀྱང་ནི་སྤྱད་དུ་གསོལ ། ཞེས་དང༌། དེ་རྣམས་ཀྱིས་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་བསྟན་པ་ཕྱིར་བཟློག་གི་སྒོ་ནས་སྡིག་པ་སྦྱོང་བ་དང༌། ཀུན་རིག་རྩ་བའི་དཀྱིལ་འཁོར་དུ་དབང་བསྐུར་ཏེ་སྡིག་པ་སྦྱོང་བ་དང་བཅས་པ་ཐོབ་པ་ཡིན་པས་རང་གཞན་གྱི་དོན་རྒྱ་ཆེན་པོ་མཛོད་ཅེས་སམ། གལ་ཏེ་དབང་བསྐུར་མི་བྱེད་པར་ཕྱིར་བཟློག་དང་བྱང་སྲེག་ཙམ་བྱེད་ན། ཕྱིར་བཟློག་གི་སྒོ་ནས་སྡིག་པ་སྦྱོང་བའི་རིམ་པ་འབུལ་གྲུབ་པ་ཡིན་པས་དགའ་སྤྲོ་རྒྱ་ཆེན་པོ་མཛོད། ཅེས་དང་བསོད་ནམས་གཞན་དོན་དུ་བསྔོས་ལ། བསྒྲུབ་བྱ་རང་གནས་སུ་བཏང་ནས་རྗེས་ཀྱི་ཆོ་ག་རྣམས་བྱའོ། ། གཞན་ཕན་མཐའ་ཡས་ཤུགས་འབྱུང་ཚེ་ལྡན་གྱི། །
སྡིག་སྦྱོང་ཆོ་ག་རྣམ་གསལ་ཟུར་རྒྱན་འདི། ། བསྐྲུན་པའི་དགེ་བས་སེམས་ཅན་མ་ལུས་པ། ། སྡུག་བསྔལ་དེ་རྒྱུ་བཅས་ལས་གྲོལ་གྱུར་ཅིག ། ཅེས་ཀུན་རིག་གི་ཆོ་ག་གཞན་ཕན་མཐའ་ཡས་ཀྱི་ཤུགས་འབྱུང་ཚེ་ལྡན་སྡིག་པ་སྦྱོང་བའི་ཆོ་གའི་ཟུར་རྒྱན་ཞེས་བྱ་བ་འདི་ནི། ས་དཀར་དབུ་མཛད་རྡོ་རྗེ་འཛིན་པ་སངས་རྒྱས་དཔལ་ལྡན་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་མགྱོགས་པར་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༄༅། །ཀུན་རིག་སྦྱིན་སྲེག་སྐབས་ཀྱི་གསལ་བྱེད་གསར་བུ་འཇུག་བདེ་ཅེས་བྱ་བ་བཞུགས།། ༄༅། །བླ་མ་རྣམ་པར་སྣང་མཛད་དག ། ཐ་དད་མིན་ལ་ཕྱག་འཚལ་ནས། །
ཀུན་རིག་སྦྱིན་སྲེག་ཆོ་ག་ཡི། ། གསལ་བྱེད་གསར་བུ་འཇུག་བདེ་འདྲི། ། དེའང་རྗེ་ངོར་ཆེན་གྱིས་མཛད་པའི་ངན་སོང་སྦྱོང་བའི་སྦྱིན་སྲེག་གི་གོང་མཐའ་རྣམས་མི་གསལ་བ་མེད་ཀྱང༌། ལྷ་བསྐྱེད་སྐབས་སུ་རྩ་བའི་ལྷ་རྣམས་བུམ་བསྐྱེད་ལྟར་དང༌། མགྲོན་ཐབས་དང་འཁོར་ཡུག་གི་ལྷ་རྣམས་དེའི་རིགས་འགྲོས་སྦྱར་ཏེ་ཞལ་ཕྱག་གསལ་གདབ། ཅེས་གསུངས་པ་དེ་ལ་འགའ་ཞིག་གིས་ལྷ་དགོད་གཞི་ལའང་སྣམ་བུའི་ཐ་སྙད་བཏགས་པ་སོགས་མ་འགྲེལ་བ་དང༌། འདོན་བརྗོད་ངག་མི་མཉམ་པ་མང་དུ་སྣང་བ་དང༌། གཞུང་དེར་བསྲེག་རྫས་འབུལ་བའི་སྐབས་ནས་ཅུང་ཟད་བསྡུས་ཆེས་པ་རྣམས་སུ། གསར་བུ་རྣམས་ཀྱིས་འཇུག་པ་བདེ་བའི་ཕྱིར་ངག་འདོན་དུ་བསྟར་བ་ལ། རྡོ་རྗེ་སེམས་དཔའི་ལྟོ་བར་སོ་སོའི་གདན་ལ་འཁོད་པ་ནི།
དབུས་ཀྱི་གདན་གྱི་སྟེང་དུ་བཅོམ་ལྡན་འདས་ཀུན་རིག་རྣམ་པར་སྣང་མཛད་སོགས་ནས་རྡོ་རྗེ་སྐྱིལ་མོ་ཀྲུང་གིས་བཞུགས་པ། ཤར་དུ་སྦྱོང་བའི་རྒྱལ་པོ་ནས་པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པ་ཞེས་པའི་བར་བུམ་པའི་ནང་བཞིན་བརྗོད། དེའི་ཕྱི་རོལ་གྱི་རིམ་པའི་ཕྱོགས་བཞིར་ཟླ་བའི་དཀྱིལ་འཁོར་བཞི་བཞི་སྟེ་བཅུ་དྲུག་གི་སྟེང་དུ་ཤར་དུ་བྱང་ཆུབ་སེམས་དཔའ་བྱམས་པ་མཐོང་བ་དོན་ཡོད་ནས་སེམས་དཔའི་སྐྱིལ་མོ་ཀྲུང་གིས་བཞུགས་པ། དེའི་ཕྱི་རོལ་གྱི་རིམ་པའི་ཕྱོགས་བཞིར་ཟླ་བའི་དཀྱིལ་འཁོར་བཞི་བཞི་སྟེ་བཅུ་དྲུག་གི་སྟེང་དུ་ཤར་དུ་འཕགས་པ་དགའ་བོ་ནས་ཚངས་པར་སྤྱོད་པའི་ཆ་ལུགས་ཅན། རྡོ་རྗེ་སྐྱིལ་མོ་ཀྲུང་གིས་བཞུགས་པ། རིམ་པ་དེ་ཉིད་ཀྱི་མཚམས་བཞི་དང་ཕྱོགས་བཞིའི་གཡས་གཡོན་གཉིས་ཏེ་གནས་བཅུ་གཉིས་ཀྱི་ཟླ་བའི་དཀྱིལ་འཁོར་གྱི་སྟེང་དུ་ཤར་དུ་གདུང་བ་སེལ་བ་ནས་བསྣམས་ཤིང་རྡོ་རྗེ་སྐྱིལ་མོ་ཀྲུང་གིས་བཞུགས་པ། རིམ་པ་དེ་ཉིད་ཀྱི་ཕྱིའི་ཕྱོགས་བཞིའི་དབུས་དང་གཡས་གཡོན་གཉིས་རྒྱབ་རྣམས་སུ་ཉི་མའི་དཀྱིལ་འཁོར་རེ་རེ་སྟེ་བཅུ་དྲུག་གི་སྟེང་དུ་ཤར་དུ་ཁྲོ་བོ་འཇིག་རྟེན་གསུམ་སྣང༌། དེའི་གཡས་སུ་བདུད་རྩི་འཁྱིལ་པ། གཡོན་དུ་དུས་ཀྱི་སྲིན་མོ། རྒྱབ་ཏུ་དུས་ཀྱི་ལྕགས་ཀྱུ་མ།
ལྷོར་ཁྲོ་བོ་འཇིག་རྟེན་གསུམ་འདུལ་ནས་སྐུ་མདོག་མ་ངེས་པ་དབུ་དང་ཕྱག་མཐའ་ཡས་པ་སྦྲུལ་དང་མི་སྡུག་པའི་རྒྱན་ཀྱིས་བརྒྱན་པ། དེའི་ཕྱི་རོལ་གྱི་རིམ་པའི་གདན་རྣམས་ཀྱི་སྟེང་དུ་ཚངས་པ་དང་བརྒྱ་བྱིན་ལ་སོགས་པའི་ཕྱོགས་སྐྱོང་བཅུ་ནས་བསམ་གྱིས་མི་ཁྱབ་པས་བསྐོར་བ་ཞེས་པའི་བར་བརྗོད་པས་གསལ་གདབ། ཨོཾ་བྷྲི་ཏ་བྷྲི་ཏ་སོགས་ཀྱིས་བྱིན་གྱིས་བརླབས། ཨོཾ་བུདྡྷ་ཨ་བྷི་ཥིཉྩ་སོགས་ཀྱིས་དབང་བསྐུར་རོ། ། དེ་ནས་མཆོད་པ་རྣམས། བསང་སྦྱངས། བྱིན་གྱིས་བརླབས་ནས། རབ་འབྱམས་རྒྱ་མཚོ་ནས་བརྩམས་ཏེ། ། འཇིག་རྟེན་པ་ཀུན་བསྟོད་པར་བགྱི། ། ཞེས་པས་བསྟོད་པའི་བར་དཀྱིལ་ཆོག་མདུན་བསྐྱེད་ཀྱི་སྐབས་བཞིན་ནམ་བསྡུ་ན་སྔགས་མཆོད་ཙམ་དང༌།
བསྟོད་པ་བསྡུས་པ་རྗེས་ཆོག་ལྟར་བྱའོ། ། དེ་ནས་བསྲེག་རྫས་འབུལ་བ་ན། གཙོ་བོ་ལ་ཡམ་ཤིང༌། ཨོཾ་ན་མོ་བྷ་ག་ཝ་ཏེ་སོགས་རྩ་རིག་གམ་བསྐྱེད་སྔགས་གང་རུང་ཚར་རེ་ལ་ཡམ་ཤིང་རེ་བགྲངས་པའི་བརྒྱ་རྩ་བརྒྱད་སོང་བའི་མཐར། བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱིས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ་མར་བརྒྱ་དང་བརྒྱད། བསྲེག་རྫས་གཞན་རྣམས་ལ་བརྒྱ་དང་བརྒྱད་སོང་བའི་མཐར་སྤེལ་ཚིག་དང་བཅས་པས་འབུལ། སྦྱོང་རྒྱལ་ལ་ཡམ་ཤིང༌། ཨོཾ་སརྦ་བིད་ཧཱུྃ་ཉེར་གཅིག་གི་གྲངས་མཉམ་དུ་ཕུལ་མཐར། བཅོམ་ལྡན་འདས་སྦྱོང་བའི་རྒྱལ་པོས་བདག་དང་སེམས་ཅན་ཐམས་ཅད་ཀྱི་སོགས་གོང་ལྟར་བྱ།
མར་དང་བསྲེག་རྫས་གཉིས་པོ་ལའང་འདྲ། དེ་བཞིན་གཤེགས་པ་གཞན་གསུམ་ལ་ཡམ་ཤིང༌། ཨོཾ་སརྦ་བིད་ཕཊ་ལན་གསུམ། ཨོཾ་སརྦ་བིད་ཨཿལན་གསུམ། ཨོཾ་སརྦ་བིད་ཏྲ་ཐ་ལན་གསུམ་གྱི་གྲངས་མཉམ་དུ་ཕུལ་མཐར། བཅོམ་ལྡན་འདས་རྒྱལ་མཆོག་རིན་ཆེན། ཤཱཀྱ་རིགས་དབང༌། མེ་ཏོག་ཆེར་རྒྱས་ཏེ་དེ་བཞིན་གཤེགས་པ་གསུམ་གྱིས་བདག་དང་སེམས་ཅན་སོགས་དང༌། མར་དང་བསྲེག་རྫས་གཉིས་ལའང་འདྲ། དེ་བཞིན་དུ་མན་ཆད་རྣམས་ལ་བཞི་ཚན་དུ་བྱས་ན་སྟབས་བདེ་བས།
ཡུམ་བཞི་ལ་ཡམ་ཤིང༌། ཨོཾ་བུདྡྷ་ལོ་ཙ་ནི་སོགས་གསུམ། ཨོཾ་བཛྲ་མཱ་མ་ཀཱི་སོགས་གསུམ། ཨོཾ་བཛྲ་པཎྜ་རེ་སོགས་གསུམ། ཨོཾ་བཛྲ་ཏཱ་རེ་སོགས་གསུམ་གྱི་གྲངས་མཉམ་དུ་ཕུལ་མཐར། སྤྱན་མ། མཱ་མ་ཀཱི། གོས་དཀར་མོ། སྒྲོལ་མ་སྟེ་ཡུམ་བཞིས་ཀྱང་བདག་དང་སོགས་དང༌། མར་དང་བསྲེག་རྫས་གཉིས་ལའང་འདྲ།
སེམས་དཔའ་རྣམས་ལ། ཨོཾ་བཛྲ་སཏྭ་ཧཱུྃ་སོགས་ནས། སཱ་དྷུ་དྷུ་གསུམ་གསུམ་སོང་བའི་མཐར། རྡོ་རྗེ་སེམས་དཔའ། རྡོ་རྗེ་རྒྱལ་པོ། རྡོ་རྗེ་ཆགས་པ། རྡོ་རྗེ་ལེགས་པ་སྟེ་ཤར་ཕྱོགས་ཀྱི་སེམས་དཔའ་བཞིས་ཀྱང་བདག་དང་སོགས་མན་ཆད་འདྲའོ། ། ཨོཾ་བཛྲ་རཏྣ་སོགས་གསུམ་གསུམ། རྡོ་རྗེ་རིན་ཆེན། རྡོ་རྗེ་གཟི་བརྗིད།
རྡོ་རྗེ་རྒྱལ་མཚན། རྡོ་རྗེ་བཞད་པ་སྟེ་ལྷོ་ཕྱོགས་ཀྱི་སེམས་དཔའ་བཞིས་ཀྱང་བདག་དང་སོགས་འདྲ། ཨོཾ་བཛྲ་དྷརྨ་སོགས་གསུམ་གསུམ། རྡོ་རྗེ་ཆོས། རྡོ་རྗེ་རྣོན་པོ། རྡོ་རྗེ་རྒྱུ། རྡོ་རྗེ་སྨྲ་བ་སྟེ་ནུབ་ཕྱོགས་ཀྱི་སེམས་དཔའ་བཞིས་ཀྱང་བདག་དང་སོགས་འདྲ། ཨོཾ་བཛྲ་ཀརྨ་སོགས་གསུམ་གསུམ། རྡོ་རྗེ་ལས། རྡོ་རྗེ་སྲུང་བ།
རྡོ་རྗེ་གནོད་སྦྱིན། རྡོ་རྗེ་ཁུ་ཚུར་ཏེ་བྱང་ཕྱོགས་ཀྱི་སེམས་དཔའ་བཞིས་ཀྱང་བདག་དང་སོགས་འདྲ། ཨོཾ་བཛྲ་ལཱ་སྱ་སོགས་གསུམ་གསུམ། སྒེག་མོ་མ། ཕྲེང་བ་མ། གླུ་མ། གར་མ་སྟེ་ནང་གི་ལྷ་མོ་བཞིས་ཀྱང་སོགས་འདྲ། ཨོཾ་བཛྲ་དྷཱུ་པེ་སོགས་གསུམ་གསུམ། བདུག་སྤོས་མ། མེ་ཏོག་མ།
མར་མེ་མ། དྲི་ཆབ་མ་སྟེ་ཕྱིའི་ལྷ་མོ་བཞིས་ཀྱང་སོགས་འདྲ། ཨོཾ་བཛྲ་ཨཾ་ཀུ་ཤ་སོགས་གསུམ་གསུམ། རྡོ་རྗེ་ལྕགས་ཀྱུ། རྡོ་རྗེ་ཞགས་པ། རྡོ་རྗེ་ལྕགས་སྒྲོག རྡོ་རྗེ་འབེབས་པ་སྟེ་སྒོ་བ་བཞིས་ཀྱང་བདག་དང་སོགས་འདྲ། འདི་མན་གྱི་མགྲོན་ཐབས་པའི་སྡེ་ཚན་རྣམས་ལ་རྩ་རིག་གསུམ་རེ་དང༌། བྱང་ཆུབ་སེམས་དཔའ་བྱམས་པ་མཐོང་བ་དོན་ཡོད་ནས་ཀུན་ཏུ་བཟང་པོ་སྟེ་སེམས་དཔའ་བཅུ་དྲུག་གིས་ཀྱང་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། རྩ་རིག་གསུམ་དང་འཕགས་པ་དགའ་བོ་ནས་འོད་སྲུངས་ཏེ་ཉན་ཐོས་ཆེན་པོ་བཅུ་དྲུག་གིས་ཀྱང་བདག་དང་སོགས་འདྲ།
རྩ་རིག་གསུམ་དང་གདུང་བ་སེལ་བ་སྣང་བ་བརྩེགས་པ་ནས་ཡིད་མྱུར་བ་སྟེ་རང་རྒྱལ་བཅུ་གཉིས་ཀྱིས་བདག་དང་སོགས་འདྲ། རྩ་རིག་གསུམ་དང་ཁྲོ་བོ་བཞི། ཕོ་ཉ་བཞི། མངག་པ་བཞི། བྲན་བཞི་སྟེ་སྒོ་བ་བཅུ་དྲུག་གིས་ཀྱང་སོགས་འདྲ། ཕྱིའི་འཁོར་ཡུག་པ་རྣམས་ལ་རྩ་རིག་གསུམ་དང་ཕྱོགས་སྐྱོང་བཅུ་དང༌། རྒྱལ་ཆེན་བཞི་དང༌། འཇིགས་བྱེད་དགུ་ནས་འཇིག་རྟེན་པའི་ཚོགས་འཁོར་དང་བཅས་པ་རྣམས་ཀྱིས་བདག་དང་སེམས་ཅན་ཐམས་ཅད་བྱང་ཆུབ་མ་ཐོབ་ཀྱི་བར་གྱི་བར་ཆད་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ་མར་དང་བསྲེག་རྫས་གཞན་རྣམས་ལའང་འདྲའོ། ། དེ་ནས་ཐལ་མོ་སྦྱར་ཏེ།
བཅོམ་ལྡན་འདས་ཀུན་རིག་རྣམ་པར་སྣང་མཛད་འཁོར་དང་བཅས་པས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་པ་གསོལ་བ་གདབ་པ་འདི་མ་ཆད་པ་གལ་ཆེ་སྟེ་ལྷ་ཐམས་ཅད་ལ་གསོལ་གདབ་འདི་ལས་མེད་པའི་ཕྱིར་རོ། ། དེ་ནས་ཏིལ་བརྒྱ་རེ་དང་རྩ་རིག་བརྒྱ་རེ་གྲངས་མཉམ་དུ་སོང་མཐར། བཅོམ་ལྡན་འདས་ཀུན་རིག་རྣམ་པར་སྣང་མཛད་འཁོར་དང་བཅས་པས་བདག་དང་སེམས་ཅན་ཐམས་ཅད་སོགས་བརྗོད་ཅིང་ཅི་མང་བསགས་ནས་མཐར། མཆོད་པ་ཁ་གསོས་ལ། ཨོཾ་བཛྲ་ཡཀྵ་སོགས་ནས། འཇིག་རྟེན་པ་ཀུན་བསྟོད་པར་བགྱི་ཞེས་པའི་བར་ཀུན་རིག་རྗེས་ཆོག་ལྟར་རོ། ། སླར་ཡང་ཡམ་ཤིང་སོགས། ཨོཾ་བཛྲ་སཏྭ་ཀྲོ་དྷ་སོགས་བདུན་བདུན་གྱིས་ཕུལ་མཐར། བདག་གི་སྡིག་པ་སོགས་སྤེལ་ཚིག་དང༌།
མར་དང་བསྲེག་རྫས་གཞན་རྣམས་ལའང་དེས་འགྲེ། བཅོམ་ལྡན་འདས་ཁྲོ་བོ་འཇིག་རྟེན་གསུམ་ལས་སོགས་ཕྲིན་ལས་གོང་བཞིན་བཅོལ་ལོ། ། གཞན་རྣམས་དཀྱུས་སུ་གསལ་ལོ། ། དེ་ལྟར་ཀུན་རིག་སྦྱིན་སྲེག་ཡི་གེའི་སྐབས་ཀྱི་གསལ་བྱེད་གསར་བུ་འཇུག་བདེ་ཅེས་བྱ་བ་འདི་ནི། ལས་དང་པོ་པ་རྣམས་ལ་ཕན་པའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
