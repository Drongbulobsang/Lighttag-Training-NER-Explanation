གསུང་འབུམ། ཚུལ་ཁྲིམས་རིན་ཆེན།
པོད ༧༣
གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྲུང་བའི་འཁོར་ལོ་འདྲི་ཚུལ་རབ་གནས་དང་བཅས་པའི་ཆོ་ག
༼ཆ༽ ༄༅། །བིརཱཌཏྣོལྐནཱམབཛྲམཧཱཀཱལཔཉྫརཥྱནཱཐདཤཀྲོདྷཱཤྩསཧཻརཀྵསྱཙཀྲཾལེཁནོབླཱཡཔྲཏིཥྛཤྩསཧཻབིདྷྱསྟི།།
༄༅། །རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྲུང་བའི་འཁོར་ལོ་འདྲི་ཚུལ་རབ་གནས་དང་བཅས་པའི་ཆོ་ག་རྣམ་གསལ་རིན་ཆེན་སྒྲོན་མ་ཞེས་བྱ་བ་བཞུགས་སོ།། གང་གི་གསང་གསུམ་གར་དགུའི་ཉམས་ཀྱི་འགྱུར། ། ཡིད་ལ་བྱས་ཙམ་མི་མཐུན་ཕྱོགས་ཀུན་ལས། ། རྣམ་པར་རྒྱལ་བྱེད་བླ་མ་ནག་པོ་ཆེས། ། བྱང་ཆུབ་བར་དུ་འབྲལ་མེད་རྗེས་གཟུང་གསོལ། ། ཧེ་རུ་ཀ་དཔལ་དད་སྒྲོལ་ས་སྐྱ་པར། ། བཀའ་བབས་བསྟན་སྲུང་རྡོ་རྗེ་གུར་མགོན་གྱི། ། གདམས་པ་ལས་བྱུང་རང་གཞན་མི་མཐུན་ཕྱོགས། །
སྲུང་སྐྱོབ་འཁོར་ལོ་རབ་གནས་རྣམ་གསལ་བགྱི། ། དེ་ལ་འདིར་རྡོ་རྗེ་ནག་པོ་ཆེན་པོའི་ཆོས་སྐོར་དུ་བྲིས་པའི་འཁོར་ལོ་ཇག་པ་བཀྱེ་ཞེས་འབྱུང་བ་ལས་འཕྲོས་པའི་སྲུང་བའི་འཁོར་ལོ་ལ་བརྟེན་ནས་རང་གཞན་གྱི་དོན་སྒྲུབ་པར་འདོད་པས། འཁོར་ལོ་བྲི་བ་དང༌། རབ་གནས་ཇི་ལྟར་བྱ་བའོ། ། དང་པོ་ནི། བྲི་བའི་གཞི་གྲོ་གའམ་ཤོག་བུ་ལ་འཁོར་ལོ་རྩིབས་བཅུ་པ་སྟེ། དེའང་ཆེ་ཆུང་ཇི་ལྟར་རིགས་པའི་ཚད་ཀྱིས་བསྐོར་བ་ལྟེ་བ། དེའི་ཕྱིར་སོར་གང་ཙམ་བསྐོར་བ་མུ་ཁྱུད་དང༌། དེའི་ཕྱིར་སོར་གཉིས་ཙམ་བསྐོར་བ་ལ་རྩིབས་བཅུ་ཆ་མཉམ་པར་བགོས་ཏེ་རྩིབས་ཀྱི་རྩེ་མོ་ཅུང་ཟད་རྣོ་བ་ཅན་དུ་བྱ། དེའི་ཕྱིར་སོར་རེ་ཙམ་གྱི་ཚད་ཀྱིས་མུ་ཁྱུད་རིམ་པ་བཞིས་བསྐོར་བ་བྲི།
འཁོར་ལོའི་ལྟེ་བ་དང་རྩིབས་རྣམས་ཀྱི་དབུས་སུ་ཧཱུྃ་རེ་བྲི། ཧཱུྃ་རྣམས་ཀྱི་མདུན་ཕྱོགས་ནས་བཟུང་སྟེ། ལྷ་སྔགས་ཡི་གེ་བདུན་པའི་མཇུག་ཏུ་ལས་གང་ཡིན་དེའི་སྤེལ་ཚིག་འདྲི་སྟེ། དཔེར་ན་རང་གི་ལུས་ལ་འདོགས་རྒྱུའི་སྐབས་ཡིན་ན། རྣལ་འབྱོར་པ་བདག་གིས་བྱང་ཆུབ་སྒྲུབ་པ་ལ་ལྷ་སྲིན་སྡེ་བརྒྱད་མི་དང་མི་མ་ཡིན་པའི་གནོད་པ་དང་ནད་དང་གདོན་དང་བར་དུ་གཅོད་པ་ཐམས་ཅད་ཀྱིས་མི་ཚུགས་པར་སྲུངས་ཤིག་རཀྵ་རཀྵཿཞེས་སམ། གཞན་ལ་འདོགས་རྒྱུ་ཡིན་ན། འདི་འཆང་བ་པོའི་ལུས་ངག་ཡིད་གསུམ་ལ་མི་དང་མི་མ་ཡིན་པའི་གནོད་པ་དང་བར་དུ་གཅོད་པ་ཐམས་ཅད་ཀྱིས་མི་ཚུགས་པར་ཞེས་སམ། སེར་བ་སྲུང་བ་ལྟ་བུའི་སྐབས་ཡིན་ན། ཡུལ་ཕྱོགས་འདིར་སེར་བ་སེར་བྱེད་ལྷ་སྲིན་སྡེ་བརྒྱད་ཀྱི་གནོད་པ་ཐམས་ཅད་ཀྱིས་མི་ཚུགས་པར་སྲུངས་ཤིག་རཀྵ་རཀྵཿཞེས་པའམ། རིམས་ནད་སྲུང་བའི་སྐབས་ཡིན་ན།
ཡུལ་ཕྱོགས་འདིར་རིམས་ནད་ཡམས་ནད་འགོ་བའི་རིགས་དང་ནད་བདག་ཕོ་མོའི་གནོད་པ་ཐམས་ཅད་ཀྱིས་མི་ཚུགས་པར་སྲུངས་ཤིག་རཀྵ་རཀྵཿཞེས་པ་ལྟ་བུ་སྐབས་གང་ཡིན་གྱི་ཁ་བསྒྱུར་ཤེས་པར་བྱའོ། ། སྤེལ་ཚིག་རྒྱས་བསྡུས་གང་ཡིན་དེ་དག་ཀྱང་ཡིག་འགོ་ཕྱིར་བསྟན་དུ་མདུན་ནས་བསྐོར་བ་ཕྲེང་རེ་ལ་མ་ཚུད་ཀྱང་ནང་དུ་རིམ་པ་ཉིས་སྦྲགས་སུམ་སྦྲགས་བྱས་ཏེ་བྲི། རྩིབས་ཀྱི་རྩ་བའི་མུ་ཁྱུད་དག་ལའང་དེ་ལྟར་དུ་བྱ། རྩིབས་བར་རྣམས་སུ་ཕྲེང་དུ་བྱས་ལ་བྲི། ཕྱིའི་མུ་ཁྱུད་གཉིས་ཀྱི་ནང་མ་ལ་ཤཱ་ས་ན་དང་ཡི་གེ་བཅུ་གཉིས་མའི་རྗེས་སུ་ཆེ་གེ་མོ་ལ་གཞན་གྱིས་བརྩམས་པའི་བྱད་ཁ་གཏད་ཁྲམ་གྱི་གནོད་པ་དང༌། གདོན་བགེགས་ཀྱི་གནོད་པས་མི་ཚུགས་པར་སྲུངས་ཤིག་རཀྵ་རཀྵཿཞེས་པ་ལྟ་བུ་བཏགས་པ། མུ་ཁྱུད་གཉིས་པ་ལ་རྟེན་འབྲེལ་སྙིང་པོ། གསུམ་པ་ལ་རྡོ་རྗེའི་རྭ་བ། བཞི་པ་ལ་མེ་རིས་བྲིའོ། ། དེ་བཞིན་དུ་རྒྱས་པའི་འཁོར་ལོ་ནི།
གྲོ་གའམ་རས་སམ་ཤོག་བུ་ལ་གི་ཝཾ་གི་ཁུ་བས་བྲི་ཞིང༌། ལྷ་སྔགས་ཀྱི་མཇུག་ཏུ་སྤེལ་ཚིག་འདི་འཆང་བ་པོའམ་ཆེ་གེ་མོའི་ཚེ་དང་བློ་གྲོས་དང་བསོད་ནམས་དཔལ་འབྱོར་ཐམས་ཅད་པུཥྚིཾ་ཀུ་རུ་སྭཱ་ཧཱ་ཞེས་པ་ལྟ་བུར་བསྒྱུར། དབང་ལ་རྒྱ་སྐྱེགས་ཀྱི་ཁུ་བའམ་ཙནྡན་དམར་པོའི་ཁུ་བས་བྲི་ཞིང་སྤེལ་ཚིག་འདི་འཆང་བ་པོའམ་ཆེ་གེ་མོའི་དབང་དུ་ཁམས་གསུམ་གྱི་སྐྱེ་འགྲོ་ཐམས་ཅད་ཅེས་སམ། མཁས་པ་དང་རྒྱལ་པོ་དང་བློན་པོ་དང༌། སྟོབས་ལྡན་དང་འབྱོར་ལྡན་གྱིས་མཚོན་པའི་འགྲོ་བ་ཐམས་ཅད་ཝ་ཤཾ་ཀུ་རུ་སྭཱ་ཧཱ། ཞེས་བསྒྱུར། བཟློག་པའི་འཁོར་ལོ་འདྲི་བའི་ཞལ་ཤེས་ནི། འདིར་མ་སྤྲོས་པས་གཞན་དུ་གསལ་ལོ། ། དེ་ལྟར་ཚུལ་བཞིན་བྲིས་པ་ལ་དམ་རྫས། གུ་གུལ།
སྔགས་ཐུན་གྱི་ཡུངས་ཀར་དང༌། སྲུང་འཁོར་སྤྱི་རྫས་དྲི་བཟང་སོགས་ཀྱིས་ལེགས་པར་བྱུག་གོ ། གཉིས་པ་ནི། འཁོར་ལོ་རྣམས་ཟངས་གཞོང་ལ་སོགས་པའི་སྣོད་དུ་བཞག་ལ། འབྱོར་ན་ཉེར་སྤྱོད་དང་བསྒྲུབས་པའི་བུམ་ཆུ། མེ་ལོང་ཁྲུས་དར། སྦྱོང་བའི་ཡོ་བྱད། རང་གི་མདུན་དུ་ནང་མཆོད་རྡོ་རྗེ་དྲིལ་བུ། འཐོར་རྒྱུའི་འབྲུ་གཙང་མ་རྣམས་བཞག་གོ ། རང་ཉིད་སྐྱབས་འགྲོ་སེམས་བསྐྱེད་ནས་བཟུང་སྟེ།
ཀྱེ་རྡོ་རྗེའམ་བྲག་རྫོང་མའི་བདག་བསྐྱེད་བསྒོམ་བཟླས་ལྷ་ཉེར་བསྡུའི་བར་ཉམས་སུ་བླང༌། གལ་ཆེ་ན་ལས་བུམ་དུ་བདུད་རྩི་འཁྱིལ་པ་བསྐྱེད་བཟླས་མཆོད་བསྟོད་དང་བཅས་པས་བསྒྲུབས་ནས་ཞུ་བ་ལས་བྱུང་བའི་བུམ་པའི་ཆུར་བལྟ། གློ་བུར་དུ་དགོས་པའི་ཚེ་ཡིན་ན་རང་ཉིད་སྐད་ཅིག་གིས་ལྷར་གསལ་བཏབ་ཀྱང་རུང་ངོ༌། ། སྦྱང་བ་གསུམ་སྤྱི་ལྟར་ལས། དེང་འདིར་རྟེན་འབྲེལ་སྲུང་བའི་འཁོར་ལོ་ལ་རབ་ཏུ་གནས་པར་བྱེད་པ་ལ་མི་མཐུན་པ་བརྩམས་པའི་ཞེས་སོགས་དང༌། དྲག་པོའི་སྐབས་སུ་རབ་ཏུ་གནས་པར་བྱེད་པ་ལ་བར་དུ་གཅོད་པར་བརྩམས་པའི་སོགས་དང༌། ཡི་དམ་གྱི་སྔགས་དང་ཤཱ་ས་ན་བརྗོད་པས་བགེགས་བསྐྲད། དེ་ནས་མེ་ལོང་ལ་གཟུགས་བརྙན་འཆར་དུ་བཅུག་པ་ལ། ཇི་ལྟར་བལྟམས་པ་སོགས་ཚིགས་བཅད་བཞི་སྔགས་དང་བཅས་པས་མཆོག་ཁྲུས་སྐུ་ཕྱི་བ་དང་བཅས་པ་བྱས་པའི་ཁྲུས་ཆུས། སྲུང་འཁོར་ལ།
སྤྲོ་ན་ཕ་རོལ་ཕྱིན་དྲུག་གི་ཚིགས་བཅད་ལ་ཁྲུས་སྔགས་བཏགས་པ་དང༌། ཇི་ལྟར་བལྟམས་པ་སོགས་ཚིགས་བཅད་བཞིས་ཁྲུས་དང་སྐུ་ཕྱི་བ་དང་བཅས་པ་བྱའོ། ། དེ་ནས་འཁོར་ལོ་རྣམས་ལས་བུམ་གྱི་ཆུ་ཡོད་པའི་སྐབས་ཡིན་ན་དེ་དང་སྔགས་ཀྱིས་བསང༌། སྭ་བྷཱ་ཝ་སོགས་ཀྱིས་སྦྱངས། བྲིས་པའི་འཁོར་ལོ་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་འཁོར་ལོའི་གྲངས་དང་མཉམ་པའི་སུཾ་ལས་རྡོ་རྗེའི་བྲག་རྫོང་དམར་ནག་སོགས་ནས་རྟེན་དང་བརྟེན་པར་བཅས་པའི་ཁྲོ་བོ་བཅུ་གཅིག་བསྐྱེད་ལ་གནས་གསུམ་བྱིན་གྱིས་བརླབས་ནས་ཡེ་ཤེས་པ་སྤྱན་དྲངས་བསྟིམ་པ་རྣམས་སྒྲུབ་ཐབས་ལྟར་བྱ། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པ་རྣམས་ཀྱང་སྤྱན་དྲངས་ནས་ཛཿཧཱུྃ་བཾ་ཧོཿཞེས་ཡང་ཡང་བརྗོད་པས་བསྟིམ། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ་སོགས་ཀྱིས་གནས་གསུམ་དུ་མཚན་མ་གསུམ་ས་བོན་དང་བཅས་པ་གསལ་བཏབ། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས།
དེ་རྣམས་ཀྱིས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་ལྷ་ཐམས་ཅད་ཀྱི་སྤྱི་བོར་མི་བསྐྱོད་པས་དབུར་བརྒྱན། རྡོ་རྗེ་དང་སྤྱན་གྱི་ཕྱག་རྒྱས་སྤྱན་དབྱེ་བའི་ཚུལ་དང༌། ཀུན་མཁྱེན་ཡེ་ཤེས་སྤྱན་ལྡན་སོགས་ནས་མཐུ་ཕུན་སུམ་ཚོགས་པ་དང་ལྡན་པར་གྱུར་ཅིག་ཅེས་པའི་བར་ལན་གསུམ་གྱིས་སྤྱན་དབྱེ། དངོས་སུ་བཤམས་པའི་མཆོད་པ་ཡོད་ན་བྱིན་རླབས་བླ་མེད་སྤྱི་ལྟར་བྱས་ལ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་སོགས་རེ་རེའི་འགོར་སྦྱར་བའི་ཆུ་གཉིས་ཉེར་སྤྱོད་ཀྱིས་མཆོད། མཚན་སྔགས་ལ་འབྲུ་གསུམ་བཏགས་པའི་ནང་མཆོད་དབུལ། སྲིན་པོའི་གཟུགས་ཀྱིས་སོགས་སམ།
ཧཱུྃ་ཡིག་མ་ཤླཽ་ཀ་གསུམ་མམ་གཅིག་གང་རུང་གིས་བསྟོད། གཏོར་མ་བྱིན་རླབས་རྒྱས་པའམ། བསྡུ་ན་ཨོཾ་ཨཱཿཧཱུྃ་ཧོཿཧ་ཧོཿཧྲཱིཿལན་གསུམ་གྱིས་ཡེ་ཤེས་ཀྱི་བདུད་རྩིར་བྱས་ལ། ཤཱ་ས་ནའམ་མཚན་སྔགས་ལ་ན་མཿསརྦ་ཏ་ཐཱ་ག་ཏ་སོགས་བཏགས་པ་ལན་གསུམ་མམ་བདུན་གྱིས་ཕུལ་ལ་ཕྱི་ནང་གི་མཆོད་པ་དང་བསྟོད་པ་སྔར་བཞིན་དང༌། དཔལ་ལྡན་མགོན་པོ་འཁོར་དང་བཅས་པ་རྣམས། ཕྱི་ནང་གསང་བའི་སོགས་ནས་བསྟན་པ་རྒྱས་པའི་ཕྲིན་ལས་མཛོད་ཅེས་དང༌། དགོས་ཆེད་གང་ཡིན་གྱི་ཕྲིན་ལས་སྒྲུབ་པར་གསོལ། རྡོ་རྗེ་ནག་པོ་ཆེན་པོ་འཁོར་དང་བཅས་པ་འོད་དུ་ཞུ་བ་ལས་བྱུང་བའི་དབྱངས་དང་གསལ་བྱེད་ཀྱི་རང་བཞིན་ས་བོན་དང་རྩ་སྔགས་དང༌། སྙིང་པོ་དང་ཉེ་སྙིང་སོགས་ཡི་གེའི་རྣམ་པ་དང་ལྟེ་བ་དང་མུ་ཁྱུད་དང༌། རྡོ་རྗེའི་རྭ་བ་མེ་རི་ལ་སོགས་པ་བྲིས་པའི་འཁོར་ལོ་རྣམས་ཀྱི་རྣམ་པ་ཇི་ལྟ་བ་བཞིན་དུ་གྱུར།
ཅེས་དང༌། སླར་ཡང་རང་གི་སྙིང་ག་ནས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འཁོར་ལོའི་རྣམ་པ་དཔག་ཏུ་མེད་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས་གོང་བཞིན་ཡི་གེ་བཞིས་འཁོར་ལོ་རྣམས་ལ་གཉིས་སུ་མེད་པར་བསྟིམ། སྤྲོ་ན་ཡི་གེ་བདུན་པའི་མཇུག་ཏུ་ཡུལ་ཕྱོགས་འདིར་རམ་འཆང་བ་པོའི་སོགས་འཁོར་ལོའི་སྤེལ་ཚིག་གང་བཀོད་པ་དང་མཐུན་པར་གནོད་པ་ཐམས་ཅད་ཀྱིས་མི་ཚུགས་པར་སྲུངས་ཤིག་རཀྵ་རཀྵཿཞེས་པ་ཅི་ནུས་དང༌། ཡེ་དྷརྨཱ་ཉེར་གཅིག་ཙམ་བཟླས་ཏེ་ནུས་པ་བསྐྱེད། དེ་ནས་འབྲུ་གཙང་མ་ལ་རྟེན་འབྲེལ་སྙིང་པོ་བཟླས་ཏེ། ཕྱོགས་བཅུ་ན་བཞུགས་པའི་སོགས་ནས། བྱེ་བྲག་ཏུ་རྟེན་འབྲེལ་སྲུང་བའི་འཁོར་ལོ་འདི་རྣམས་ལ་བསྐྱེད་ཅིང་སྤྱན་དྲངས་ནས་བསྟིམ་པའི་ལྷ་ཚོགས་ཐམས་ཅད་ཇི་སྲིད་ས་ཆུ་མེ་རླུང་གི་འབྱུང་བའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་རྣལ་འབྱོར་པ་བདག་གིས་བྱང་ཆུབ་སྒྲུབ་པ་ལ་ལྷ་སྲིན་སྡེ་བརྒྱད་མི་དང་མི་མ་ཡིན་པའི་གནོད་པ་དང༌། ནད་དང་གདོན་བགེགས་བར་དུ་གཅོད་པ་ཐམས་ཅད་ཀྱིས་མི་ཚུགས་པར་བསྲུང་བ་དང་བསྐྱབ་པ་དང་སྦ་བར་མཛད་དུ་གསོལ།
ཞེས་སམ། འདི་འཆང་བ་པོ་རྣམས་ཀྱི་ལུས་ངག་ཡིད་གསུམ་ལ་མི་དང་མི་མ་ཡིན་པའི་གནོད་པ་དང༌། ནད་དང་གདོན་དང་བར་དུ་གཅོད་པ་ཐམས་ཅད་ཀྱིས་ཞེས་སམ། སྲུང་བའི་འཁོར་ལོ་འདི་དག་གང་དང་གང་དུ་བཞུགས་པའི་ཡུལ་ཕྱོགས་དེ་དང་དེ་དག་ཀུན་ཏུ་སད་དམ་སེར་བ་སེར་བྱེད་ལྷ་སྲིན་སྡེ་བརྒྱད་ཀྱི་གནོད་པ་ཞེས་སམ། རིམས་ནད་ཡམས་ནད་འགོ་བའི་རིགས་དང་ནད་བདག་ཕོ་མོའི་གནོད་པ་ཐམས་ཅད་ཀྱིས་མི་ཚུགས་པར་བསྲུང་བ་དང་བསྐྱབ་པ་དང་སྦ་བར་མཛད་དུ་གསོལ། ཞེས་བརྗོད་ཅིང་མེ་ཏོག་འཐོར་བ་དང་བཅས་ཏེ། ཨོཾ་སུ་པྲ་ཏིཥྛ་སོགས་དང་རྟེན་འབྲེལ་སྙིང་པོ་བརྗོད་དོ། ། དེ་ལྟ་བུའི་སྐབས་སུ་གང་བབས་ཁ་བསྒྱུར་དང་བཅས་ཏེ་བརྟན་བཞུགས་ལན་གསུམ་མམ་མང་དུ་བརྗོད་པ་ནི་རབ་ཏུ་གནས་པའི་དངོས་གཞི་ཡིན་པས་གལ་ཆེ། སླར་ཡང་འཁོར་ལོ་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ།
དེ་བཞིན་དུ་ཀུན་ལ་སྦྱར་བའི་ཨོཾ་བཛྲ་ཤབྡ་ཨཱཿཧཱུྃ་དང་གྷཎྜེ་ར་ཎི་རོལ་མོ་བཅས་དང༌། དག་པས་འདོད་ཆགས་བྲལ་བའི་རྒྱུ། ། ཞེས་སོགས་དང༌། བསྟོད་པར་འོས་པ་ཐམས་ཅད་ལ། ། ཞེས་སོགས་ཀྱིས་བསྟོད། དྲིལ་གསིལ་མེ་ཏོག་འཐོར་བ་དང་བཅས་ཏེ། ཕུན་སུམ་ཚོགས་པ་སོགས་དང༌། ཆེ་བའི་ཆེ་མཆོག་ལ་སོགས་པ་བཀྲ་ཤིས་རྒྱས་པར་བརྗོད་ཅིང་མེ་ཏོག་གིས་ཆར་དབབ་བོ། ། དེ་བཞིན་དུ་རྒྱས་པ་དང་དབང་དང་བཟློག་པ་རྣམས་ཀྱིའང་སྤེལ་ཚིག་གི་ཁྱད་པར་གྱི་ཁ་བསྒྱུར་ཙམ་མིན་པ་རབ་གནས་ཀྱི་ཆོ་ག་ནི་འདི་ཁོ་ནས་འགྲུབ་བོ། ། དེ་ནས་འཁོར་ལོ་དེ་ལག་ལེན་ལྟར་བལྟབས།
སྐུད་པ་སྣ་ལྔས་ལེགས་པར་དཀྲིས་ཏེ། སྐྱེས་པའི་དཔུང་པ་གཡས་དང༌། བུད་མེད་ཀྱི་གཡོན་སོགས་དང༌། སེར་བ་བསྲུང་བའི་ཕྱིར་ཡིན་ན། སཱཙྪ་རབ་གནས་ཅན་གྱི་ནང་དུ་བཅུག་ལ། དེའི་རྒྱུན་ལམ་གང་ཡིན་དེར་གཞན་གྱིས་མི་མཐོང་བར་ལག་ལེན་ལྟར་འཇོག་གོ ། དེ་ལྟར་བྱས་པས་རང་ཕྱོགས་བསྲུང་བ་དང་གཞན་ཕྱོགས་ཀྱི་གནོད་པ་ཕྱིར་བཟློག་པའི་མཆོག་ཏུ་འགྱུར་རོ། ། སྨྲས་པ། རང་གཞན་བྱང་ཆུབ་སྒྲུབ་ལ་ཕྲག་དོག་ཆང༌། ། ཆེར་མྱོས་འཇིག་རྟེན་ལྷ་འདྲེ་སྐྱབས་བཟུང་ནས། །
མཐུ་གཏད་ངན་སྔགས་མཚོན་ཆར་ཕབ་གྱུར་ཀྱང༌། ། བསྙེངས་བྲལ་རྡོ་རྗེའི་ཡ་ལད་སུ་ཞིག་གཞོམ། ། མཁས་གྲུབ་གཞུང་དོན་ཚད་མ་མི་འགལ་བར། ། གབ་སྦས་རྣམ་གསལ་མི་འགྱུར་རིན་ཆེན་གྱི། ། སྒྲོན་མ་དར་བབ་བྱེད་པོ་སུ་ཞིག་ཅེས། ། གདོང་དྲུག་ལེགས་བྲིས་འདུན་སར་གཏམ་དུ་གླེང༌། ། རྟེན་འབྲེལ་ཟབ་མོའི་སྲུང་བ་རབ་གནས་བཅས། ། བརྒྱུད་པའི་གསུང་གིས་ལེགས་ཕྱེ་དགེ་བ་གང༌། ། རྡོ་རྗེའི་ཐེག་པའི་སྣོད་གྱུར་རིགས་ཀྱི་བུའི། ། སྒོ་གསུམ་གཞོམ་བྲལ་རྡོ་རྗེ་འགྲུབ་ཕྱིར་བསྔོ། །
ཅེས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྲུང་བའི་འཁོར་ལོ་འདྲི་ཚུལ་རབ་གནས་དང་བཅས་པའི་ཆོ་ག་རྣམ་གསལ་རིན་ཆེན་སྒྲོན་མ་ཞེས་བྱ་བ་འདི་ནི། དབོན་སྟོད་ཆོས་རྗེ་བསྟན་པ་བློ་གྲོས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་སུ་བྲིས་པ་དགེ་ལེགས་འཕེལ་བར་གྱུར་ཅིག འཁོར་ལོ་འདི་དག་བྱིན་རླབས་དང་གདམས་ངག་མ་ཐོབ་པ་རྣམས་ལ་སྦྱིན་དུ་མི་བཏུབ་པའི་བཀའ་རྒྱ་ཡོད་དོ།། །། ༄༅། །གནམ་ལྕགས་ཐོག་གི་སྲུང་བའི་ལག་ལེན་བསྙེངས་བྲལ་རྡོ་རྗེའི་གོ་ཁྲབ་ཅེས་བྱ་བ་བཞུགས་སོ།། ༄༅། །བཀའ་ལུང་གསེར་གྱི་འཕྲིན་ཡིག་ས་གསུམ་གྱི། ། དྲེགས་ལྡན་ཐོད་དུ་ངལ་གསོ་གྲུབ་པའི་དབང༌། ། བི་རཱུ་པ་ཡི་ཞབས་རྡུལ་གཙུག་མཆོད་ཀྱིན། ། ཞལ་ལུང་གདམས་པའི་ཚུལ་འདིར་གནང་བ་སྩོལ། ། དེའང་གཟའ་སྲུང་དང་ཐོག་སྲུང་གི་གདམས་པ་ཟབ་མོ་འདྲི་བསྒོམ་བྱ་བ་ལ།
དཔལ་སྟོབས་ཀྱི་མགོན་པོ་བིརྺ་པའི་གདམས་པ་ལས་འཕྲོས་ནས་ལམ་འབྲས་ཀྱི་གདམས་པ་ལས་འབྱུང་བ་དང༌། གུར་གྱི་མགོན་པོའི་གདམས་པ་ལས་འབྱུང་བ་དང༌། དེ་དག་རབ་གནས་བྱ་ཚུལ་ལོ། ། དང་པོ་ནི། བིརྺ་པའི་བསྲུང་བའི་བྱིན་རླབས་དང་གདམས་ངག་གི་ལུང་ཐོབ་པས། བྲི་གཞི་དར་ལེ་བརྒན་ནམ་ཤོག་བུ་ལ། གསེར་གྱིས་རིན་པོ་ཆེ་འབར་བ་ཟུར་བརྒྱད་པའི་ཟུར་རྣམས་ལ། ཧཱུྃ་ཧཱུྃ་ཧ་ཧི་ཧུ་ཧེ་ཧོ་ཧཿ ཞེས་པ་ཡིག་འབྲུ་རེ་རེས་མཚན་པ་ཡིག་མགོ་ནང་བསྟན་དུ་བྲི། ཡང་གཞི་མ་དེ་འདྲ་བ་གཅིག་ཏུ་ཐོག་རིས་རྩིབས་ལྔ་པའི་ལྟེ་བར་ཨོཾ།
རྩིབས་ལྔ་ལ་གཡོན་སྐོར་དུ་ན་སྭ་བྷོ་ཧཱུྃ་ཕཊ། ཅེས་པ་ཡིག་མགོ་ཕྱིར་བསྟན་དུ་བྲི། དེ་གཉིས་ལ་རབ་གནས་འོག་ནས་འབྱུང་བ་ལྟར་བྱས་ནས། ལག་ལེན་བཞིན་བལྟབས་ཏེ། ཞྭའི་ནང་ངམ་རང་གི་སྟེང་ངམ་ཕྲག་གོང་གང་རུང་ལ། ཐོག་རིས་ཀྱི་འཁོར་ལོ་སྟེང་དང་རིན་པོ་ཆེ་ཟུར་བརྒྱད་པ་དེའི་འོག་ཏུ་འོང་བར་བྱས་ཏེ་གདགས། ཏིང་ངེ་འཛིན་ནི། རང་རྣལ་འབྱོར་དབང་ཕྱུག་གངྒཱ་གྱེན་ལ་བཟློག་པའི་འདུག་སྟངས་བྱས་པའི་རྣམ་པ་ཅན་དུ་བསྒོམས་པའི་ལག་པ་གཡོན་པའི་སྡིགས་མཛུབ་ཀྱི་རྩེ་མོས། སྟེང་གི་ནམ་མཁའ་ལ་ཐོག་རིས་རྩིབས་ལྔ་པ། དེའི་དབུས་དང་རྩིབས་བཞིར་ཡི་གེ་དྲུག་དང་བཅས་པ་འདྲི་ཚུལ་བྱས་ལ།
དེ་གསལ་བར་དམིགས་ནས་སྔགས་དེ་ཉིད་སྟོང་ཕྲག་བཟླས་མཐར། འཁོར་ལོ་དེ་རང་གི་སྤྱི་བོར་ཐིམ་པར་བསམ། ཡང་སྡིགས་མཛུབ་ཀྱི་རྩེ་མོར་རིན་པོ་ཆེ་ཟུར་བརྒྱད་པ་སྔར་བྲིས་པ་དང་འདྲ་བ་ཞིག་བསམས་ཏེ། དེའི་ཟུར་རེ་སྔར་གྱི་ཧཱུྃ་ཧཱུྃ་ཧ་སོགས་ཡིག་འབྲུ་བརྒྱད་པོ་གོང་ལྟར་ཁ་དོག་སེར་པོར་ཡོད་པར་དམིགས་ལ། སྔགས་དེ་ཉིད་སྟོང་ཕྲག་བཟླས་ཏེ། དཔུང་པ་གཡས་སུ་ཐིམ་པར་བསམ་པར་བྱའོ། ། དེ་ལྟར་ཉམས་སུ་བླངས་པས་གཟའ་རིགས་ཀྱི་གནོད་པ་དང་གནམ་ལྕགས་ལྕེ་འབབ་པའི་གནོད་པས་མི་ཚུགས་པར་ལམ་འབྲས་ཀྱི་ཕྲ་མོའི་སྐབས་ནས་འབྱུང་བའི་མན་ངག་མྱོང་བས་གྲུབ་པ་ཉིད་དོ། ། གཉིས་པ་ནི། ནག་པོ་ཆེན་པོའི་སྒོ་ནས་སེར་བ་བསྲུང་བའི་སྐབས་ནས་ནི་ཤོག་བུའམ་དར་སྔོན་པོ་ལ། ཐོག་རིས་འདྲི་བསྒོམ་སྔ་མ་དང་འདྲ་ཡང༌།
དེ་ལ་འགོད་རྒྱུའི་སྔགས་ནི། ན་བྷོ་སྭ་ཧོ་ཧཱུྃ་ཕཊ། ཞེས་གཡས་སྐོར་དུ་འདྲི་བར་གསུངས། སྔ་མ་དང་སྔགས་འདི་གཉིས་ཅུང་ཟད་མི་མཐུན་པ་བྱུང་བ་ཡིག་རྙིང་གི་ཁྱད་པར་ཡིན་ནམ་སྙམ། སྔགས་སྔ་མ་ལ་གཡོན་སྐོར་འབྱུང་བ་ནི། འཁོར་ལོ་སྟེང་ནས་ཁ་སྦུབ་ཏུ་བཞག་པའི་དོན་གྱིས་སོ། ། དེ་དང་མཉམ་དང༌། ཏདྱ་ཐཱ། ཨོཾ་མུ་ནི་མུ་ནི་མ་ཧཱ་མུ་ན་ཡེ་སྭཱ་ཧཱ། ཞེས་པ་གསེར་གྱིས་བྲི།
མ་འབྱོར་ན་རྒྱ་སྣག་ལ་གསེར་ཕྱེ་བརྡར་བས་སོ། ། ཏིང་ངེ་འཛིན་ནི། རང་གི་སྟེང་མཐོ་གང་ཙམ་གྱི་ནམ་མཁར་ཐོག་རིས་རྩིབས་ལྔ་པའི་ལྟེ་བ་དང་རྩིབས་རྣམས་ལ་ན་བྷོ་སྭ་ཧོ་ཧཱུྃ་ཕཊ། ཅེས་བཀོད་པ་དེ་གཡས་སུ་འཁོར་བའི་གཟི་བརྗིད་ཀྱིས་ཐོག་གི་ནུས་པ་ཆང་དང་ཕྲད་པ་ལྟར་སྐད་ཅིག་གཅིག་ལ་ཞི་བར་བྱས། ཡང་ཐོག་རིས་དེ་ལས་གསེར་གྱི་ཐོག་རིས་གཟི་བརྗིད་རྣོ་ངར་དང་ལྡན་པ་འཁོར་བཞིན་པ་མང་པོ་ཆད་ཅིང་འཕྲོས་པས། ནམ་མཁའི་ཐོག་ལྗང་བུ་རློན་པ་གྲིས་གཏུབས་པ་ལྟར་གཏུབས་ནས་བཤིག ནུས་པ་ཐམས་ཅད་དང་བྲལ་བར་བསམ་ཞིང༌། ན་བྷོ་སོགས་བཟླ། ཡང་དེའི་སྟེང་མཐོ་གང་ཙམ་གྱི་བར་སྣང་ལ། གསེར་གྱིས་ཏདྱ་ཐཱ།
མུ་ནེ་སོགས་ཀྱི་སྔགས་སྒྲ་རང་གྲག་ཏུ་འོང་བའི་འོད་ཟེར་འཕྲོ་བ་དང་བཅས་པ་བསྒོམས་ལ། དེ་རྡོ་རྗེ་ལེགས་པ་སོགས་སྡེ་བརྒྱད་ཀྱི་རིགས་ཐམས་ཅད་ཀྱིས་མཐོང་བ་དང་ཐོས་པ་ཙམ་གྱིས་ཀྱང༌། སྔོན་བཅོམ་ལྡན་འདས་ཀྱི་དྲུང་དུ་ཁས་བླངས་པ་རྗེས་སུ་དྲན་པས། བྱང་ཆུབ་ཀྱི་སེམས་རྒྱུད་ལ་སྐྱེས་ནས། མུ་ནིའི་སྔགས་ཀྱི་བཟླས་བརྗོད་བྱེད་པ་ལས། ཐོག་འཕེན་པའི་ལས་མི་བྱེད་པར་བསམ་ཞིང༌། རང་གིས་ཀྱང༌། ཏདྱ་ཐཱ། ཨོཾ་མུ་ནི་སོགས་བཟླས་པས་བསྲུང་བ་སྟེ། འདི་ནི་ནག་པོ་ཆེན་པོའི་སྒོ་ནས་སེར་བ་བསྲུང་བའི་སྙན་བརྒྱུད་ལས་འབྱུང་བའི་གདམས་པ་མྱོང་བས་གྲུབ་ངེས་པ་བླ་མ་རྣམས་ཀྱིས་གསུང་ངོ༌། །
གསུམ་པ་ནི། དེ་དག་གཉིས་ཀ་ལྟར་ཡང་རབ་གནས་བྱ་བ་ནི། བྲིས་པའི་འཁོར་ལོ་དེ་རྣམས་རིན་པོ་ཆེའི་སྣོད་ནས་ཀྱིས་བཀང་བའི་སྟེང་དུ་བཀྲམ་ལ། བགེགས་བསྐྲད་དང་ཁྲུས་གསོལ་སྔོན་དུ་འགྲོ་བས། འཁོར་ལོ་རྣམས་བསང་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་སོགས་ནས་རཀྵས་བརྟན་པའི་བར་གྱི་ཐུན་མོང་བའི་སྲུང་འཁོར་བསྒོམ། དེའི་ནང་དུ་ཡིག་འབྲུའི་གྲངས་དང་མཉམ་པའི་པདྨ་དང་ཉི་མའི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་སོགས་ཀྱིས་འོད་དཔག་མེད་ཀྱེ་རྡོ་རྗེར་ཡན་ལག་བཞི་རྫོགས་སུ་བསྐྱེད་པ་ལ། ཀུན་མཁྱེན་ཡེ་ཤེས་སོགས་ལན་གསུམ་གྱིས་སྤྱན་དབྱེ། དེ་ལ་ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ཧེ་བཛྲ་སོགས་ཆུ་བཞི་ཉེར་སྤྱོད་ཀྱིས་མཆོད་ལ། རྡོ་རྗེ་དཔག་མེད་སོགས་ཤླཽ་ཀས་བསྟོད་ལ།
འོད་དཔག་མེད་འོད་དུ་ཞུ་བ་ལས་བྱུང་བའི་གསེར་གྱི་ཐོག་རིས་རྩིབས་ལྔ་པ་སྔགས་ཀྱི་ཡི་གེས་མཚན་པ་དང༌། རིན་ཆེན་ཟུར་བརྒྱད་པ་ཡི་གེས་མཚན་པ་དང་བཅོམ་ལྡན་འདས་ཀྱི་སྙིང་པོ་སྔགས་རྣམ་པ་འོད་ཟེར་འཕྲོ་བ་དང་བཅས་པར་གྱུར། ཅེས་བརྗོད། སླར་ཡང་རང་གི་སྙིང་ག་ནས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འཁོར་ལོའི་རྣམ་པར་བསམ་གྱིས་མི་ཁྱབ་པ་སྤྱན་དྲངས་ནས་སྲུང་འཁོར་སོ་སོ་ལ་ཡང་ཡང་བསྟིམ། རྟེན་འབྲེལ་སྙིང་པོ་བཟླས་པས་བྱིན་གྱིས་བརླབས་པའི་འཐོར་ནས་ཐོགས་ནས། ཕྱོགས་བཅུ་ན་བཞུགས་པའི་སོགས་ནས། བཞུགས་ནས་ཆེ་གེ་མོའམ་འཆང་བ་པོ་ལ་སྟེང་གདོན་གཟའ་རིགས་ཀྱི་གནོད་པ་ཐམས་ཅད་དང་གནམ་ལྕགས་ཐོག་གི་གནོད་པས་མི་ཚུགས་པར་བསྲུང་བ་དང་བསྐྱབ་པ་དང་སྦ་བར་མཛད་དུ་གསོལ། ཨོཾ་སུ་པྲ་ཏིཥྛ་སོགས་དང༌། རྟེན་འབྲེལ་སྙིང་པོ་བརྗོད་པའི་བརྟན་བཞུགས་ལན་གསུམ་སོགས་བྱས་ལ།
སླར་ཡང་ཨོཾ་སརྦ་ཏ་ཐཱ་ག་ཏ་སྦྱར་བའི་ཨརྒྷཾ་ནས་ཤབྡ་བར་གྱིས་མཆོད་ལ། དག་པས་འདོད་ཆགས་བྲལ་བ་སོགས་ཀྱིས་བསྟོད། མེ་ཏོག་འཐོར་བ་དང་བཅས་ཏེ། ཕུན་སུམ་ཚོགས་པ་སོགས་བཀྲ་ཤིས་ཀྱི་ཚིགས་སུ་བཅད་པ་གང་རིགས་བརྗོད་ཅིང༌། དེ་ལས་བྱུང་བའི་དགེ་བ་ཡི་ཞེས་སོགས་བསྔོ་བ་སྨོན་ལམ་གྱིས་མཐའ་བརྒྱན་པར་བྱའོ། ། དེ་ནས་འཁོར་ལོ་དེ་ལག་ལེན་ལྟར་བལྟབས་ཏེ་སྲད་བུ་སྣ་ཚོགས་ཀྱིས་དཀྲིས་ཏེ་གཡོགས་དང་བཅས་ཏེ་ཞྭའི་ནང་ལ་སོགས་པར་བཅིངས་པས། གནམ་ལྕགས་ལྕེ་འབབ་པའི་གནོད་པ་མི་འབྱུང་བའི་སྲུང་བ་ཟབ་པའི་མཐར་ཐུག་ཟུང་གི་གསལ་བྱེད་བསྟན་ཟིན་ཏོ། ། གནམ་ལྕགས་ལྕེ་བརྒྱ་ཕབ་ཀྱང་ཨེ་རཎྜའི། ། སྙིང་པོ་ཇི་བཞིན་སྐད་ཅིག་འཇིལ་བྱེད་པ། ། གསེར་ཆོས་གདམས་པ་གསལ་བྱས་བསོད་ནམས་ཀྱིས། །
འགྲོ་ཀུན་བར་ཆད་བདུད་ལས་རྣམ་རྒྱལ་ཤོག ། ཅེས་གནམ་ལྕགས་ཐོག་གི་སྲུང་བའི་ལག་ལེན་བསྙེངས་བྲལ་རྡོ་རྗེའི་གོ་ཁྲབ་ཅེས་བྱ་བ་འདི་ནི། མཁས་བཙུན་བླ་མ་དབོན་སྟོད་ཆོས་རྗེ་བསྟན་པ་བློ་གྲོས་པའི་གསུང་གིས་བསྐུལ་བའི་ངོར། རྒྱལ་བ་གཉིས་པ་རྗེ་བཙུན་ཨེ་ཝཾ་པའི་རྗེས་སུ་འཇུག་པའི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
