གསུང་འབུམ། ཚུལ་ཁྲིམས་རིན་ཆེན།
པོད ༨༦
མདོ་ཁམས་ཡུལ་གྲུ་འགའ་ཞིག་ཏུ་གནས་པའི་ཡུལ་ལྷ་རྣམས་ལ་བསང་མཆོད་འབུལ་བའི་ཆོ་ག་ལས།
༼ཆ༽ ༄༅། །སཱུཏྲབྷཱཏུདེཤཀཤྩིཏེཥུཔྲཏིཥྛཱནཱཾདེཤདེཝཱཿཤུཙིཿཔཱུཛོཔཡཱནསྱབིདྷིབྷྱཿཀྲྀཏཡུགངྐལྤོཏྶབོནཱམཱདིཾསཱུཝརྞཎབཏྱོཤྩདེཤསྱཱལཡཔཏིསྟེཛོདེཝཱགྲཙྪཻསྶཔརཝཱརཱཎིདྷཱུཔཱརྩནོཔཡཱནསྱོཔཱཡཾབིཛཧཱརཾ།།
༄༅། །མདོ་ཁམས་ཡུལ་གྲུ་འགའ་ཞིག་ཏུ་གནས་པའི་ཡུལ་ལྷ་རྣམས་ལ་བསང་མཆོད་འབུལ་བའི་ཆོ་ག་ལས། ཐོག་མར་གསེར་དང་ལྡན་མའི་ཡུལ་གྱི་གཞི་བདག་འབར་ལྷ་རྩེ་རྒྱལ་འཁོར་དང་བཅས་པར་བསང་མཆོད་འབུལ་བའི་ཆོ་ག་རྫོགས་ལྡན་བསྐལ་པའི་དགའ་སྟོན་ཞེས་བྱ་བ་བཞུགས་སོ།། དགེ་མཚན་ཡི་གེའི་གླིང་བུ་བསྒྱུར་བས་ཀྱང༌། ། འབྱུང་པོ་ཀུན་གྱི་ཁེངས་པ་རྒྱང་བསྐྱུར་ནས། ། ཞབས་རྡུལ་སྤྱི་བོས་བསྟེན་པ་བླ་མ་དང༌། ། དཀོན་མཆོག་གསུམ་གྱིས་སྲིད་ཞིའི་བདེ་ལེགས་སྩོལ། ། གངས་ཅན་ལྷ་གཅིག་ཕྱག་ན་པདྨ་ཡི། ། ཐུགས་རྗེའི་གདུགས་དཀར་གྲིབ་བསིལ་ངལ་གསོ་ཞིང༌། །
རྫུ་འཕྲུལ་མཐུ་སྟོབས་མི་དམན་ཡུལ་བདག་ལྷ། ། དགྱེས་བསྐྱེད་བསང་མཆོད་སྤྲིན་གྱི་བཞད་སྒྲ་འབྱིན། ། སྲིད་པའི་ལྷ་ཆེན་མཆོད་པས་ཐུན་མོང་གི ། དངོས་གྲུབ་བདེ་བླག་སྟེར་བ་དེ་འདྲ་ནི། ། རང་སྟོབས་འབད་པ་སྟོང་གིས་འགྲུབ་མིན་ན། ། གང་ཕྱིར་འདི་ལ་གུས་པ་ཅི་སྟེ་ལྷོད། ། དེའང་གསེར་ལྡན་དགའ་མའི་ཡུལ་གྱི་གཞི་བདག་འབར་ལྷ་རྩེ་རྒྱལ་འཁོར་བཅས་ལ་བསང་མཆོད་འབུལ་བར་འདོད་པས། བསང་མཆོད་རྒྱས་པ་དང་འབྲེལ་ན་དེས་ཐུས་མོད། དེ་ལྟ་མིན་པའི་ཚེ་དཀར་གཏོར་ཟླུམ་པོ་ལ་བྱ་དང་རི་དྭགས་ལ་སོགས་པ་གཟུགས་འགྲོས་སྣ་ཚོགས་ཀྱིས་བསྐོར་བ་དང༌། བསང་རྫས་མཆོད་པ་སྤྱི་ལྟར་བཤམས་ཏེ།
འདི་སྐད་དོ། ། ཀྱེ་ཚད་མེད་མཁྱེན་བརྩེ་ནུས་གཏེར་བླ་མ་དང༌། ། སངས་རྒྱས་ཆོས་དང་དགེ་འདུན་སྐྱབས་བཟུང་ནས། ། གཏོང་བ་ཆེན་པོའི་ཕ་རོལ་ཕྱིན་སླད་དུ། ། མཆོད་སྦྱིན་ཆོ་གར་ཡང་དག་འཇུག་པར་བགྱི། ། ཞེས་ལན་གསུམ་བརྗོད། མགྲོན་སྤྱན་དྲང་བ་ནི། ཧྲཱིཿབདག་ཉིད་འཕགས་མཆོག་ཐུགས་རྗེ་ཆེ་ལྡན་སྐུ། ། དཀར་གསལ་སྣང་སྟོང་དབྱེར་མེད་ཞི་ཞིང་སྒེག ། ཡིད་འཕྲོག་རྒྱན་གྱིས་བརྒྱན་པའི་ཐུགས་ཀ་ནས། །
འོད་ཟེར་ལྕགས་ཀྱུའི་ཕོ་ཉ་གྲངས་མེད་སྤྲོས། ། གསེར་ལྡན་དགའ་མའི་མངལ་ཁུར་རབ་ལྕི་བའི། ། ས་འཛིན་དབང་པོའི་སྤོ་མཐོ་འཇིག་རྟེན་གྱི། ། བྱེད་པོས་དབྱར་སྐྱེས་རྐང་འཐུང་ལོ་འདབ་སོགས། ། འགྲོ་བའི་ཉེར་འཚོ་ཆེད་དུ་སྤྲུལ་སྙམ་དེར། ། རིར་སྐྱེས་ཚོགས་ནི་རིས་མཐུན་རྩེ་འཇོར་རོལ། ། འདབ་ཆགས་སྣ་ཚོགས་འཕུར་ལྡིང་མགྲིན་སྙན་གྱི། ། གླིང་བུ་འཁྲོལ་བས་ལྷ་དང་དྲང་སྲོང་ཡང༌། ། ཡིད་དགར་བྱེད་པའི་རི་བོའི་རྩེ་མོ་ན། ། རྡོ་རྗེ་བྲག་རི་རིན་ཆེན་འབར་བ་ཡི། །
ཅོད་པཎ་ཐོད་དུ་བཅིངས་འདྲའི་རྩེ་རྒྱལ་གྱིས། ། སྔོ་བསངས་མཁའ་དབྱིངས་འབིགས་ན་མི་རུང་ཞེས། ། ཆུ་འཛིན་སྟུག་པོའི་གོས་ཀྱིས་གཡོགས་སྙམ་བྱེད། ། དེ་ན་རིན་ཆེན་ལས་གྲུབ་ཁང་བཟང་ནི། ། སྲིད་པའི་དཔལ་འབྱོར་འདོད་དགུས་གཏམས་པ་ནས། ། འབར་ལྷ་ཆེན་པོ་རྗེ་བློན་བཙུན་མོ་སྲས། ། འཁོར་བཅས་གནས་འདིར་ཨཱ་ཀརྵ་ཡ་ཛཿ བཞུགས་སུ་གསོལ་བ་ནི། སྲིད་པ་ལས་འདས་སྐྱབས་ཡུལ་ཡོན་ཏན་ཞིང༌། ། ཐམས་ཅད་སྤྲིན་ལྟར་གཏིབས་པའི་འོག་རོལ་ཆར། །
སྲིད་པའི་ལྷ་ཆེན་འཁོར་བཅས་རབ་དགའི་འཛུམ། ། དཀར་པོའི་ཁོར་ཡུག་མུན་པ་བཀྲུ་བཞིན་འཁོད། ། གསལ་གདབ་པ་ནི། ཀྱེ་ཡུལ་བདག་ལྷ་ཆེན་སྐུ་དབྱིབས་ཆ་ལུགས་དག ། མཐའ་གཅིག་ངེས་གཟུང་མེད་དེ་རྫུ་འཕྲུལ་དང༌། ། མཐུ་ཆེན་རྣམས་ཀྱི་ལུས་བྱད་སྐད་ཅིག་མའི། ། ཀུན་རྟོག་རྗེས་སུ་སོན་པའི་གྲངས་སྟོན་ཕྱིར། ། འོན་ཏེ་གནའ་དུས་གྲགས་པའི་རྩིག་ལོགས་སུ། ། རིག་པའི་ཚོན་པིར་གྱིས་བྲིས་འབར་ལྷ་ཆེ། ། སྟོན་ཟླ་སྟོང་གི་དཀར་མཛེས་ལང་ཚོའི་དཔལ། །
བྱེད་པོས་གཅིག་ཏུ་སྤུངས་འདྲའི་ལྷ་ཡི་ལུས། ། སྟོང་འཁུན་ཡུལ་གྱི་འཕྲུལ་བཟོས་བཏགས་པའི་དར། ། རབ་དཀར་ལྷབ་ལྷུབ་གཡོ་བའི་ཕོད་ཀ་ཡིས། ། ཉི་འོད་ཀྱིས་ཁྱབ་སྤྲིན་དཀར་ཕུང་པོ་དག ། མཁའ་དབྱིངས་ལང་ལིང་གཡོ་བའི་དྲེགས་པ་འགོག ། ནོར་བུ་དབང་གི་རྒྱལ་པོ་ཕྱག་གཡས་སུ། ། ཐོགས་པས་ཅི་འདོད་དབྱིག་གི་ཆར་རྒྱུན་འབེབས། ། གཡོན་པས་དགེ་བར་སྤྱོད་དང་རྒྱལ་བསྟན་ལ། ། དགའ་བའི་དར་མདུང་དཀར་པོ་མཁའ་ལ་བསྒྲེང༌། ། ཟླ་གཞོན་འོད་ཀྱི་ལྕུག་ཕྲན་བྱེད་པོ་ཡིས། །
ཐགས་སུ་བསྐྲུན་ལྟའི་དར་དཀར་ལ་ཐོད་བཅིང༌། ། སྣ་ཚོགས་ནོར་བུའི་ཕྲ་ཚོམ་པ་ཏྲ་ཡི། ། མངལ་ཁུར་སྦྲུམས་པའི་གསེར་གྱི་རྣ་ཆ་གཡོ། ། ཡུལ་ཕྱོགས་བདེ་འབྱོར་རྒྱས་པར་སྤེལ་བ་ན། ། རིན་ཆེན་ཁྲི་འཕང་འདོད་ཡོན་དགྱེས་དགུར་རྩེན། ། དཀར་ཕྱོགས་སྐྱོང་བའི་བྱ་རར་རྒྱུ་བ་དང༌། ། ནག་ཕྱོགས་དགྲ་སྡེ་གཞོམ་ལ་ཆས་པའི་གཟུགས། ། དགྲ་བོའི་སྙིང་འབིགས་མདའ་ལྡན་དོང་པ་དང༌། ། རྒྱུད་ཀྱིས་བཀུག་པའི་གནམ་རུར་བཅས་པའི་ཤུབས། ། དཀུ་ཡི་གཡས་གཡོན་དཔྱངས་པའི་སྐ་རགས་ལ། །
རྣོ་ངར་འབར་བའི་རལ་གྲི་ཤུབས་ལྡན་གཟེར། ། བསམས་པའི་གནས་ཀུན་སྐད་ཅིག་བསྐོར་བཟོད་པའི། ། གོམ་སྟབས་སྟོང་ཕྲག་རྣམ་པར་གཡོ་བའི་རྟ། ། རིན་ཆེན་གསེར་གྱི་སྒ་སྲབ་སྤྲས་པའི་སྟེང༌། ། སག་ཏིའི་ལྷྭམ་གྱིས་སྒེག་པའི་ཞབས་གཉིས་རོལ། ། ལྷ་ཆེན་དེ་ཡི་གཡས་གཡོན་རང་རིགས་དང༌། ། རྗེས་སུ་མཐུན་པའི་འབར་ལྷ་གཅེན་དང་གཅུང༌། ། གཉིས་ཀའི་སྐུ་མདངས་གངས་ཀྱི་རི་བོའི་དཔལ། ། ཉུང་ངུར་བགྱིད་ལ་དར་དཀར་ཕོད་ཀས་བཀླུབས། ། མི་སྲུན་དགྲ་བོ་གཞོམ་པའི་རྩལ་རྫོགས་བརྡར། །
ལག་གཡས་རེག་གཅོད་རལ་གྲི་ཀླད་ལ་འཕྱར། ། རྒྱལ་བ་མཆོད་ཅིང་འགྲོ་ལ་ཅི་འདོད་དཔལ། ། སྟེར་བྱེད་གཡོན་པས་གཏེར་གྱི་བུམ་བཟང་བསྣམས། ། འཕོང་སྐྱེན་འཁྲུལ་འཁོར་བསྐོར་ལ་མཁས་པའི་བརྡར། ། མདའ་གཞུ་རལ་གྲི་ཤུབས་གསུམ་རྐེད་པར་བཏགས། ། དབུ་ལ་ཞྭ་དཀར་ཟླ་བ་ཚེས་པའི་རྩེར། ། ཅོད་པཎ་ཟར་བུ་དམར་པོ་གཡོ་བས་མཛེས། ། སག་ཏིའི་ལྷྭམ་དང་ལྡན་པའི་གཡོ་ལྡན་ཞབས། ། ཡིད་མགྱོགས་རྗེས་སུ་གོམ་པ་བཀོད་པའི་རྟ། ། གངས་རིའི་དུམ་བུ་འགྲོ་ཤེས་ལྟ་བུ་ལ། །
དར་སྟན་སྒ་སྲབ་མཛེས་པ་ཆིབས་སུ་བཅིབས། ། ལྷ་ཡི་ཡུམ་ལྕམ་ཀླུ་རིགས་མཚར་སྡུག་གཟུགས། ། སྐྱེ་འགྲོའི་སྙིང་གི་རི་དྭགས་འཆིང་བ་གཉིས། ། ལྷ་མི་གདེངས་ཅན་ཡུལ་གྱི་ནོར་བུ་དང༌། ། དར་ཟབ་ཀྱིས་བརྒྱན་གཏེར་གྱི་སྒྲོམ་བུ་བསྣམས། ། དེ་དག་འཁོར་དུ་ཨ་མྱེ་མགར་ཆེན་དང༌། ། བྱ་ཟེ་མཛེས་ལེགས་མདོ་བྲག་གཡུ་འཕྲུ་ཅན། ། སྒང་རི་དཀར་ཟལ་བོང་སྣའི་དར་མདུང་དཀར། ། ཨ་བྱག་མདའ་སྒྲོ་ཅན་དང་དབུ་ཟམ་ཕྱུག ། སྐ་ལྷ་མགོ་ཐི་ལྷ་རྩེ་ལ་སོགས་པ། །
ཁོར་ཡུག་རི་ཀླུང་ནགས་ཚལ་གོར་མ་ཆུར། ། བརྟེན་པར་བཅས་པའི་ས་བདག་ཡུལ་གྱི་ལྷ། ། ཐམས་ཅད་རབ་དགའ་རྒྱས་པའི་འཛུམ་གྱིས་འཁོད། ། མཆོད་རྫས་འབུལ་བ་ནི། ཨོཾ་ཨཱཿཧཱུྃ་མཆོད་རྫས་རང་བཞིན་སྟོང་པའི་ངང་ཉིད་ལས། ། སྣང་སྟོང་དབྱེར་མེད་སྒྱུ་མའི་ལོངས་སྤྱོད་ལྟར། ། མཆོད་ཡུལ་དབང་པོ་ལྔ་ཡི་སྤྱོད་ཡུལ་དུ། ། འདོད་ཡོན་མཆོད་སྤྲིན་ནམ་མཁའ་མཉམ་གྱུར་ཅིག ། འབར་ལྷ་འཁོར་བཅས་དགྱེས་པའི་ཉེར་སྤྱད་དུ། ། རིན་ཆེན་ཁང་བཟང་ཀ་གདུང་གྲངས་མེད་ཅན། །
ཐོག་ཕུབ་ཁ་བད་སྒོ་དང་རྟ་བབས་དང༌། ། རྒྱ་ཕིབས་ཏོག་གི་འོད་རྣོན་འཕྲོ་བ་ཅན། ། ལྷ་མི་ཀླུ་ཡི་དཔལ་འབྱོར་ལོངས་སྤྱོད་དང༌། ། ནོར་བུ་རིན་ཆེན་གསེར་དངུལ་དར་ཟབ་གོས། ། ཇ་བཟང་འབྲུ་རིགས་གཡག་ལུག་ར་སྐྱེས་ཁྱུ། ། རྟ་ཕྱུགས་ཐེག་པ་འདོད་འཇོ་བཞོན་མའི་རིགས། ། རི་དྭགས་སྣ་ཚོགས་རིགས་མཐུན་སྤང་རིར་རྩེར། ། སྤུ་སྡུག་བྱ་རིགས་འཕུར་ལྡིང་སྐད་སྙན་འབྱིན། ། མཆེ་སྡེར་གདུག་པའི་གཅན་གཟན་འདུར་མོ་ཉུལ། ། ཇ་ཆང་ཕྱེ་མར་བཟའ་བཏུང་ཞིམ་དགུ་འབུལ། །
དབྱར་དུས་དགའ་མས་ཕུན་ཚོགས་དུས་སྟོན་དུ། ། རིས་བྲལ་སྐྱེ་འགྲོ་མགྲོན་དུ་གཉེར་བྱས་པའི། ། རྐང་འཐུང་ལོ་འདབ་མེ་ཏོག་འབྲས་བུའི་ཚོགས། ། གཡུར་དུ་ཟ་བའི་ལྷ་ཤིང་སྤོས་ཀྱི་རིགས། ། མཚུན་ཟར་གཏུལ་བའི་དུད་སྤྲིན་ཞིང་ཁམས་ཀུན། ། ཁྱབ་པར་འཐུལ་བས་འདོད་ཡོན་ལྔ་འགྱེད་ཅིང༌། ། ཉེས་ཚོགས་སྦྱོང་ལ་ཕ་རོལ་ཕྱིན་དྲུག་གི ། ནུས་པ་རྫོགས་པའི་བསང་མཆོད་རྒྱ་ཆེན་འདིས། ། འབར་ལྷ་གཉེན་པོ་རྗེ་བློན་ལྕམ་མོ་འབངས། ། འཁོར་བཅས་བསང་མཆོད་འབུལ་ལོ་དགྱེས་པར་རོལ། །
འཇིག་རྟེན་སྐྱོང་བའི་འབྱུང་པོ་ཁྱེད་ཅག་ལ། ། འོས་པའི་ཕྲིན་ལས་བཅོལ་ལ་གཅིག་ཏུ་དགོངས། ། འཁོན་སྟོན་འཇམ་དབྱངས་རཏྣ་དྷྭ་ཛ་སོགས། ། རིག་པ་འཛིན་མཆོག་ལྗོངས་འདིར་གང་བྱོན་པས། ། མཐུན་རྫས་གཏོར་མས་བརྔན་ཏེ་བཀའ་ལུང་གིས། ། བསྒོས་པའི་འཕྲིན་ཡིག་སྙིང་ལ་བྲིས་དོན་ལྟར། ། སྐྱབས་གསུམ་རིན་ཆེན་གཙུག་གི་རྒྱན་དུ་ཆིངས། ། གཞན་དོན་བྱང་ཆུབ་འདོད་པའི་སེམས་མཆོག་བསྐྱེད། ། ཆོས་ཀུན་སྐྱེ་འགག་གནས་པ་བྲལ་རྟོགས་ན། ། སྡུག་བསྔལ་ཀུན་ལས་གྲོལ་འགྱུར་རྒྱལ་བས་གསུངས། །
ཁྱེད་ཅག་བསྲུངས་པའི་ཡུལ་གྲུར་རྒྱལ་བ་དང༌། ། རྒྱལ་བའི་གདུང་འཚོབ་ལུགས་བཟང་དྲི་མ་མེད། ། བཤད་སྒྲུབ་ལྷུར་ལེན་གྲངས་མེད་ངུར་སྨྲིག་འཆང༌། ། དབྱིག་འཛིན་དཀྱིལ་འཁོར་མཛེས་པའི་སྟོང་གྲོགས་མཛད། ། བདག་ཅག་རྒྱུ་སྦྱོར་སྦྱིན་བདག་མི་དང་ཕྱུགས། ། གཞིར་སྡོད་བྱེས་སུ་བཞུད་པའི་གནས་སྐབས་དག ། དགྲ་རྐུན་ཉེར་འཚེ་ཉེས་ཕྱོགས་ཀུན་བསྲུངས་ནས། ། བདེ་ལེགས་ཁེ་འབྱོར་རྒྱས་པའི་དཔལ་ལ་སྦྱོར། ། དགའ་བདེ་དཔལ་འབྱོར་དར་བབ་བཅུད་འཐུང་ལ། ། ཕྲག་དོག་དགྲ་འདྲེ་གདོན་བགེགས་འཁྲུགས་གྱུར་པའི། །
ཁ་ཡི་ན་བུན་མི་ནད་ཕྱུགས་ནད་དང༌། ། བཀྲེས་རྔབས་འཐབ་རྩོད་མི་འབྱུང་བསྲུང་བ་གྱིས། ། ལྗོངས་འདིར་བཙའ་ཐན་སད་སེར་མི་གཏོང་བར། ། བདུད་རྩིའི་ཆར་རྒྱུན་འཚམ་པས་སྔུན་བསུ་བའི། ། ལོ་ལེགས་འབྲས་བུ་སྨིན་པའི་རོ་བཅུད་ཅན། ། འགྲོ་བའི་ཉེར་འཚོ་འཛད་མེད་སྤེལ་བར་མཛོད། ། རིང་འཚོ་ཚེ་ཡི་སྐལ་ལྡན་ཤིང་རྟའི་རྒྱུན། ། བསོད་ནམས་ས་གཞི་ཡངས་པར་འཁྱིལ་བའི་ནང༌། ། སྡེ་བཞིའི་དཔལ་འབྱོར་ཆུ་སྐྱེས་འདབ་སྟོང་བཞད། ། བདེ་སྐྱིད་བུང་བའི་དགའ་གླུ་ལེན་པར་མཛོད། །
སྐབས་གསུམ་ལྟོས་འགྲོ་མི་ཡུལ་འཇིག་རྟེན་གྱི། ། ཆོས་སྲིད་དཔལ་འབྱོར་རྒྱས་པའི་ཕྱྭ་གཡང་རྣམས། ། འདི་ན་ཚུར་བསྡུས་བདག་དང་སྦྱིན་བདག་གི ། མི་ནོར་ཆོས་འབྱོར་འཕེལ་བའི་བཀྲ་ཤིས་སྩོལ། ། ཟང་ཟིང་ཆོས་ཀྱི་སྦྱིན་པས་མཉེས་གྱུར་པའི། ། ཡུལ་བདག་འཁོར་དང་བཅས་པས་བཅོལ་བའི་ལས། ། རྟག་ཏུ་བསྒྲུབ་པའི་གཡར་དམ་བཟུང་བའི་ཡིད། ། དགའ་བའི་འཛུམ་བཅས་རང་གནས་བཞུད་ཀྱང་རུང༌། ། ཞེས་གསེར་ལྡན་དགའ་མའི་འགྲམ་གྱི་གཞི་བདག་འབར་ལྷ་རྩེ་རྒྱལ་འཁོར་དང་བཅས་པར་བསང་མཆོད་འབུལ་བའི་ཆོ་ག་རྫོགས་ལྡན་བསྐལ་པའི་དགའ་སྟོན་ཞེས་བྱ་བ་འདི་ནི། ཡུལ་དེར་སྐྱེ་བའི་སྡོང་བུ་བཟུང་བའི་བནྡེ་ཚུལ་ཁྲིམས་རིན་ཆེན་དུ་བོད་པས་དཔལ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ་བྷ་ཝ་ཏུ།། །།
༄༅། །འབྲི་ཆུ་གསེར་དང་ལྡན་མའི་འགྲམ་གྱི་གཞི་བདག་བོང་སྣའི་དགེ་བསྙེན་དར་མདུང་དཀར་པོ་ཅན་འཁོར་དང་བཅས་པའི་བསང་མཆོད་ཀྱི་ཆོ་ག་དྲི་ཟའི་བུ་མོའི་གླུ་དབྱངས་ཞེས་བྱ་བ་བཞུགས་སོ།། ༄༅། །ན་མོ་གུ་ར་ཝེ། གང་བསམས་དངོས་པོ་འཕྲལ་འཇོ་བ། ། ཡུལ་ལྷ་བརྔན་པའི་མཐུ་ལས་བྱུང༌། ། དེ་ཡང་བསང་མཆོད་དམ་པས་ཏེ། ། བསང་ཚུལ་ཆོ་ག་བྲལ་ལས་མིན། ། གང་ཕྱིར་དགེ་བསྙེན་མཐུ་ཆེན་ཐོབ། ། འཁོར་བཅས་བསང་གི་མགྲོན་གཉེར་བ། ། ཆོ་གའི་སྤྲིན་ཆེན་འཁུན་པའི་དབྱངས། ། དོན་གཉེར་མདོངས་མཐའི་དཔལ་དུ་འཇེབས། །
འདིར་ཡུལ་ལྷ་གཉེན་པོ་བོང་སྣའི་དར་མདུང་དཀར་པོ་ཅན་འཁོར་དང་བཅས་པ་ལ་བསང་མཆོད་འབུལ་བ་དག་གིས། གཏོར་མ་དང་བསང་རྫས་མཆོད་རྫས་ཇི་ལྟར་འབྱོར་པ་བཤམས་ལ་འདི་སྐད་དོ། ། ཨོཾ་བླ་མེད་དཀོན་མཆོག་གསུམ་གྱི་བྱིན་རླབས་དང༌། ། བདག་ཅག་བྱང་ཆུབ་སེམས་མཆོག་བསྐྱེད་པའི་མཐུས། ། མཆོད་འོས་ཡིད་ཀྱི་ཤིང་རྟ་འགེངས་བཟོད་པའི། ། མི་ཟད་མཆོད་སྤྲིན་མཁའ་དང་མཉམ་གྱུར་ཅིག ། ཧྲཱིཿབདག་ཉིད་ཕྱག་ན་པདྨས་མཚན་པའི་ལྷ། ། སྣ་ཚོགས་རྒྱན་གྱིས་སྤྲས་པ་ཡིད་འོང་སྐུ། ། རབ་དཀར་གངས་ཀྱི་ལྷུན་པོར་བརྒྱ་བྱིན་ཚོན། ། ན་ཚོད་གསར་པས་བཀླུབས་འདྲ་ཤིན་ཏུ་གསལ། །
ཐུགས་ཀའི་ས་བོན་འོད་ཀྱི་ཕོ་ཉ་ཡིས། ། བོང་སྣ་ཞེས་བྱ་འདོད་འབྱུང་རིའི་དབང་པོ། ། མརྒད་ཕུང་པོ་སྤུངས་པ་བྱེར་དོགས་ནས། ། རྡོ་རྗེའི་བྲག་རི་བརྩེགས་པས་བརླིང་བྱས་སྙམ། ། དེ་ན་ནོར་བུའི་ཁང་བརྩེགས་བལྟ་ན་སྡུག ། བརྒྱ་བྱིན་ཕོ་བྲང་ཉིད་དང་དབྱེར་མེད་པ། ། དེ་སོགས་གནས་ནས་དར་མདུང་དཀར་པོ་ཅན། ། འཁོར་བཅས་གནས་འདིར་ཨཱ་ཀརྵ་ཡ་ཛཿ། ། ཀྱེ་ཐུབ་བསྟན་ཉི་མ་རྒྱས་པའི་འོད་རྩེ་ཡིས། ། ལེགས་ཕྱེ་ཤིས་པའི་གེ་སར་དགོད་པ་ཅན། །
བོད་ཆེན་པདྨ་དཀར་པོའི་འདབ་ཕྲེང་གི ། བྱེ་བྲག་འབྲི་ཆུ་གསེར་དང་ལྡན་མའི་འགྲམ། ། གྱ་ནོམ་དཔལ་གྱིས་ཡོངས་གཏམས་བོང་སྣའི་རིར། ། ཉེ་བར་རྟེན་བཅས་དཀར་པོ་དགེ་བའི་ཕྱོགས། ། སྐྱོང་ལ་དགའ་བའི་འཛུམ་ཟེར་གྲོལ་བའི་ལྷ། ། དར་མདུང་དཀར་པོ་ཞེས་བྱའི་དགེ་བསྙེན་ཆེ། ། དཔལ་འཛུམ་ཞལ་གྱི་དཀྱིལ་འཁོར་རྒྱས་པ་ལས། ། དབུ་རྒྱན་སྙན་ཆ་གཡོ་བའི་འོད་རིས་ཅན། ། མུ་ཏིག་འོད་རླབས་འབར་བ་འོ་མའི་མཚོར། ། གསེར་གྱི་པདྨས་མཚོན་བཞིན་དཀར་ལ་མཛེས། །
རབ་དམར་དར་གྱི་ལ་ཐོད་དབུ་ལ་བཅིངས། ། སྐུ་ལ་འཇམ་མཉེན་ཆུ་སྐྱེས་འདབ་མ་ཡིས། ། རྗེས་འགྲོ་རི་དྭགས་པགས་པའི་གོས་བཟང་དང༌། ། རིན་ཆེན་རུས་པའི་རྒྱན་ཕྲན་དུ་མས་བཀླུབས། ། ཟླ་གཞོན་འོད་ཀྱི་ལྕུག་ཕྲན་གཞོན་ནུ་དག ། བྱེད་པོས་ཐགས་སུ་བསྐྲུན་ལྟའི་རབ་དཀར་གྱི། ། ཕོད་ཀའི་ལྡིང་གོས་ལྷབ་ལྷུབ་གཡོ་བ་ཡིས། ། སྒེག་ཅིང་དཔའ་བའི་ཆ་ལུགས་ཅི་ཡང་རྫོགས། ། ཕྱག་གཡས་སྦ་ལྕག་དཀར་པོ་མཁའ་ལ་འཕྱར། ། གཡོན་པས་ཅི་འདོད་དངོས་གྲུབ་ཆར་གྱི་རྒྱུན། །
རྟག་འཇོ་ནོར་བུའི་རྒྱལ་པོ་དང་མཉམ་དུ། ། དར་དཀར་རྣམ་པར་གཡོ་བའི་མདུང་རྣོན་བསྒྲེང༌། ། ཞབས་གཉིས་ཨནྡ་རྙིལ་གྱི་རྭ་ལྡན་གཡག ། ཀཻ་ལ་ཤ་ཡི་སྤུན་ཟླ་བསམ་པའི་གནས། ། སྐད་ཅིག་བསྐོར་བའི་རྨིག་བཞིའི་གོམ་རླབས་ཅན། ། སྒ་སྟན་རིན་ཆེན་རྒྱན་གྱིས་བརྒྱན་པར་བཅིབས། ། རེས་འགའ་ཤུགས་དྲག་རླུང་གི་འཚུབ་མ་ལ། ། འགྲན་ཟླར་འོས་པ་རྨིག་པའི་འདེགས་འཇོག་གི ། འཛམ་བུའི་གླིང་ཀུན་བགྲོད་ལ་མི་ངལ་བའི། ། དུང་གི་ར་རྒྱས་རིར་སྐྱེས་ཤ་བའི་སྟེང༌། །
ཆ་ལུགས་སྔ་མ་ཉིད་ལས་མི་འགྱུར་ཡང༌། ། གཡས་པའི་ཕྱག་གིས་གང་ལ་དམིགས་པའི་གནད། ། འབིགས་བྱེད་རྒོད་པོའི་སྒྲོ་ལྡན་མདའ་ལྔ་དང༌། ། གཡོན་པའི་ཕྱག་གིས་གཞུར་བཅས་དར་མདུང་བསྣམས། ། རེས་འགའ་ཤིན་ཏུ་དུལ་བརླིང་རབ་དཀར་རྟ། ། རྔ་རྔོག་ཟར་བུ་བསྐྱོད་པའི་འགྲོས་ལེགས་ཀྱིས། ། ཡིད་ཀྱི་རི་དྭགས་འཆིང་བའི་ཞགས་པ་ཞིག ། གསེར་གྱི་སྒ་དང་སྲབ་མཆོག་སྤྲས་པའི་སྟེང༌། ། བྱེད་པོ་ཚངས་ཆེན་ཡིད་ཀྱིས་བྲིས་པ་ལྟའི། ། གཟུགས་མཆོག་སྐྱེ་མཆེད་ལེགས་པའི་ལྷ་ལུས་ལ། །
ཀཱ་ཤི་ཀ་ཡི་རས་མཆོག་དྲི་མེད་ལས། ། གྲུབ་པའི་གོས་ཀྱིས་སླར་ཡང་མཛེས་པར་བྱས། ། ལེ་བརྒན་དར་གྱི་ཐོད་དང་གསེར་བྱང་གི ། ཅོད་པཎ་འོད་དུ་འབར་བ་དབུར་བཅིངས་ནས། ། སྦ་ལྕག་ནོར་བུ་དང་བཅས་དར་གྱི་མདུང༌། ། དཀར་པོའི་ཕྱོགས་སུ་སློང་བ་ཅི་སྟེ་ལྷོད། ། གང་བསམས་འཕོག་པའི་མདས་བཀང་དོང་པ་དང༌། ། རྒྱུད་ཀྱིས་བཀུག་པའི་སྒྲ་ལྡན་གཞུར་བཅས་ཤུབས། ། གཡས་གཡོན་རྐེད་པར་དཔྱངས་པའི་སྐ་རགས་སུ། ། རེག་པ་གཅོད་པའི་རལ་གྲི་རྣོན་པོ་གཟིར། །
རྫུ་འཕྲུལ་མཐུ་ཆེན་རྣམས་ཀྱིས་སྤྲུལ་པའི་ལུས། ། སྐད་ཅིག་སེམས་ཀྱི་འགྱུར་བའི་གྲངས་སྟོན་ཕྱིར། ། སྤྲོས་པའི་ཆ་ལུགས་མཐའ་དག་བརྗོད་དཀའ་ཡང༌། ། ངོ་མཚར་གཏམ་གྱི་གླིང་བུ་དེ་ཙམ་བསྒྱུར། ། འཁོར་དུ་དཀར་པོ་དགེ་བའི་ཕྱོགས་སྐྱོང་ལ། ། དགའ་བའི་རུ་མཚོན་དཀར་པོ་མཁར་བསྒྲེང་བའི། ། འབྲོག་ཆེན་གཡག་ཟེ་ཨ་བྱག་མདའ་སྒྲོ་ཕྱུག ། ལོ་ཆེན་ནགས་མཛངས་ཁྲོ་བོ་རྒྱལ་མཚན་ཅན། ། གྱ་ནོམ་མཚོ་སྨན་འབོ་བྲག་ཕྱུག་མཛངས་དང༌། ། དུང་བྲག་སེང་སྨུག་ཆོས་སྐུ་ཡུམ་གཅིག་མ། །
སྒྲོག་གི་རབ་དཀར་སྒྲོག་བྲག་ནོར་བུ་བཟང༌། ། གསེར་ཕྱེ་མཆེད་བརྒྱད་དར་མ་མཆེད་བརྒྱད་སོགས། ། གཞན་ཡང་ཡུལ་འདིའི་ཉེན་སྐོར་ཁོར་ཡུག་གི ། རི་ཀླུང་ནགས་ཚལ་སླས་དང་ལམ་གྱི་སྲོང༌། ། རྡོ་ཆུ་གཉེན་པོ་རྣམས་སུ་རྟེན་བཅས་པའི། ། ས་བདག་ཡུལ་ལྷ་གཞི་བདག་ཐམས་ཅད་གསལ། ། བསང་མཆོད་འབུལ་བ་ནི། ཁྱེད་ཅག་དགྱེས་པའི་གཏོར་མ་རི་ལྟར་སྤུངས། ། མཁའ་ལྡིང་དབྱར་གྱི་རྔ་གསང་གདོང་ལྔ་པ། ། གཡག་ལུག་ར་སྐྱེས་རི་དྭགས་འདབ་ལྡན་རིགས། །
གོ་ཆ་མཚོན་ཆ་རིན་ཆེན་འབྲུ་སྨན་དར། ། ཕྱེ་མར་ཇ་སོགས་བཟའ་བཏུང་གྱ་ནོམ་དང༌། ། ཆར་ལྡན་དུས་ཀྱི་བུ་མོས་ལོ་མ་དང༌། ། མེ་ཏོག་འབྲས་བུ་དར་བབ་བསྐྱེད་པའི་ཤིང༌། ། བཟང་དགུ་གཏུལ་བའི་དུད་སྤྲིན་སྔོ་བསངས་མས། ། བསང་ངོ་མཆོད་དོ་དར་མདུང་དཀར་པོའི་ལྷ། ། འཁོར་དང་བཅས་པའི་དབང་པོ་ལྔའི་མཛོད་ནི། ། འདོད་པའི་ཡོན་ཏན་རྣམ་པ་ཅི་དང་ཅིས། ། ཡོངས་གཏམས་དགའ་བའི་འཛུམ་བརྒྱ་གྲོལ་གྱུར་ཅིག ། འཕགས་པ་ཕྱག་ན་པདྨས་བྱང་ཆུབ་ཏུ། །
ཐུགས་བསྐྱེད་བརླིང་བའི་ཕྲག་པར་དམ་བཅའི་ཁུར། ། ཞིང་སྦྱོང་སེམས་ཅན་སྨིན་པའི་སྤྱོད་མཆོག་གིས། ། བྱིན་རླབས་བདུད་རྩིའི་ཆར་པས་ཡང་ཡང་བཀྲུས། ། བླ་མ་མཚོ་སྐྱེས་རྡོ་རྗེ་ནས་བཟུང་སྟེ། ། ད་ལྟའི་བར་བྱོན་ཐུབ་པའི་གདུང་འཚོབ་ཀྱིས། ། ཆོས་གཏམ་བདུད་རྩིའི་ཐིགས་པས་སྙིང་ལ་བརླན། ། བསྒོས་པའི་ཡི་གེ་དམ་པ་དྲན་པར་གྱིས། ། མི་བསླུ་ངེས་པའི་སྐྱབས་གསུམ་གཙུག་ཏུ་མཆོད། ། གཞན་དོན་བྱང་ཆུབ་སེམས་ཀྱི་དམ་པ་སྐྱེད། ། ཆོས་རྣམས་རང་བཞིན་སྟོང་པའི་ཚུལ་ཤེས་ཤིང༌། །
འཇིག་རྟེན་ཁམས་སུ་དགེ་ལེགས་འབྱུང་བར་མཛོད། ། ཐུན་མཚམས་དམར་མདངས་བག་ཡོད་ཁྲིམས་ཀྱིས་དབེན། ། བཤད་སྒྲུབ་བགྱི་བས་བསྟན་ལ་སྨན་པ་བྲལ། ། ཡོན་ཏན་དེ་དག་གིས་མཛེས་ངུར་སྨྲིག་འཆང༌། ། གྲངས་མེད་འདུས་པས་ས་སྟེང་བརྒྱན་པར་མཛོད། ། བདག་ཅག་ཡོན་སྦྱོར་བྱེད་པོ་འཁོར་བཅས་ཀྱི། ། ཉེས་པའི་ཕྱོགས་སྲུང་ལེགས་པའི་ཚོགས་སྤེལ་ཕྱིར། ། ཉིན་གྱི་བྱ་ར་མཚན་གྱི་མེལ་ཚེ་དང༌། ། གཞིས་ཀྱི་སྲུང་མ་བྱེས་ཀྱི་དགྲ་ལྷ་མཛོད། ། བདེ་འབྱོར་རྒྱས་པ་བདུད་རྩིའི་རོ་འཐུང་ལ། །
གེགས་བྱེད་མི་ནད་ཕྱུགས་ནད་མ་བཏང་ཅིག ། ལོ་ཐོག་འབྲས་བུའི་ལང་ཚོ་འཕྲོག་པའི་ནད། ། བཙའ་ཐེན་སད་དང་རྡོ་ཆར་ཡང་མ་བཏང༌། ། ཚེ་དབང་འབྱོར་པའི་ཆུ་གཏེར་འཁྱིལ་པའི་ཀློང༌། ། རྩེ་འཇོར་རོལ་པའི་སེམས་ཀྱི་ངང་པ་མོ། ། རབ་དགའ་རྒྱས་པའི་འཕུར་ལྡིང་སྟོང་བསྒྱུར་ཞིང༌། ། ཤིས་བརྗོད་མགྲིན་པའི་རྫ་རྔ་འཁྲོལ་བར་མཛོད། ། མཐུ་ལྡན་ཁྱེད་རྣམས་མེལ་ཚེ་ཡོད་པའི་ཁོངས། ། བདག་སོགས་སྡང་བ་བྱེད་པའི་དགྲ་བྱུང་ཚེ། ། སྐད་ཅིག་གཉིས་པར་གསོན་དུ་སྟེར་བྱེད་ན། །
མཐུ་སྟོབས་རྫུ་འཕྲུལ་དཔུང་གི་དགོས་པ་ཅི། ། སྟོང་གསུམ་ལྷ་དབང་ཀླུ་དབང་མི་བདག་གི ། ཚེ་དང་བསོད་ནམས་རིགས་བརྒྱུད་དཔལ་འབྱོར་རྣམས། ། སྦྲང་རྩི་འཛིན་པས་པདྨའི་བཅུད་བཞིན་དུ། ། ཤིས་པའི་གནས་འདིར་ཁུགས་ལ་གཡང་དུ་སྩོལ། ། ཅེས་བརྗོད་ལ་གཏོར་མ་རྣམས་ཡུལ་ལྷའི་ཕྱོགས་སུ་བཏང་ལ། ལྷང་ལྷང་སྙན་པའི་བསང་མཆོད་དྲི་ཟའི་གླུས། ། སྤྲོས་སྤྲོས་མཆོད་པའི་མགྲོན་དུ་གཉེར་བ་རྣམས། ། འཛུམ་འཛུམ་སོ་ཡི་གེ་སར་དགོད་པ་བཞིན། ། རང་རང་གནས་སུ་བདེ་བར་དེངས་ཤིག་མུཿ། །
ཞེས་བརྗོད་དོ། ། དེ་ལྟར་འབྲི་ཆུ་གསེར་དང་ལྡན་མའི་འགྲམ་གྱི་གཞི་བདག་བོང་སྣའི་དགེ་བསྙེན་དར་མདུང་དཀར་པོ་ཅན་འཁོར་དང་བཅས་པས་བསང་མཆོད་ཀྱི་ཆོ་ག་དྲི་ཟའི་བུ་མོའི་གླུ་དབྱངས་ཞེས་བྱ་བ་འདི་ནི། ལྷ་འདིར་བསང་མཆོད་བྱས་ན་ཡུལ་ཕྱོགས་དགེ་བའི་མངོན་མཚན་འགའ་ཞིག་ཤར་བར་སྔར་ནས་བརྩམ་པའི་འདུན་པ་ཡོད་པའི་ཁར། མཛངས་ཤིང་ཟབ་པའི་བློ་ལྡན་ཁྱིམ་བདག་ལྷ་དབང་མགོན་པོས་བསྐུལ་བའི་རྐྱེན་བྱས་ཏེ། རྒྱལ་བ་གཉིས་པ་རྗེ་བཙུན་ཨེ་ཝཾ་པ་བརྒྱུད་པར་བཅས་པའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་གྱིས་ས་དཀར་བསམ་འགྲུབ་གླིང་དུ་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། །། ༄༅། །འབྲི་ཀླུང་གསེར་དང་ལྡན་མའི་འགྲམ་གྱི་གཞི་བདག་དགེ་བསྙེན་མཆེད་ལྕམ་འཁོར་དང་བཅས་པ་ལ་བསང་མཆོད་འབུལ་བའི་ཆོ་ག་ཤིས་པ་གཡས་སུ་འཁྱིལ་བའི་སྒྲ་དབྱངས་ཞེས་བྱ་བ་བཞུགས།། ༄༅། །ཡོན་ཏན་རྨད་བྱུང་བླ་མ་ལྷར། ། ཡིད་ཀྱི་པདྨ་མངོན་ཕྱོགས་ནས། ། སྣོད་བཅུད་དགེ་བའི་རྩ་ལག་ཏུ། །
ཡུལ་ལྷ་དགྱེས་པའི་བསང་མཆོད་འདྲི། ། འདིར་འབྲི་ཀླུང་གསེར་ལྡན་མའི་འགྲམ་གྱི་གཞི་བདག་དགེ་བསྙེན་མཆེད་ལྕམ་འཁོར་དང་བཅས་པ་ལ་བསང་མཆོད་འབུལ་བར་འདོད་པས་གཏོར་མ་ཟླུམ་གཏོར་གཅིག་ལ་ཁྱུང་འབྲུག་སེང་གེ་གསུམ་དང༌། གཡག་ལུག་ར་སྐྱེས་རྣམས་ཀྱིས་བརྒྱན་པ་དང༌། ། བསང་རྫས་ཕུན་སུམ་ཚོགས་པ་བསགས་པར་ཆབ་ཀྱིས་བྲན་ཏེ། གོང་དུ་བསང་མཆོད་གཞན་དང་འབྲེལ་བའི་སྐྱབས་འགྲོ་སེམས་བསྐྱེད་མ་སོང་ན། སངས་རྒྱས་ཆོས་ཚོགས་ཚར་གསུམ་བརྗོད། ། དེ་ནས། ཨོཾ་ཨཱཿཧཱུྃ་བདེ་གཤེགས་སྦྱིན་པའི་ཕ་རོལ་ཕྱིན་སྟོབས་དང༌། ། བདག་ཅག་བྱང་ཆུབ་སེམས་བསྐྱེད་སྟོབས་དག་གིས། ། ཇི་ལྟར་བཤམས་དང་ཡིད་བྱུང་མཆོད་པའི་ཚོགས། །
མགྲོན་རྣམས་དགྱེས་པའི་ལོངས་སྤྱོད་ཆེན་པོར་གྱུར། ། ཧྲཱིཿཕུན་ཚོགས་འབྲས་ལྡན་དུས་ཀྱི་བསིལ་སྦྱིན་མཁན། ། བདུད་རྩིའི་འོད་དཀར་སྤྲོ་ལ་ཞུགས་པ་བཞིན། ། བདག་ཉིད་འཕགས་པ་ཐུགས་རྗེ་ཆེ་ལྡན་སྐུ། ། ཞི་འཛུམ་རྒྱན་གྱིས་བརྒྱན་པ་ལྷམ་མེར་གསལ། ། དེ་ཡི་ས་བོན་འོད་ཀྱི་དཔྱངས་ཐག་ལ། ། མཛའ་གཅུགས་གྲོགས་ལྟར་དགའ་བས་ལེགས་འཁྱུད་དེ། ། དགེ་བསྙེན་ཆེན་པོ་འཁོར་དང་གཡོག་ཏུ་བཅས། ། བསང་མཆོད་གནས་འདིར་ཨཱ་ཀརྵ་ཡ་ཛཿ། ། ཀྱེ་འཕགས་པ་ཕྱག་ན་པདྨས་བྱང་ཆུབ་ཀྱི། །
སྤྱོད་པ་རྒྱ་མཚོས་བྱིན་བརླབས་བོད་ཆེན་པོའི། ། བྱེ་བྲག་འབྲི་ཀླུང་གསེར་དང་ལྡན་མའི་འགྲམ། ། ཤིས་པའི་མཚན་རིས་རྣམ་བཀྲ་འཛིན་མའི་ཁྱོན། ། ཡངས་པར་མངའ་མཛད་གཉུག་མར་གནས་པའི་ལྷ། ། འཆི་མེད་དགེ་བསྙེན་ཁྲོ་བོ་རྒྱལ་མཚན་གང༌། ། ཉི་འོད་ཀྱིས་འཁྱུད་གངས་ཀྱི་རི་བོ་ལྟར། ། དཀར་གསལ་འོད་དུ་འཚེར་བ་ཞི་འཛུམ་ཞལ། ། ཀཱ་ཤི་རས་ཀྱི་ལ་ཐོད་དབུ་ལ་བཅིངས། ། གཡས་པའི་ཕྱག་གིས་སྦ་ལྕག་ཚིགས་གསུམ་གསོར། ། ཆུ་སྐྱེས་རྩ་བའི་སྣལ་མ་གཞོན་ནུ་དག །
བྱེད་པོས་ཐགས་སུ་བཏགས་འདྲའི་ཕོད་ཀས་མཛེས། ། བདུད་ཀྱི་དགེ་བསྙེན་རྡོ་རྗེ་བདུད་འདུལ་ནི། ། སྐུ་མདོག་ཨིནྡྲ་ནཱི་ལའི་མདངས་འོད་འཚེར། ། བཞིན་གྱི་སྨིན་འཁྱོག་གདོང་མིག་གཡོན་དུ་བསྒྱུར། ། ལེ་བརྒན་དར་གྱི་འཁྱུད་མོས་སྐྲ་ཚོགས་བསྡམ། ། ལག་གཡས་རེག་པ་གཅོད་པའི་རལ་གྲི་སྔོ། ། རྡོ་རྗེའི་ཡུ་བ་བྱས་པ་ཀླད་ལ་བསྐོར། ། གསེར་གྱི་ཐིག་ལེས་རབ་བཀྲ་དར་ནག་གོས། ། མཛེས་པས་རྒྱུ་སྐར་ལྡན་མའི་དཔལ་ལ་འཕྱོ། ། བཙན་གྱི་དགེ་བསྙེན་རྡོ་རྗེ་དྲག་པོ་རྩལ། །
ཞལ་གྱི་དཀྱིལ་འཁོར་ཆགས་པའི་ཉམས་སུ་བཞད། ། བརྗིད་ལྡན་སྐུ་ཡི་བྱི་རུའི་ལྷུན་པོ་ལ། ། ཞྭ་དང་གོས་དམར་ཐུན་མཚམས་སྤྲིན་གྱིས་བཀླུབས། ། བཙན་གྱི་ཞགས་དམར་གློག་གི་ལུས་འགྱུ་མ། ། གཡས་པའི་ཕྱག་གིས་དགྲ་ལ་འཕེན་ཞིང་འདེབས། ། དེ་དག་གསུམ་གའང་ལག་གཡོན་རང་རང་གི ། ཁ་དོག་མཐུན་པའི་དར་མདུང་མཁའ་ལ་བསྒྲེང༌། ། རིན་ཆེན་ཕྲ་ཚོམ་བཀོད་པའི་སྐ་རགས་ལ། ། གང་བསམས་འབིགས་པའི་མདས་བཀང་དོང་པ་གཡས། ། སྲ་བའི་གཞུ་བདུངས་ཤུབས་མ་གཡོན་དུ་འཕྱང༌། །
སག་ཏིའི་ལྷྭམ་གྱིས་མཛེས་པ་གཡོ་ལྡན་ཞབས། ། མྱུར་མགྱོགས་དྲི་ཡི་བཞོན་པའི་གྲགས་པ་ཡང༌། ། དལ་བུ་ཉིད་དུ་བགྱིད་པའི་ཅང་ཤེས་རྟ། ། རང་རང་སྐུ་མདོག་མཐུན་པའི་སྤུ་སྡུག་ལ། ། རིན་ཆེན་སྒ་སྲབ་མཛེས་པའི་སྟེང་ན་རོལ། ། གཡས་ན་སྤྲུལ་པའི་སེང་གེ་དཀར་མོ་བསྒྱིངས། ། གཡོན་ན་སྟག་མོ་གྲུས་མའི་མཆོངས་སྟབས་སྒྱུར། ། མི་དཀར་ལྷ་གཡག་མང་པོ་སྔ་ཕྱིར་རྒྱུག ། གཏུམ་ཆེན་ཁྲ་དང་བྱ་རྒོད་བླ་ན་འཕྱོ། ། དགེ་བསྙེན་ཆེན་པོའི་ལྕམ་མོ་མཚར་སྡུག་གསུམ། །
མངོན་ཤེས་མེ་ལོང་ཐོགས་པའི་ཟླ་བཞིན་མ། ། ཤ་བའི་ཡུ་མོ་ལ་ཆིབས་སྟོང་གསུམ་ཉུལ། ། ཁ་ཤའི་བཞོན་པར་རྩེན་པའི་གསེར་བཞིན་མ། ། སྦ་དཀར་གླིང་དུ་སྙན་པའི་དབྱངས་སུ་འཇོ། ། རྨ་བྱའི་སྒྲོ་ཐུལ་གྱོན་པའི་སྔོ་བསངས་བཞིན། ། རྭ་ལྡན་བཙོད་ཀྱི་སྟེང་ན་གླིང་བུ་བསྒྱུར། ། ཀུན་ཀྱང་དར་དང་རིན་ཆེན་རྒྱན་གྱིས་བརྒྱན། ། དེ་དག་རིགས་སུ་མཐུན་པའི་འཁོར་དང་གཡོག ། ལྷ་དང་བདུད་བཙན་ཀླུ་སྨན་གྲངས་མེད་དང༌། ། ནག་པོ་འཕྲེད་ཉལ་ཡ་མ་རྐྱ་གཅིག་དང༌། །
འབྲོག་རྗེ་གསུམ་སོགས་མཆོད་པར་འོས་པའི་མགྲོན། ། མིང་ནས་སྨོས་ཀྱིས་མ་ལྡོངས་ཐམས་ཅད་ལ། ། ཕང་ཕུང་ལོ་འདབ་མེ་ཏོག་འབྲས་བུ་ཡི། ། ཁུར་བུས་དུད་པའི་ལྷ་ཤིང་སྣ་ཚོགས་དང༌། ། བཟང་དྲུག་སྨན་སྦྱར་བསྲེགས་པ་དུད་པའི་སྤྲིན། ། སྔོ་བསངས་ནམ་མཁའི་ཁམས་ཀུན་བགྲོད་པ་མཁན། ། ཇ་ཆང་ཕྱེ་མར་ལ་སོགས་རོ་དྲུག་གི ། བཅུད་དུ་ཆེ་བའི་བཟའ་བཏུང་གཏོར་མ་དང༌། ། འདབ་ལྡན་རྒྱལ་པོ་འབྲུག་དང་རི་དྭགས་དགྲ། ། གཡུང་ནོར་རི་དྭགས་སྤྱན་གཟིགས་དཔག་མེད་རྣམས། །
དགེ་བསྙེན་མཆེད་ལྕམ་འཁོར་དང་བཅས་པ་ལ། ། འབུལ་ལོ་བསང་ངོ་ཡིད་ཀྱི་བང་མཛོད་དག ། ཇི་ལྟར་འདོད་པའི་དངོས་པོ་དེ་དང་དེས། ། གཏམས་ནས་དགྱེས་པ་རབ་རྩེར་འཛེགས་གྱུར་ཅིག ། ཐུགས་རྗེ་ཆེ་དང་པདྨཱ་ཀ་ར་ནས། ། ད་ལྟའི་བར་བྱོན་རྒྱལ་བའི་སྲས་རྣམས་ཀྱིས། ། གདམས་པའི་བདུད་རྩི་བསྟེན་ནས་བཀའ་ལུང་གི ། རི་མོ་སྙིང་ལ་བཀོད་དེ་དྲན་པར་གྱིས། ། བླ་མེད་དཀོན་མཆོག་གསུམ་པོ་སྐྱབས་སུ་ཟུང༌། ། གཞན་དོན་བྱང་ཆུབ་འདོད་པའི་སེམས་མཆོག་སྐྱེད། །
ཆོས་རྣམས་རང་བཞིན་སྤྲོས་དང་བྲལ་ཤེས་ནས། ། བསྟན་དང་བསྟན་འཛིན་སྐྱོང་བའི་ཕྲིན་ལས་སྒྲུབས། ། ཁྱད་པར་བདག་ཅག་ཡོན་སྦྱོར་མི་ཕྱུགས་བཅས། ། གཞི་བྱེས་ཀུན་དུ་སྐྱེད་བྱེད་དམ་མ་ཡིས། ། གཅེས་པའི་བུ་ལྟར་ཉེས་པ་ལས་བསྲུང་ཞིང༌། ། ལེགས་པ་སྒྲུབ་པའི་སྟོང་གྲོགས་དཔུང་གཉེན་མཛོད། ། ལུས་ཀྱི་སྟོབས་དང་འཚོ་བ་འཕྲོག་པའི་དུག ། མི་ཕྱུགས་ནད་ཀྱི་ཁ་རླངས་མ་བཏང་ཞིག ། ལོ་ཐོག་འབྲས་བུ་སྨིན་ལ་སྡང་བའི་དགྲ། ། རྡོ་ཆར་སད་དང་བཙའ་ཐེན་མ་བཏང་ཞིག །
རིང་པོར་འཚོ་བའི་ཚེ་དང་བསོད་ནམས་སྟོབས། ། བདེ་དགའ་འབྱོར་པ་རྒྱས་པ་མིས་སྦྱིན་བུའི། ། དབང་ཕྱུག་ཕུན་སུམ་ཚོགས་པ་མིའི་འཇིག་རྟེན། ། འདི་ན་ཡོངས་སུ་འཕོས་སྙམ་ཉིད་དུ་མཛོད། ། དབང་པོ་ཀུན་ནས་ཚིམ་བྱེད་ལྷ་བསང་གི ། མགྲོན་དུ་དམིགས་པའི་རྐྱེན་གྱིས་བོས་པ་རྣམས། ། དགའ་བ་རབ་ཀྱི་ཤིང་རྟ་ལ་ཆིབས་ཏེ། ། རང་རང་འདོད་པའི་གནས་སུ་བདེ་བར་དེངས། ། ཞེས་བྲིས་ཀླུང་གསེར་དང་ལྡན་མའི་འགྲམ་གྱི་གཞི་བདག་དགེ་བསྙེན་མཆེད་ལྕམ་འཁོར་དང་བཅས་པ་ལ་བསང་མཆོད་འབུལ་བའི་ཆོ་ག་ཤིས་པ་གཡས་སུ་འཁྱིལ་པའི་སྒྲ་དབྱངས་ཞེས་བྱ་བ་འདི་ནི། ཁྱིམ་བདག་བསོད་ནམས་ཉི་མས་བསྐུལ་ངོར། །
ཐུབ་པའི་རྒྱལ་ཚབ་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་ས་དཀར་བསམ་འགྲུབ་གླིང་དུ་སྦྱར་བ་དགེ་ལེགས་འཕེལ་བར་གྱུར་ཅིག། །། ༄༅། །ལྡན་ཡུལ་སྐ་ཕུའི་གཞི་བདག་གི་བསང་མཆོད་ཆོ་ག་སྦྲང་རྩིའི་མགྲིན་གླུ་ཞེས་བྱ་བ་བཞུགས།། ༄༅། །སྣང་བྱེད་འོད་ཁྱབ་ཁ་བའི་རྡུལ་བརྩེགས་བཞིན། ། བལྟ་ན་ངོམས་མེད་རབ་དཀར་སྤྱན་རས་གཟིགས། ། གང་དང་གཉིས་མིན་བླ་མར་ཕྱག་བགྱིས་ནས། ། ཡུལ་ལྷའི་བསང་མཆོད་སྦྲང་རྩིའི་མགྲིན་གླུ་ལེན། ། འདིར་སྐ་ཕུའི་གཞི་བདག་ལ་བསང་མཆོད་བྱ་བས། གཞི་བདག་གཏོར་མ། མདའ་དར། ཕྱེ་མར།
སྤོས་ཤིང་སྣ་ཚོགས་ཀྱི་དུད་པ་བཏང་བ་རྣམས་སྤྱི་ལྟར་བྱས་ལ། བསང་གཞན་གྱི་གཞི་བདག་གི་སྐབས་སོགས་གང་ཡང་རུང་བར། རང་ཡི་དམ་དུ་གསལ་བའི་ངག་ཏུ། ཀྱེ་རིན་ཆེན་བྲག་ཆེན་བརྩེགས་པ་རི་ཡི་དབང༌། ། ཆུ་སྐ་ལྷུང་ལྷུང་སྒྲ་སྙན་འབབ་པའི་ཕུ། ། ལྷ་གནས་ས་ལ་འཕོས་ལྟའི་ཁང་བཟང་ནས། ། སྐ་ལྷ་ཕྱུག་མོ་འཁོར་བཅས་གནས་འདིར་སྤྱོན། ། སྤང་རི་གཡུ་ཡི་མདོག་ལྟར་སྔོ་བ་ལ། ། ཤེལ་བྲག་ནོར་བུ་སྤུངས་འདྲ་མགར་ཐོག་གི ། ཕོ་བྲང་ལ་གནས་ཨ་མྱེ་ལྷ་ཆེན་པོ། །
འཁོར་བཅས་གནས་འདིར་ཨཱ་ཀརྵ་ཡ་ཛཿ། བཞུགས་སུ་བཅུག་པ་ནི། ཀྱེ་འབྲི་ཀླུང་གསེར་དང་ལྡན་མ་དལ་འབབ་འགྲམ། ། ནོར་འཛིན་དུམ་བུ་སྐྱོང་བའི་བདག་མོ་རུ། ། སྲིད་པས་བསྐོས་ཤིང་དཀར་ཕྱོགས་སྐྱོང་བ་ལ། ། འཛུམ་དཀར་རྒྱས་པའི་སྐ་ལྷ་ཕྱུག་མོ་ནི། ། ཟླ་གཞོན་བྱེ་བའི་མཚར་སྡུག་ལང་ཚོའི་དཔལ། ། བྱེད་པོས་གཅིག་ཏུ་སྤུངས་ལྟར་ཡིད་འཕྲོག་གཟུགས། ། མཐོན་མཐིང་ལེན་བུ་རིན་ཆེན་ཕྲེང་བས་སྤ། ། སྐུ་ལ་དར་གོས་རིན་ཆེན་དོ་ཤལ་བཀླུབས། །
ལག་གཡས་མདའ་དར་སྲིད་པའི་ཕྱྭ་གཡང་འགུགས། ། གཡོན་པས་ཅི་འདོད་གཏེར་གྱི་ནོར་གཞོང་བསྣམས། ། བདེ་འཇམ་སྟན་ལ་སྒེག་ཆགས་ཚུལ་གྱིས་གནས། ། རེས་འགའ་རི་དྭགས་བུ་མོ་ལ་ཞོན་ཏེ། ། བསམ་པའི་གནས་ཀུན་སྐད་ཅིག་གཅིག་ལ་བསྐོར། ། རང་མཐུན་སྨིན་ལེགས་ལུས་ཕྲའི་འཁོར་གྱིས་བསྐོར། ། མཐུ་རྩལ་རྨད་བྱུང་ཨ་མྱེ་ལྷ་ཆེན་ནི། ། བཞིན་གྱི་དཀྱིལ་འཁོར་དཀར་སྨུག་ཁྲོ་ཞིང་འཇུམ། ། ཕྱག་གཡས་ནག་ཕྱོགས་འཇོམས་པའི་མདུང་རྣོན་བསྒྲེང༌། ། གཡོན་པས་འདོད་དགུའི་ཆར་འབེབས་ནོར་བུ་འཛིན། །
ཀཱ་ཤིའི་རས་དཀར་ལྡིང་གོས་སྐུ་ལ་གསོལ། ། ཟར་བུ་དམར་མཛེས་ཞྭ་དཀར་དབུ་ལ་བརྒྱན། ། སག་ཏིའི་ལྷྭམ་ལྡན་ཞབས་སུ་སྔོ་བསངས་རྟ། ། རྒྱན་ལྡན་གོམ་སྟབས་སྟོང་ལ་མཁས་པ་བཅིབས། ། རེས་འགའ་ཞྭ་ནག་རྡོ་རྗེའི་ཏོག་མཚན་ལ། ། ཚོན་ལྔའི་དར་དཔྱངས་མེ་ལོང་འོད་སྟོང་འཚེར། ། མཐིང་གའི་འཇོལ་བེར་གསོལ་བའི་སྐ་རགས་ལ། ། གནམ་ལྕགས་ཕུར་བུ་གཟེར་སོགས་ཞི་དྲག་གི ། ཆ་ལུགས་ཅིར་ཡང་སྟོན་པའི་ཡུལ་ལྷ་རྗེ། ། འཁོར་བཅས་དགའ་བའི་སེམས་ཀྱིས་འཁོད་པར་གྱུར། །
བསང་མཆོད་འབུལ་བ་ནི། ཨོཾ་གང་ལ་སྐྱབས་སོང་མི་བསླུ་གཏམ་གྱི་རྔ། ། བདེན་མཐས་ལེགས་པར་བརྡུང་བ་དཀོན་མཆོག་གི ། བྱིན་གྱིས་བརླབས་ཀྱིས་སྣ་ཚོགས་མཆོད་པའི་སྤྲིན། ། འདོད་ཡོན་འཛད་པ་མེད་པའི་གཏེར་གྱུར་ཅིག ། འདོད་པའི་ཡོན་ཏན་ནོར་བུ་གསེར་དངུལ་ཇ། ། གོ་ཆ་མཚོན་ཆ་དར་གོས་གཡག་ལུག་ར། ། འདབ་ལྡན་རི་དྭགས་ཐེག་པ་བཞོན་མའི་རིགས། ། ཇ་ཆང་གཏོར་མ་དཀར་གསུམ་མངར་གསུམ་ཕྱེ། ། ལྷ་ཤིང་སྣ་ཚོགས་སྤོས་སྦྱར་བསྲེགས་པའི་སྤྲིན། །
མི་གཙང་སྦྱང་ཞིང་ཅི་འདོད་འབྱུང་གནས་འདིས། ། སྐ་ལྷ་ཕྱུག་མོ་ཨ་མྱེ་ལྷ་ཆེན་པོ། ། འཁོར་བཅས་བསང་ངོ་མཆོད་དོ་དགེས་པར་རོལ། ། ལྗོངས་འདིར་གྲུབ་པའི་གདུང་འཚོབ་རིམ་བྱོན་གྱིས། ། བསྒོས་པའི་བཀའ་དོན་མ་བསྐྱུངས་སྙིང་ལ་ཆོངས། ། དཀོན་མཆོག་སྐྱབས་གཟུང་བྱང་ཆུབ་སེམས་མཆོག་སྐྱེད། ། ཆོས་དང་ཆོས་མཛད་གུས་པའི་རི་མོར་བྱོས། ། བདག་ཅག་སྦྱིན་པའི་བདག་པོ་འཁོར་བཅས་ཀྱི། ། ཚེ་དང་དབང་ཐང་དཔལ་འབྱོར་རིགས་ཀྱི་རྒྱུད། ། རྡོ་རྗེ་དཔག་བསམ་ཤིང་དང་ཆུ་ཡི་གཏེར། །
སྐལ་ལྡན་ཤིང་རྟའི་རྒྱུན་གྱི་རྗེས་འགྲོར་མཛོད། ། གང་དག་ཕྱོགས་སུ་དགོས་པ་གང་གི་ཕྱིར། ། འགྲོ་བའི་སྐྱེལ་མ་འོང་བའི་བསུ་བ་དང༌། ། དགྲ་བགེགས་མི་མཐུན་ཉེས་པའི་ཕྱོགས་ལས་སྲུངས། ། ལེགས་པའི་དཔལ་བརྒྱར་སྦྱོར་བའི་སྟོང་གྲོགས་མཛོད། ། རྣམ་སྨིན་ལུས་ཀྱི་སྟོབས་དང་བདེ་བ་སྲོག ། ཟ་བྱེད་གཤིན་རྗེའི་ཁ་ཡི་རླངས་འདྲ་བ། ། མི་ནད་ཕྱུགས་ནད་མུ་གེ་འཐབ་རྩོད་རྣམས། ། ཡུལ་འདིར་མི་འབྱུང་སྲུང་བའི་མེལ་ཚེ་མཛོད། ། འགྲོ་བའི་ཉེར་འཚོ་དབྱར་ལས་སྐྱེས་པའི་དཔལ། །
ཉམས་བྱེད་བཙའ་སད་སེར་བས་མི་འཚེ་བར། ། བསྲུངས་པའི་ཁོངས་སུ་རྩི་ཤིང་ལོ་ཐོག་རྒྱས། ། རོ་བཅུད་ཕུན་ཚོགས་འབྲས་བུའི་དགའ་སྟོན་སྩོལ། ། རྟག་ཏུ་བདེ་དགའ་རྒྱས་པའི་གཡང་རྣམས་ནི། ། འདི་ན་ལེན་ཏོ་སངས་རྒྱས་བདུད་སྡེ་ལས། ། རྣམ་པར་རྒྱལ་བའི་ཤིས་པ་དག་ཀྱང་ངོ༌། ། ཞེས་བརྗོད་ཅིང་གཏོར་མ་ཡུལ་ལྷའི་ཕྱོགས་སུ་བཏང་ལ་བསྔོ་བ་སྨོན་ལམ་བྱའོ། ། ཞེས་ལྡན་ཡུལ་སྐ་ཕུའི་གཞི་བདག་གི་བསང་མཆོད་ཆོ་ག་སྦྲང་རྩིའི་མགྲིན་གླུ་ཞེས་བྱ་བ་འདི་ནི། སྐ་མདོའི་ཕྲིན་ལས་ཀྱིས་བསྐུལ་ངོར། སྙན་དངགས་པ་ཚུལ་ཁྲིམས་རིན་ཆེན་དུ་བོད་པས་ས་དཀར་བསམ་འགྲུབ་གླིང་དུ་བྲིས་པ་དགེ་བར་གྱུར་ཅིག། །།
༄༅། །འབྲི་ཆུ་གསེར་ལྡན་མའི་འགྲམ་གྱི་གཞི་བདག་བྲག་དཀར་དུང་འདྲའི་ལྷ་མོ་མཆེད་གསུམ་ལ་བསང་མཆོད་འབུལ་བའི་ཆོ་ག་རིན་ཆེན་རྒྱུད་མངས་ཞེས་བྱ་བ་བཞུགས་སོ།། ༄༅། །ལེགས་བྱས་རྒྱ་མཚོའི་སྙིང་པོ་མཚུངས་པའི་བཞིན། ། དཀར་གསལ་འཛུམས་སུ་དམུལ་བས་མདུན་བསུ་ཞིང༌། ། འགྲོ་ལ་ཡེ་ཤེས་དག་པའི་སྤྱན་རས་ཀྱིས། ། གཟིགས་པའི་དབང་ཕྱུག་བླ་མ་ལ་བཏུད་དེ། ། དབྱིག་ལྡན་བརྟན་མའི་ལྟོ་བར་ཆོས་སྲིད་ཀྱི། ། དགེ་ལེགས་དཔལ་འབྱོར་སྤེལ་བའི་མཛའ་ན་མོ། ། བྲག་དཀར་དུང་འདྲའི་ལེགས་བྲིས་དཔལ་མོ་མཆེད། ། དགྱེས་བསྐྱེད་བསང་མཆོད་རིན་ཆེན་རྒྱུད་མངས་འཁྲོལ། ། དེ་ལ་བསང་རྫས་མཆོད་གཏོར་ཅི་འབྱོར་པ་བཤམས་ལ།
འདི་སྐད་གྱེར་རོ། ། ཨོཾ་མཆོད་རྫས་རང་བཞིན་སྟོང་པའི་དབྱིངས་ཉིད་ལས། ། མཆོད་ཡུལ་དབང་པོ་ལྔ་ཡི་ལོངས་སྤྱོད་དུ། ། མཆོད་གཏོར་གྱ་ནོམ་འདོད་པའི་ཡོན་ཏན་ལྔ། ། མཆོད་འོས་དགྱེས་པར་རོལ་པའི་ཆུ་གཏེར་གྱུར། ། སྤྱན་འདྲེན་པ་ནི། རང་ཉིད་ལྷག་པའི་ལྷ་གསལ་ཐུགས་ཀ་ནས། ། འོད་རྩེ་ལ་ཆགས་འདོད་པའི་རྒྱལ་པོ་སྤྲོས། ། བྲག་དཀར་ལེགས་བྲིས་བུ་མོ་མཆེད་གསུམ་ནི། ། ཐོགས་མེད་གནས་འདིར་ཨཱ་ཀརྵ་ཡ་ཛཿ། །
བཞུགས་སུ་གསོལ་བ་ནི། ཀུན་གསལ་ལུས་ཕྲའི་འགྲམ་པར་དབང་གཞུའི་གར། ། དབང་རྒྱས་ཕྲིན་ལས་སྒྲུབ་པའི་རྣམ་འཕྲུལ་གཟུགས། ། ཅིར་ཡང་སྟོན་པའི་བྲག་དཀར་ལྷ་མོ་གསུམ། ། རིན་ཆེན་རྒྱན་ཕྲེང་ཁྲོལ་ལེར་བརྟན་པར་བཞུགས། ། མཆོད་པ་འབུལ་བ་ནི། ཀྱེ་ཕུན་ཚོགས་གསེར་ལྡན་དགའ་མའི་ཐིག་ལེའི་དཔྱིད། ། མར་གད་ཕུང་པོ་སྤུངས་སྙམ་རི་བོའི་ངོས། ། བྲག་དཀར་དུང་དང་ཟླ་ཤེལ་བརྩེགས་ལྟའི་ནང༌། ། ལྟ་ན་སྡུག་པའི་རིན་ཆེན་ཁང་བཟང་དབུས། །
ལྗོངས་འདིར་ཆོས་དང་སྲིད་པའི་དཔལ་འབྱོར་སྡེ། ། སྤེལ་བའི་རྩ་ལག་སྲིད་པས་རྣམ་བསྐོས་པ། ། བྲག་དཀར་དུང་འདྲའི་གནས་ཀྱི་བདག་མོ་གསུམ། ། ལྷ་མི་གདེངས་ཅན་ལོངས་སྤྱོད་གཏེར་གྱི་བདག ། འཇོ་སྒེག་ལང་ཚོ་དར་བབ་ཟུར་མིག་གིས། ། སྲིད་གསུམ་སྙིང་གི་བརྟན་པ་ཅིག་ཅར་དུ། ། འཕྲོག་པའི་མཚར་ལ་རིན་ཆེན་རྒྱན་ཚོགས་རྣམས། ། ཕན་ཚུན་ལག་སྦྲེལ་གད་མོ་དགོད་སྙམ་བྱེད། ། ཁྱེད་རྣམས་དགྱེས་པའི་མཐུན་རྫས་ཡིད་འཕྲོག་གཟུགས། ། སྒྲ་སྙན་སྣ་ཚོགས་དྲི་ཞིམ་རོལ་པའི་རྫིང༌། །
རོ་བཅུད་ཕུན་ཚོགས་བཟའ་བཅའི་རི་བོ་སྤུངས། ། གོས་བཟང་རྣམ་བཀྲ་བརྒྱ་བྱིན་ཚོན་གྱི་ཟླ། ། ཅོད་པཎ་རྣ་ཆ་ཉི་ཟླའི་འོད་ལ་འཕྱ། ། ཅི་འདོད་གཏེར་བུམ་ལ་སོགས་འབྲུ་ཡི་རིགས། ། ཇ་ཆང་འོ་མའི་བཏུང་བ་མཚོ་ལྟར་བསྐྱིལ། ། གཡག་ལུག་ར་སྐྱེས་རི་དྭགས་རྩེ་འཇོར་རོལ། ། དྲི་ཞིམ་བསང་མཆོད་རྫོགས་ལྡན་སྤྲིན་གྱི་སྤུན། ། ཉེས་སྐྱོན་སྦྱངས་པས་ཁྱབ་འཇུག་ཞབས་བསིལ་མོད། ། འདོད་དགུ་འཇོ་བས་དཔག་བསམ་རྐང་འཐུང་གི ། རྗེས་སུ་སྙེགས་པའི་བསང་མཆོད་དམ་པ་འབུལ། །
ལྗོངས་འདིར་བསྟན་པའི་ཆུ་གཏེར་རྒྱས་པའི་ཀློང༌། ། བཤད་སྒྲུབ་མགྲིན་པའི་རྫ་རྔ་འཁྲོལ་མཁས་པའི། ། དགེ་འདུན་ངང་པའི་ཕྲེང་བས་ཡོངས་གང་ཞིང༌། ། ཕན་བདེའི་ཀླུང་བརྒྱ་འབེབས་པའི་སྟོང་གྲོགས་མཛོད། ། བདག་ཅག་ཡོན་སྦྱོར་བྱེད་པ་འཁོར་དང་བཅས། ། གཞི་བྱེས་ཀུན་དུ་ཉེས་པའི་ཕྱོགས་ལས་སྲུངས། ། བདེ་ལེགས་ཕྱོགས་ཀྱི་སྒོ་བརྒྱ་ཕྱེ་བ་ལས། ། གང་བསམ་སྐད་ཅིག་འགྲུབ་པའི་ལས་མཛོད་ཅིག ། ཕྱྭ་གཡང་དགུག་ཅིང་གཤེགས་སུ་གསོལ་བ་ནི། སྲིད་པ་གསུམ་གྱི་བདེ་དགའ་འབྱོར་བའི་ཚོགས། །
ཚུར་བསྡུས་འདི་ན་ཕྱྭ་གཡང་དངོས་གྲུབ་སྩོལ། ། ཇི་ལྟར་བསྒོས་པའི་འཕྲིན་ཡིག་སྙིང་ག་ལ། ། བཀོད་པ་རྗེས་སུ་སྒྲུབ་པའི་འཛུམ་གྱིས་བཞུད། ། བསྔོ་བ་སྨོན་ལམ་ནི། ཆོས་ལྡན་འཛིན་མའི་དཀྱིལ་འཁོར་སྲུང་བའི་ལྷ། ། དགྱེས་བསྐྱེད་བསང་མཆོད་བགྱིས་པའི་དགེ་བ་ཡིས། ། གཏོང་བ་རྣམ་བཞིའི་ཕ་རོལ་ཕྱིན་གྱུར་ནས། ། འཇིག་རྟེན་རྒྱུད་པ་གཞིལ་བའི་མཆོག་གྱུར་ཅིག ། ཅེས་འབྲི་ཆུ་གསེར་ལྡན་མའི་འགྲམ་གྱི་གཞི་བདག་བྲག་དཀར་དུང་འདྲའི་ལྷ་མོ་མཆེད་གསུམ་ལ་བསང་མཆོད་འབུལ་བའི་ཆོ་ག་རིན་ཆེན་རྒྱུད་མངས་ཞེས་བྱ་བ་འདི་ནི་གཙུག་ལག་ཟུང་གི་མཁྱེན་དཔྱོད་རྣམ་གསལ་ས་སྐྱོང་བློ་བཟང་བྱམས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ན་ཚོད་ལྡན་གྱི་གནམ་ལོའི་ནག་ཟླའི་དཀར་ཕྱོགས་ཀྱི་བཟང་པོ་གཉིས་པར་སྦྱར་བ་སརྦ་མངྒ་ལཾ།། །།
༄༅། །འབྲི་ཀླུང་གསེར་ལྡན་མའི་འགྲམ་གྱི་གཞི་བདག་སིང་ལྷ་ངོམ་གསལ་འཁོར་བཅས་ལ་བསང་མཆོད་སྟོབ་པའི་ཆོ་ག་བཀྲ་ཤིས་དབྱངས་སྙན་ཞེས་བྱ་བ་བཞུགས་སོ།། ༄༅། །ཨོཾ་ན་མ་ཨརྻཱ་ལོ་ཀེ་ཤྭ་རཱ་ཡ། ཀུན་མཁྱེན་བཞི་པའི་ལེགས་གསུངས་འོད་བརྒྱ་པས། ། སྐལ་བ་དམན་པའི་མུན་བཅོམ་བོད་ཆེན་ལྗོངས། ། དབྱིག་འཛིན་དགའ་མའི་དུམ་བུ་ནེའུ་སིང་གིས། ། རྣམ་མཛེས་ཡུལ་གྱི་བདག་པོའི་བསང་མཆོད་འདྲི། ། འདིར་སིང་ལྷ་འཁོར་བཅས་ལ་བསང་མཆོད་བྱ་བས། གཞི་བདག་གི་དཀར་གཏོར་སྤྱི་ལྟར་དང༌། ཕྱེ་མར་ཇ་ཆང༌། ཤིང་རྩི་སྣ་ཚོགས་དང་སྤོས་ཀྱི་དུད་པ་བཏང་ལ།
སྤྱི་བསང་རྒྱས་འབྲིང་བསྡུས་པ་གང་རུང་སྔོན་དུ་བཏང་ནས། འདི་སྐད་གྱེར་རོ། ། ཧྲཱིཿབདག་ཉིད་ལྷག་པའི་ལྷ་མཆོག་སྤྱན་རས་གཟིགས། ། ཐུགས་རྗེའི་ཟླ་བ་རྒྱས་པའི་ཟིལ་དངར་གྱིས། ། གངས་ཅན་ཕན་བདེའི་ས་མོའི་ཚལ་གྱི་ཁ། ། བརྒྱ་ཕྲག་བཞད་པའི་རྩ་ལག་མཆོག་གི་སྐུ། ། སྣང་སྟོང་སྒྱུ་མ་ལྟར་གསལ་ཐུགས་ཀ་ནས། ། འོད་ཟེར་ལྕགས་ཀྱུ་བྱེ་བའི་འཕྲོ་འདུ་ཡིས། ། སྤང་རི་མར་གད་གསར་པའི་འོག་པག་ཅན། ། གཞོམ་བྲལ་ནོར་བུའི་བྲག་རི་བརྩེགས་པའི་ནང༌། །
སྐབས་གསུམ་གྲོང་གི་རྗེས་འགྲོའི་བསྟི་གནས་སོགས། ། གར་བཞུགས་གནས་ནས་སིང་ལྷ་ངོམ་གསལ་ཅན། ། བཙུན་མོ་རིགས་སྲས་འཁོར་དུ་གཏོགས་པར་བཅས། ། ཐོགས་མེད་འདིར་སྤྱོན་ཨཱ་ཀཱརྵ་ཡ་ཛཿ། ། ཞེས་པས་སྤྱན་དྲངས། ཡོ་བྱད་སྤེལ་བ་ནི། ཨོཾ་ཕྱག་ན་པདྨའི་ཐུགས་བསྐྱེད་སྨོན་ལམ་དང༌། ། བདག་ཅག་ལྷག་པའི་སེམས་བསྐྱེད་སྟོབས་དག་གིས། ། བཤམས་དང་སྤྲུལ་པའི་མཆོད་སྤྲིན་གྱ་ནོམ་པས། ། ཀུན་གསལ་ལུས་ཕྲའི་འགྲམ་དཀྱུས་གཏམས་གྱུར་ཅིག །
མགྲོན་གསལ་གདབ་ཅིང་མཆོད་པ་འབུལ་བ་ནི། ཀྱེ་འབྲི་ཀླུང་གསེར་དང་ལྡན་མ་དལ་འབབ་མའི། ། འགྲམ་ངོགས་ནེའུ་སིང་ལྡན་པའི་ལྗོངས་ཀྱི་ལྷ། ། ངོམ་གསལ་ཞེས་བྱ་སྒེག་འཛུམ་ཟླ་བའི་བཞིན། ། རིན་ཆེན་རྣ་ཆ་ཉི་མའི་འོད་ལྟར་འཚེར། ། ཕྱག་གཡས་ཀུན་ལས་རྣམ་རྒྱལ་བ་དན་བསྒྲེང༌། ། གཡོན་པས་ཅི་འདོད་འཇོ་བའི་ཡིད་བཞིན་ནོར། ། ཟླ་ཞུན་ཐགས་སུ་བཏགས་སྙམ་གོས་དཀར་དང༌། ། དར་དམར་ཅོད་པཎ་གཡོ་བའི་ཞྭ་དཀར་མཛེས། ། གཅོད་འབིགས་ཐོགས་པ་མེད་པའི་རལ་གྲི་དང༌། །
ཉག་ཕྲན་གནམ་རུ་ཤུབས་ལྡན་རྐེད་པར་བསྐོར། ། རྫུ་འཕྲུལ་གོམ་སྟབས་མཁས་པའི་ཅང་ཤེས་རྟ། ། སྔོན་པོ་སྒ་སྲབ་སྤྲས་པའི་སྟེང་ན་བརྗིད། ། བྲག་འཛི་དགའ་མ་མཚར་སྡུག་སྒེག་མོའི་གཟུགས། ། སྣ་ཚོགས་གོས་དང་ནོར་བུའི་རྒྱན་ཕྲེང་བཀླུབས། ། ཚེ་དང་ལོངས་སྤྱོད་གཏེར་གྱི་བུམ་པ་དག ། ལག་པའི་ཆུ་སྐྱེས་ཀྱིས་བཟུང་སྟན་ལ་རོལ། ། ལྷ་ཆེན་སྲས་པོ་རྡོ་རྗེ་དཔལ་འབར་དང༌། ། ཉེ་བྲག་གསེར་ཅན་ཤོང་ངུ་སྟག་རྩེ་ཅན། ། མཚོ་ར་དམག་དཔོན་གསེར་ལྡིང་རི་བཀྲ་དང༌། །
བྲག་བཙན་རྒྱལ་པོ་རོང་ཆེན་རྔ་འདྲ་སྟེ། ། ཀུན་ཀྱང་གང་བསམས་གནས་སུ་སྐད་ཅིག་གཅིག ། བགྲོད་བྱེད་རླུང་ལ་འཁུ་བའི་རྟ་མཆོག་ཆིབས། ། ལག་གཡས་རེས་འགའ་སྦ་ལྕག་དཀར་པོ་གདེངས། ། ཅིག་ཤོས་དཀར་ཕྱོགས་དགྱེས་པའི་རུ་མཚོན་བསླང༌། ། རེས་འགའ་ཞི་བྱེད་བདུད་རྩིའི་བུམ་པ་བསྣམས། ། ལན་རེར་ཅི་འདོད་གཏེར་གྱི་བུམ་པ་བཟང༌། ། རེས་འགའ་སྣ་ཚོགས་འབྲུ་ཡི་སྒྲོམ་བུ་དང༌། ། ལན་རེར་རལ་གྲི་མདུང་རྣོན་མདའ་གཞུ་ཐོགས། ། ཁ་དོག་ཆ་ལུགས་ཞི་འཛུམ་སྒེག་ཆགས་དང༌། །
མི་སྡུག་རྣམ་པ་ལས་ཀྱི་ཀུན་རྟོག་གི ། རྗེས་མཐུན་འཕྲུལ་ལས་མཐའ་གཅིག་ངེས་མིན་པ། ། མཐུ་ཆེན་འབྱུང་པོ་ཀུན་གྱི་ཁྱད་ཆོས་ཡིན། ། གཞན་ཡང་ཤོང་དུ་མཚོ་སྨན་རྒྱལ་མོ་དང༌། ། མོན་ཐོག་གཡུང་དྲུང་བོན་པོ་མཆེད་བརྒྱད་དང༌། ། རི་ཉིན་བོན་པོ་རི་ལྡེབ་འཚོ་བྱེད་རྗེ། ། བྲག་ཁུད་ཨ་མྱེ་མཐུ་ཆེན་རལ་པས་ཕྱུག ། དགེ་ཕུ་བྲག་དཀར་གནས་པོ་དམར་ལྕོག་ཅན། ། གདོང་འཛོམ་ཡིད་འཕྲོག་ལུས་ཕྲ་སྤུན་གསུམ་དང༌། ། རི་དིལ་གསུམ་གནས་གཞི་ཡི་བདག་པོ་སྟེ། །
དེ་ཀུན་རིགས་མཐུན་འཁོར་དང་ཡང་འཁོར་བཅས། ། གཞན་ཡང་ཉེན་སྐོར་རི་ཁྱིམ་གང་དག་ཏུ། ། གནས་པའི་ལྷ་བཙན་འབྱུང་པོར་བཅས་པ་ལ། ། དགྱེས་བསྐྱེད་བསང་མཆོད་དམ་པ་འབུལ་བ་ནི། ། རོ་མཆོག་བརྒྱ་ལྡན་གཏོར་མ་རི་ལྟར་སྤུངས། ། གཡག་ལུག་ར་སྐྱེས་རི་དྭགས་ཁྱུ་ནང་རྩེ། ། གཉིས་སྐྱེས་སྤུ་སྡུག་སྣ་ཚོགས་རྒྱང་གླུ་ལེན། ། ཅི་འདོད་གཏེར་གྱི་བུམ་པ་དཔག་བསམ་ཤིང༌། ། ས་ལེ་སྦྲམ་དང་ལྕགས་མཆོག་རིན་པོ་ཆེ། ། ཨ་རྡོ་ད་ཀ་དར་ཟབ་འབྲུ་ཡི་རིགས། །
དཀར་མངར་ཕྱེ་མར་ཕུང་པོ་ཚར་དུ་དངར། ། ཇ་བཟང་བདུད་རྩིའི་སྐྱེམས་ཀྱི་ཆུ་གཏེར་འཁྱིལ། ། དྲི་ཞིམ་སྤོས་དང་ལྷ་ཤིང་གཞོན་ནུ་དག ། གཏུལ་བའི་དུད་པ་སྟོན་ཀའི་སྤྲིན་དཀར་ལ། ། འགྲན་པའི་ཟླར་ཆས་ཉེས་གྲིབ་ཀུན་སྦྱངས་ཤིང༌། ། མངོན་འདོད་ཡོན་ཏན་ཅི་ཡང་འབྱུང་བ་འདིས། ། སིང་ལྷ་གཉེན་པོ་འཁོར་སྡེ་རིས་སུ་བཅས། ། བསང་ངོ་མཆོད་དོ་དགྱེས་ཤིང་ཚིམ་གྱུར་ཅིག ། དཀོན་མཆོག་གསུམ་པོ་གཏན་གྱི་སྐྱབས་གཟུང་ཞིང༌། ། འགྲོ་ལ་ཕན་པའི་བྱང་ཆུབ་སེམས་མཆོག་བསྐྱེད། །
ཆོས་ཀུན་སྤྲོས་དང་བྲལ་བར་ཤེས་བགྱིས་ན། ། སྡུག་བསྔལ་ཀུན་ལས་གྲོལ་འགྱུར་རྒྱལ་བས་གསུངས། ། ལྗོངས་ཀུན་བརྩེ་བ་ཆེ་དང་ཨེ་ཝཾ་པའི། ། ལུགས་མཆོག་དཔྱིད་ཀྱི་ལང་ཚོ་ལ་ཆགས་པའི། ། དགེ་འདུན་སྦྲང་རྩིའི་རྒྱལ་མཚན་གྲངས་མེད་ཀྱིས། ། བཤད་སྒྲུབ་རྐང་དྲུག་དབྱངས་སྙན་འབྱིན་མཛོད་ཅིག ། བདག་ཅག་ཡོན་སྦྱོར་འཁོར་དུ་བཅས་པ་ཡི། ། གཞི་སྲུང་བྱེས་ཀྱི་ལམ་ལྷ་དགྲ་ལྷ་གྱིས། ། ཉེས་འཕམ་འཇིགས་པ་ཀུན་ལས་བསྲུང་བ་དང༌། ། གང་བསམ་ལེགས་བརྒྱ་འགྲུབ་པའི་སྟོང་གྲོགས་མཛོད། །
དཀར་ཕྱོགས་ལ་དགྱེས་སྤྲིན་སྔོན་ཕྲེང་བ་དཀྲིགས། ། བདུད་རྩིའི་ཆར་རྒྱུན་དུས་ལས་ཡོལ་མེད་འབེབས། ། འབྲུ་བཅུད་ཕུན་ཚོགས་སྙེ་མ་གཡུར་ཟ་བའི། ། ལོ་ལེགས་དགའ་སྟོན་ཕྱོགས་བྲལ་འགྲོ་ལ་སྩོལ། ། སྦྱིན་པ་འདིས་མཚོན་དུས་གསུམ་དགེ་བ་ཡིས། ། གཏོང་བ་རྨད་བྱུང་ཕ་རོལ་ཕྱིན་གྱུར་ནས། ། ལུས་མེད་ཐུལ་མཆོག་གདོད་མས་མ་བསྒྲལ་བའི། ། འགྲོ་ཚོགས་སྲིད་ལས་གདོན་པ་བདག་གྱུར་ཅིག ། ཅེས་འབྲི་ཀླུང་གསེར་ལྡན་མའི་འགྲམ་གྱི་གཞི་བདག་སིང་ལྷ་ངོམ་གསལ་འཁོར་བཅས་ལ་བསང་མཆོད་སྟོབ་པའི་ཆོ་ག་བཀྲ་ཤིས་དབྱངས་སྙན་ཞེས་བྱ་བ་འདི་ནི། དགེ་སློང་ཀུན་དགའ་ཆོས་འཕེལ་གྱིས་བསྐུལ་ངོར།
བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་ན་ཚོད་ལྡན་གྱི་ལོའི་ས་ག་ཟླ་བར་ཆོས་སྡེ་བསམ་འགྲུབ་ཕོ་བྲང་དུ་སུག་བྲིས་སུ་བྱས་པ་བི་ཛ་ཡནྟུ།། །། ༄༅། །ཆུ་ཀླུང་གསེར་ལྡན་མའི་འགྲམ་གྱི་གཞི་བདག་ཨ་མྱེ་སྨུག་མཛངས་ཅན་གྱི་བསང་མཆོད་ཆོ་ག་ཡུལ་བདག་དགྱེས་པའི་རོལ་མཚོ་ཞེས་བྱ་བ་བཞུགས་སོ།། ༄༅། །གང་གི་ཐུགས་རྗེའི་དཀྱིལ་འཁོར་ཡངས་པའི་མཐའ། ། ཀུན་གསལ་དགུ་ཚིགས་རིང་མོས་འཆིང་མིན་པའི། ། བླ་མ་སྤྱན་རས་གཟིགས་ལ་གུས་བཏུད་དེ། ། ཡུལ་ལྷ་དགྱེས་པའི་མཆོད་སྤྲིན་རྒྱ་ཆེར་སྤྲོ། ། འདིར་གཞི་བདག་ཨ་མྱེ་སྨུག་མཛངས་ལ་བསང་མཆོད་བྱ་བས། བསང་རྫས་མཆོད་གཏོར་ཅི་འབྱོར་པ་བཤམས། ཤིང་རྩིའི་དྲི་ཞིམ་ནམ་མཁར་ཁྱབ་པར་གཏུལ་ལ་འདི་སྐད་གྱེར་རོ། ། ཧྲཱིཿ
བདག་ཉིད་གྲུ་འཛིན་རི་བོའི་ཞིང་གི་བདག ། སྣང་སྟོང་ཟུང་དུ་འཇུག་པ་སྒྱུ་མའི་གར། ། རྣམ་གསལ་མདུན་དུ་ཨ་མྱེ་སྨུག་མཛངས་ཅན། ། འཁོར་བཅས་མཆོད་པའི་གནས་འདིར་སྤྱན་འདྲེན་ན། ། མརྒད་ཕུང་པོར་སྤུང་འདྲའི་སྤང་སྔོན་རི། ། གཞོམ་བྲལ་རྡོ་རྗེ་བྲག་རི་བརྩེགས་པའི་ནང༌། ། བརྒྱ་བྱིན་ཕོ་བྲང་ལྟ་བུའི་བསྟི་གནས་ནས། ། ཐོགས་མེད་ཚུར་སྤྱོན་འདི་ན་བརྟན་པར་བཞུགས། ། ཀྱེ་སྲིད་པའི་ཕུན་ཚོགས་བསྒྲུབ་པའི་རྫུ་འཕྲུལ་མཐུ། ། རྨད་བྱུང་ཨ་མྱེ་སྨུག་མཛངས་ཞེས་བྱ་བ། །
ཞི་ཞིང་སྒེག་པའི་བཞིན་རས་དཀར་ལ་དམར། ། ཟླ་བ་རྒྱས་པ་ལྟ་བུའི་ཞྭ་དཀར་ལ། ། ཛཱི་བ་ཀ་འདྲའི་ཅོད་པཎ་གཡོ་བ་དང༌། ། སྤུ་སྡུག་རི་མོ་རྣམ་བཀྲའི་སྟག་སློག་གྱོན། ། དུས་གསུམ་ལེགས་ཉེས་མ་ནོར་སྟོན་བྱེད་པའི། ། མངོན་ཤེས་འཕྲུལ་གྱི་ཇུ་ཐིག་མགུལ་པར་མཛེས། ། ཡིད་བཞིན་ནོར་བུ་བདུད་རྩིའི་བུམ་པ་དག ། ཚེ་དང་དབྱིག་གི་ཆར་རྒྱུན་འབེབས་ཕྱིར་བཟུང༌། ། འདོད་པའི་གནས་ཀུན་འགྲོད་བྱེད་གྲོ་སྔོན་རྟ། ། རིན་ཆེན་སྒ་སྲབ་བརྒྱན་པ་ཞབས་སུ་བཅིབས། །
འཁོར་དུ་ནང་བློན་བཙུན་མོ་ཕོ་ཉ་བྲན། ། ལྷ་བཙན་ཀླུ་སྨན་མང་པོས་ཀུན་ནས་བསྐོར། ། ལྷ་ཁྱོད་འཁོར་བཅས་དགྱེས་པའི་མཐུན་རྫས་སུ། ། རིན་ཆེན་གསེར་དངུལ་གཏེར་གྱི་བུམ་པ་བཟང༌། ། སྤྱན་གཟིགས་མཆོད་པའི་གཟུགས་བརྒྱ་ཚར་དུ་དངར། ། བསྟོད་དབྱངས་སྙན་དངགས་རོལ་མོ་འབྲུག་ཏུ་ལྡིར། ། དྲི་འཛིན་ཚིམ་བྱེད་ལྷ་བསང་དུད་སྤྲིན་དཀྲིགས། ། ཕྱེ་མར་དཀར་དམར་བཟའ་བཅའི་རི་བོ་སྤུངས། ། ཇ་ཆང་འོ་མའི་བཏུང་བ་རྒྱ་མཚོར་བསྐྱིལ། ། སྣ་ཚོགས་དར་གོས་དབང་པོའི་གཞུ་རིས་བཀྲ། །
གཡག་ལུག་ར་དང་རི་དྭགས་སྤང་རིར་རྩེ། ། འདབ་ཆགས་གྲངས་མེད་ངག་གི་གླིང་བུ་བསྒྱུར། ། ལོ་ལེགས་འབྲུ་རིགས་གྱ་ནོམ་མདུན་བདར་བས། ། ལྷ་ཆེན་ཨ་མྱེ་སྨུག་མཛངས་འཁོར་དང་བཅས། ། བསང་ངོ་མཆོད་དོ་དགྱེས་པར་རོལ་གྱུར་ཅིག ། སྔོན་དུས་གྲུབ་དབང་པདྨཱ་ཀ་ར་སོགས། ། རིགས་འཛིན་རྒྱལ་བའི་གདུང་འཚོབ་གྲངས་མེད་ཀྱིས། ། རྒྱ་ཆེན་མཆོད་སྦྱིན་གཏོར་མས་ལེགས་བསྟབས་ནས། ། ཇི་ལྟར་བསྒོས་པའི་བཀའ་ལུང་རྗེས་དགོངས་ལ། ། དཀོན་མཆོག་རྣམ་གསུམ་གཏན་གྱི་སྐྱབས་སུ་ཟུང༌། །
གཞན་དོན་སངས་རྒྱས་ཐོབ་པའི་སེམས་མཆོག་བསྐྱེད། ། ཆོས་ཀུན་དོན་དམ་སྤྲོས་པ་བྲལ་ཤེས་ན། ། སྡུག་བསྔལ་ཀུན་ལས་གྲོལ་འགྱུར་རྒྱལ་བས་གསུངས། ། རྫུ་འཕྲུལ་མཐུ་ཆེན་གྲུབ་པའི་ལྷ་ཁྱོད་ཀྱིས། ། ལྗོངས་འདིར་མི་ནད་ཕྱུགས་ནད་བཀྲེས་རྔབས་དང༌། ། དགྲ་རྐུན་སད་སེར་གནོད་པ་མི་འབྱུང་བར། ། གཞི་བྱེས་ཀུན་ཏུ་སྲུང་སྐྱོབ་མ་གཡེལ་ཅིག ། རིང་པོར་འཚོ་བའི་ཚེ་དང་བསོད་ནམས་དང༌། ། བདེ་དགའ་དཔལ་འབྱོར་ལོངས་སྤྱོད་དབང་ཐང་རྣམས། ། ཀུན་ནས་རྒྱས་པ་སྐབས་གསུམ་དབང་པོ་ཡི། །
ཕུན་ཚོགས་བདེ་འབྱོར་ལྟ་བུར་འཕེལ་བར་མཛོད། ། ཇི་ལྟར་བསྒོས་པའི་འཕྲིན་ཡིག་སྙིང་ག་ལ། ། རྣམ་གསལ་རྗེས་སུ་དྲན་པས་དགྱེས་བཞིན་བཞུད། ། རིས་བྲལ་འགྲོ་བའི་གཉིས་སྐྱེས་གཞོན་ནུ་རྣམས། ། བདེ་ལེགས་རྒྱ་མཚོར་སྤྱོད་པའི་བཀྲ་ཤིས་ཤོག ། ཅེས་ཆུ་ཀླུང་གསེར་ལྡན་མའི་འགྲམ་གྱི་གཞི་བདག་ཨ་མྱེ་སྨུག་མཛངས་ཅན་གྱི་བསང་མཆོད་ཆོ་ག་ཡུལ་བདག་དགྱེས་པའི་རོལ་མཚོ་ཞེས་བྱ་བ་འདི་ནི། དགེ་སློང་ཀུན་དགའ་ཆོས་འཕེལ་གྱིས་བསྐུལ་བའི་ངོར་བནྡེ་ཚུལ་ཁྲིམས་རིན་ཆེན་གྱིས་རབ་བྱུང་འདོད་པའི་ན་ཚོད་ལྡན་གྱི་ལོར་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་སརྦ་མངྒ་ལཾ།། །། ༄༅། །རབ་བཀྲམ་བྲག་དཀར་སྟག་རྩེ་མཆེད་འཁོར་བཅས་པའི་བསང་མཆོད་སྤྲིན་གྱི་བཞད་སྒྲ་ཞེས་བྱ་བ་བཞུགས་སོ།། ༄༅། །རྒྱལ་བ་ཀུན་འདུས་བདག་ཉིད་བླ་མ་དང༌། ། སྤྱན་རས་གཟིགས་དབང་ཐ་དད་མེད་པ་ལ། །
གུས་པས་ཕྱག་འཚལ་སྲིད་པའི་བདེ་འབྱོར་སྒོ། ། ཡུལ་ལྷའི་བསང་མཆོད་སྤྲིན་གྱི་བཞད་སྒྲ་འབྱིན། ། འདིར་རབ་བཀྲམ་བྲག་དཀར་སྟག་རྩེ་མཆེད་འཁོར་བཅས་པའི་བསང་མཆོད་བྱ་བར་འདོད་པས། སྣོད་གཙང་མར་ཟླུམ་གཏོར་རྩེ་རྒྱལ་མཐེབ་སྐྱུ་ཡུ་མོའི་རྣ་བ་འདྲ་བ་བཞིས་བརྒྱན་པའི་མཐའ་སྐོར་དུ། བཀྲ་ཤིས་རྟགས་བརྒྱད་དང༌། ཁྱུང་འབྲུག་སེང་གེ གཡག་ལུག་ར་སོགས་གཟུགས་འགྲོས་མང་པོ་དང་ཟན་རིལ་བདུན་གྱིས་བསྐོར་བ། གཞན་ཡང་མདའ་དར་ཕྱེ་མར། ཤིང་རྩི་སྣ་ཚོགས་ཀྱི་དུད་པ་གཏུལ་བ་སོགས་སྤྱི་ལྟར་བཤམ་མོ། ། དེ་ནས་བསང་མཆོད་གཞན་དང་འབྲེལ་ན་མི་དགོས་ཀྱང༌།
འདི་ཉིད་རྐྱང་པ་འདོན་ན། ཐོག་མར་སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། རང་ཉིད་ཡི་དམ་དུ་གསལ་བས། མཆོད་རྫས་བྱིན་གྱིས་བརླབ་པ་ནི། ཨོཾ་ཨཱཿཧཱུྃ། རྒྱལ་བའི་གསང་གསུམ་ཡི་གེའི་བྱིན་རླབས་དང༌། ། རྒྱལ་སྲས་རྣམས་ཀྱི་ལྷག་བསམ་སྨོན་ལམ་མཐུས། ། རྒྱལ་ཁམས་སྐྱོང་བའི་ལྷ་ཆེན་མཆོད་པའི་རྫས། ། རྒྱལ་ཆེན་རིས་བཞིའི་དཔལ་ལྟར་རྒྱས་གྱུར་ཅིག ། མགྲོན་སྤྱན་དྲང་བ་ནི།
ཀྱེ་བྱེད་པོས་མརྒད་ཕུང་པོ་སྤུངས་པ་ལ། ། ཤེལ་དཀར་དབང་སྔོན་ཕྲ་ཚོམ་བཀོད་འདྲ་ཡི། ། རབ་བཀྲམ་བྲག་དཀར་རི་བོའི་བསྟི་གནས་ནས། ། གསེར་ལྡན་ཆུ་བོའི་འགྲམ་གྱི་ནོར་འཛིན་མ། ། སྟོབས་ཀྱིས་མངའ་སྒྱུར་བྲག་དཀར་སྟག་རྩེ་མཆེད། ། རྣམ་གསུམ་རང་རང་དགའ་མ་བྲན་འཁོར་བཅས། ། འདི་ན་ཚུར་ཤོག་ཨཱ་ཀརྵ་ཡ་ཛཿ། ། གསལ་གདབ་ཅིང་འཁོད་དུ་གཞུག་པ་ནི། ཀྱེ་གངས་ཅན་ལྷ་གཅིག་ཕྱག་ན་པདྨ་ཡིས། ། བྱང་ཆུབ་སྤྱོད་པ་རྒྱ་མཚོས་བྱིན་གྱིས་བརླབས། །
བླ་མ་མཚོ་སྐྱེས་ནམ་མཁའ་ལེགས་པ་སོགས། ། རིག་འཛིན་རྒྱལ་བའི་གདུང་འཚོབ་རིམ་བྱོན་གྱིས། ། ལྗོངས་འདིར་དམ་ཆོས་སྒྲུབ་པའི་གྲོགས་མཛད་ཅིང༌། ། སྣོད་བཅུད་དཔལ་འབྱོར་རྫོགས་ལྡན་གཞོན་ནུའི་མགྲོན། ། འགུགས་བྱེད་འཇིག་རྟེན་སྲུང་བར་མངའ་གསོལ་བའི། ། བྲག་དཀར་སྟག་རྩེ་མཆེད་གསུམ་ཞེས་བྱ་བ། ། བྲག་དཀར་བྱང་དམར་ནག་མཛངས་སྟག་རྩེ་གསུམ། ། རྣམ་པ་ཤེལ་དང་སྣ་ཚོགས་ཚོན་གྱི་མདངས། ། ཕྲད་པ་ཇི་བཞིན་སྒྱུ་འཕྲུལ་མ་ངེས་སྟོན། ། འོན་ཀྱང་བློ་ཡི་མེ་ལོང་མཐུན་སྣང་གཟུགས། །
གསུམ་གའང་ཞལ་རས་ཟླ་བ་བཞིན་དུ་དཀར། ། ཕྱག་གཡས་དར་མདུང་དཀར་པོ་མཁའ་ལ་བསྒྲེང༌། ། དཀར་ཕྱོགས་སྐྱོང་ཞིང་ནག་ཕྱོགས་འཇོམས་པར་བྱེད། ། གཡོན་གསུམ་ནོར་བུ་བུམ་བཟང་གཏེར་གྱི་སྒྲོམ། ། བསྣམས་ནས་ཅི་འདོད་ལོངས་སྤྱོད་ཆར་དུ་འབེབས། ། སྣ་ཚོགས་གོས་དང་དར་དཀར་ཕོད་ཀས་བཀླུབས། ། ཤུབས་ལྡན་རལ་གྲི་མདའ་གཞུ་རྐེད་པར་བཏགས། ། དབུ་ལ་ཞྭ་དཀར་ཟླ་བ་རྒྱས་འདྲ་ལ། ། ཟར་བུ་དམར་པོ་གཡོ་མཛེས་ཏོག་གིས་སྤྲས། ། སག་ཏིའི་ལྷྭམ་ལྡན་གཡོ་བའི་ཞབས་ཟུང་གིས། །
གོམ་སྟབས་སྟོང་ལ་མཁས་པའི་རབ་དཀར་རྟ། ། གཟུགས་མཆོག་སྒ་སྲབ་རྒྱན་གྱིས་བརྒྱན་པ་བཅིབས། ། ལྷ་ཆེན་གསུམ་གྱི་བཙུན་མོ་ཟླ་བཞིན་མ། ། གསུམ་ཆར་ཡིད་འཕྲོག་གོས་དང་རིན་ཆེན་བརྒྱན། ། རི་དྭགས་བུ་མོ་རླུང་གི་སྤུན་ཟླར་བཅིབས། ། ལག་གཡས་མེ་ལོང་གླིང་བུ་མདའ་དར་དང༌། ། གཡོན་རྣམས་ནོར་བུ་གཏེར་བུམ་ནོར་གཞོང་ཐོགས། ། ཡུམ་ཆེན་རིན་སྤུངས་འམ་ཆུའི་དབང་ཕྱུག་མ། ། གཉིས་ཀ་ལྷ་ལས་བབས་མ་ཐག་པ་བཞིན། ། འཇོ་སྒེག་ཡིད་འོང་རྒྱན་གྱིས་རྣམ་པར་མཛེས། །
དེ་དག་ཀུན་ཀྱང་རང་རང་རིགས་མཐུན་གྱི། ། འཁོར་གཡོག་ཀུན་དང་གཞན་ཡང་ཡུལ་གྲུ་འདིའི། ། ཁོར་ཡུག་ཀུན་འཁོད་ལྷ་ཀླུ་གཉན་གྱི་རིགས། ། ཐམས་ཅད་དགའ་བའི་འཛུམ་གྱིས་འཁོད་པར་གྱུར། ། དེ་ནས་བསང་མཆོད་སྟོབ་པ་ནི། ཀྱེ་ཁྱེད་རྣམས་མཐུན་པའི་མཆོད་སྤྲིན་འབུལ་བ་ནི། ། བཀྲ་ཤིས་རྟགས་དང་ཉེར་སྤྱོད་ཚར་དུ་དངར། ། མཁའ་ལྡིང་དབྱར་རྔ་སེང་གེ་གཡག་ལུག་ར། ། མཛེས་པའི་མིག་ཅན་རི་དྭགས་སྐད་སྙན་བྱ། ། འགྲོ་མགྱོགས་ཐེག་པ་འདོད་འཇོ་བཞོན་མའི་རིགས། །
རང་ཕྱོགས་སྲུང་བའི་གོ་ཆ་གཞན་འཇོམས་མཚོན། ། རིན་ཆེན་གསེར་དངུལ་དར་གོས་འབྲུ་ཡི་ཚོགས། ། དྲི་རོ་ནུས་པ་ཕུན་ཚོགས་བ་ལིནྟཿ། ། ཤིང་ཐོག་དཀར་མངར་ཕྱེ་མར་རི་བོ་བརྩེགས། ། ཇ་དཀར་ཆང་རྒོད་བཏུང་བ་མཚོ་ལྟར་བསྐྱིལ། ། ལོ་འདབ་ཕང་ཕུང་གཡོ་བ་ལྷ་ཡི་ཤིང༌། ། སྣ་ཚོགས་དྲི་ཞིམ་སྤོས་མཆོག་བསྲེགས་པའི་སྤྲིན། ། ལྷ་ལམ་ཡོངས་ཁྱབ་འདོད་ཡོན་ལྔ་འཕྲོ་ཞིང༌། ། ཉམས་གྲིབ་ཉེས་ཚོགས་སྦྱང་བའི་བསང་མཆོད་འདིས། ། བྲག་དཀར་སྟག་རྩེ་གཉན་པོ་མཆེད་དང་གསུམ། །
འཁོར་དང་གཡོག་ཏུ་བཅས་པ་མཆོད་དོ་བསང༌། ། མི་གཙང་ཐབ་གཞོབ་འཁོན་གྲིབ་ཕོག་པ་རྣམས། ། ན་བུན་སངས་པའི་གངས་ལྟར་དཀར་གྱུར་ཅིག ། སྤྱིར་དུ་ཆོས་མཛད་བཅོལ་བའི་ལས་སྒྲུབ་ཅིང༌། ། སྒོས་སུ་ཡུལ་འདིའི་བདེ་ལེགས་དཔལ་འབྱོར་སྒོ། ། བརྒྱ་ཕྲག་འབྱེད་པོར་ཞལ་འཆེས་ལྟར་སྒྲུབ་པའི། ། འཇིག་རྟེན་སྐྱོང་བའི་ལྷ་ཁྱོད་བསྔགས་པར་བགྱི། ། ཕྲིན་ལས་བཅོལ་བ་ནི། ལྷ་མཆོག་ཐུགས་རྗེ་ཆེ་དང་པདྨ་འབྱུང༌། ། གྲུབ་དབང་ནམ་མཁའ་ལེགས་ནས་ད་ལྟའི་བར། །
ཕན་པ་སྨྲ་བ་གང་དག་བྱོན་པ་ཡིས། ། བསྒོས་པའི་ཕྲིན་ལས་རྗེས་སུ་བསྒྲུབ་པར་རིགས། ། དཀོན་མཆོག་གསུམ་པོ་གཏན་གྱི་སྐྱབས་སུ་ཟུང༌། ། འགྲོ་ལ་ཕན་པའི་བསམ་སྦྱོར་ཅི་ཡང་སྒྲུབས། ། ཆོས་ཀུན་རྟེན་ཅིང་འབྲེལ་འབྱུང་ཚུལ་ཤེས་ནས། ། སྡུག་བསྔལ་ཀུན་ལས་གྲོལ་འགྱུར་རྒྱལ་བས་གསུངས། ། རྒྱལ་དང་རྒྱལ་བའི་གདུང་འཚོབ་ཨེ་ཝཾ་པའི། ། ལུགས་མཆོག་བཤད་སྒྲུབ་ལྷུར་ལེན་འདུས་པའི་ཚོགས། ། དཔག་ཡས་ལི་ཁྲིའི་ཆུ་གཏེར་གཡོ་འདྲ་ཡིས། ། ཁྱེད་ཅག་བསྲུངས་པའི་ས་གཞིར་མཛེས་པར་མཛོད། །
མི་ཕྱུགས་ལུས་སྟོབས་བདེ་བ་འཕྲོག་བྱེད་པའི། ། ནད་དང་མུ་གེ་འཐབ་རྩོད་མི་འབྱུང་བར། ། སྲུང་བའི་ཁོངས་ཀུན་ཕྱུགས་འཕེལ་ལོ་ཐོག་ལེགས། ། ནོར་དང་འདོད་པའི་སྡེ་རབ་འཕེལ་བར་མཛོད། ། བདག་ཅག་ཡོན་སྦྱོར་འཁོར་བཅས་གང་དག་ཏུ། ། འགྲོ་བའི་སྐྱེལ་མ་འོང་བའི་བསུ་བ་དང༌། ། གཞི་ཡི་སྲུང་སྐྱོབ་བྱེས་ཀྱི་དགྲ་ལྷ་རྣམས། ། གཅེས་པའི་བུ་ལ་བརྩེ་བའི་མས་བཞིན་མཛོད། ། བསོད་ནམས་ས་གཞི་ཡངས་པར་འཆི་མེད་ཚེའི། ། དཔག་བསམ་རྒྱས་ལས་རིགས་ཀྱི་ལྕུག་ཕྲན་མཆེད། །
ལོངས་སྤྱོད་ལོ་འདབ་སྟུག་པོར་སྤུངས་པའི་ཁྲོད། ། དགེ་ཚོགས་འབྲས་བུ་གཡུར་དུ་ཟ་བར་མཛོད། ། བསང་མཆོད་མགྲོན་དུ་བོས་པ་ཐམས་ཅད་ཀྱང༌། ། རབ་དགའ་མྱོས་པའི་ག་ཞ་འབྲུག་ལྡིར་ ་་་་་བསང་མཆོད་གཞན་མ་འབྲེལ་བའི་ཚེ། རབ་དགའ་མྱོས་པའི་གར་གྱིས་རང་གནས་གཤེགས། ཞེས་བསྒྱུར་ན་གཤེགས་གསོལ་དུ་འགྱུར་རོ།། ཞིང༌། ། སྲིད་ཞིའི་ཕུན་ཚོགས་ཕྱྭ་གཡང་མ་ལུས་པ། ། འདི་ན་ཡོངས་འདུས་ཤིས་པའི་ཆོ་ག་སྒྲུབས། ། ཞེས་བརྗོད་ཅིང་གཏོར་མ་རྣམས་ཡུལ་ལྷའི་ཕྱོགས་སུ་བཏང་ངོ༌། །
ཡུལ་ལྷ་དགྱེས་པའི་མཆོད་སྤྲིན་འདི་བྱས་པའི། ། དགེ་བས་སྦྱིན་བཞིའི་ཕ་རོལ་ལེགས་སོན་ནས། ། འབད་མེད་སེམས་ཅན་རེ་བ་ཡོངས་སྐོང་བ། ། རིན་ཆེན་འབྱུང་འདྲའི་རྒྱལ་བ་བརྙེས་གྱུར་ཅིག ། ཅེས་རབ་བཀྲམ་བྲག་དཀར་སྟག་རྩེ་མཆེད་འཁོར་བཅས་པའི་བསང་མཆོད་སྤྲིན་གྱི་བཞད་སྒྲ་ཞེས་བྱ་བ་འདི་ནི་གཙུག་ལག་ཟུང་གི་མཁྱེན་དཔྱོད་རྣམ་པར་གསལ་བའི་སྨྱུག་འཛིན་ཕུན་ཚོགས་ཆོས་འཕེལ་གྱིས་བསྐུལ་ངོར། རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་བཤད་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་གྱིས་ས་དཀར་བསམ་འགྲུབ་གླིང་དུ་བྲིས་པ་བི་ཛ་ཡནྟུ།། །། མངྒ་ལཾ།། །། ༄༅། །མདོ་སྨད་དངུལ་ཆུའི་རྒྱུད་ཀྱི་གཞི་བདག་ཁམས་འཕགས་གནམ་མཆོངས་དང་དར་སེང་འབྲུག་རྒྱལ་གྱིས་མཚོན་པའི་ཡུལ་ལྷ་འཁོར་དང་བཅས་པ་ལ་བསང་མཆོད་འབུལ་བའི་ཆོ་ག་བཀྲ་ཤིས་ཆར་འབེབས་ཞེས་བྱ་བ་བཞུགས་སོ།། ༄༅། །རྒྱལ་ཀུན་ཐུགས་རྗེའི་མཚོ་ལས་འཁྲུངས། ། ཕྱག་ན་པདྨའི་ཟླ་གཞོན་དང༌། །
དབྱེར་མེད་བླ་མའི་ཞབས་བཏུད་དེ། ། ཡུལ་ལྷ་དགྱེས་པའི་བསང་མཆོད་འདྲི། ། འདིར་མདོ་སྨད་དངུལ་ཆུའི་རྒྱུད་ཀྱི་གཞི་བདག་ཁམས་འཕགས་གནམ་མཆོངས་དང་དར་སིང་འབྲུག་རྒྱལ་འཁོར་དང་བཅས་པའི་བསང་མཆོད་བྱ་བར་འདོད་ན། འོག་ནས་འབྱུང་བའི་མཆོད་གཏོར་ཕྱེ་མར་ཅི་འབྱོར་པ་དང་རྩི་ཤིང་སྣ་ཚོགས་ཀྱི་དུད་པ་བཏང་ལ། ཐོག་མར་སྐྱབས་སུ་འགྲོ་ཞིང་སེམས་བསྐྱེད་པ་ནི། ཀྱེ་རྩ་གསུམ་འདུས་པའི་བླ་མ་པད་འབྱུང་དང༌། ། དཀོན་མཆོག་གསུམ་པོ་གཏན་གྱི་སྐྱབས་སུ་གཟུང༌། ། སྦྱིན་པ་རྣམ་བཞིའི་ཕ་རོལ་ཕྱིན་སླད་དུ། ། མི་ཟད་སྦྱིན་པའི་རྔ་ཆེན་བརྡུང་བར་བགྱི། ། བདག་ལྷར་བསྐྱེད་ཅིང་མགྲོན་སྤྱན་དྲང་བ་ནི།
རང་ཉིད་བསིལ་ལྡན་མགོན་པོ་སྤྱན་རས་གཟིགས། ། སྣ་ཚོགས་རྒྱན་མཛེས་སྒྱུ་མའི་སྐྱེས་བུ་བཞིན། ། སྣང་སྟོང་ཟུང་འཇུག་འཛུམ་དཀར་ལྷམ་མེ་བ། ། ཐུགས་ཀའི་ཧྲཱིཿལས་འོད་ཀྱི་ལྕགས་ཀྱུ་འཕྲོས། ། དངུལ་ཆུ་དལ་འབབ་འཛིན་མའི་དཀྱིལ་འཁོར་དག ། མཛེས་བྱེད་རི་བོ་ཁམས་འཕགས་དར་སིང་ཞེས། ། སྤང་ལྗང་མར་གད་གོས་གྱོན་མཚར་སྡུག་ལུས། ། ཚང་ཚིང་ནགས་ཚལ་སྐྲ་ཡི་ལེན་བུ་གཡོ། ། འདབ་ལྡན་རི་དྭགས་བུ་ཚའི་རྩེ་འཇོར་རོལ། ། གངས་བྲག་ནོར་བུ་ཤེལ་གྱི་ཏོག་རིང་གི །
རྩེ་མོས་བདག་ལུས་དུམ་བུར་ཕྲལ་ལོ་ཞེས། ། དབྱར་སྐྱེས་སྤྲིན་ནི་འཁུན་སྒྲ་འབྲུག་ཏུ་འབྱིན། ། ངོ་མཚར་རི་ཡི་དབང་པོ་དེ་དག་དང༌། ། ཁོར་ཡུག་འཁོད་པའི་རི་ཕྲན་གྲངས་མེད་དུ། ། བརྟེན་པར་བཅས་པའི་ཟོ་དོར་མཐུ་བོ་ཆེ། ། དཀར་ཕྱོགས་སྐྱོང་བ་ཁམས་འཕགས་གནམ་མཆོངས་དང༌། ། དར་སེང་འབྲུག་རྒྱལ་གྱིས་མཚོན་ཡུལ་ཕྱོགས་འདིར། ། གནས་པའི་ལྷ་ཀླུ་གཞི་བདག་སྲིད་དོ་འཚལ། ། མཆོད་པའི་གནས་འདིར་ཨཱ་ཀརྵ་ཡ་ཛཿ། ། དངོས་གཞི་ནི།
ཨོཾ་ཨཱཿཧཱུྃ། དཀོན་མཆོག་གསུམ་གྱི་ཐུགས་རྗེ་བྱིན་རླབས་དང༌། ། བདག་ཅག་བྱང་ཆུབ་སེམས་བསྐྱེད་སྟོབས་དག་གིས། ། བཤམས་དང་སྤྲུལ་པའི་མཆོད་སྤྲིན་གྱ་ནོམ་པ། ། མགྲོན་རྣམས་ཀུན་གྱི་སྤྱན་ལམ་འབྱུང་གྱུར་ཅིག ། གངས་ཅན་ལྷ་གཅིག་སྤྱན་རས་གཟིགས་དབང་གིས། ། བྱིན་རླབས་ཟླ་འོད་ཐིགས་པས་ལན་བརྒྱར་ཕྲན། ། མཐུ་སྟོབས་རྨད་བྱུང་མཚོ་སྐྱེས་རྡོ་རྗེ་སོགས། ། མཁས་གྲུབ་དུ་མའི་བཀའ་དང་དམ་ཚིག་གིས། ། རྒྱལ་བསྟན་སྐྱོང་བར་བསྒོས་པའི་སྲུང་མ་ཆེ། །
ལྷ་ཆེན་ཁམས་འཕགས་གནམ་མཆོངས་ཞེས་བྱ་བ། ། བསྟི་གནས་བརྒྱ་བྱིན་ཁང་བཟང་དོ་ཟླ་ཅན། ། རིན་ཆེན་ཁང་བརྩེགས་གྲུ་བཞི་སྒོ་གླེགས་ཅན། ། བྱ་འདབས་དྲིལ་ཆུང་སྙན་པའི་དབྱངས་འཇོ་ཞིང༌། ། ནོར་བུའི་ཏོག་གི་འོད་འཚེར་ཡངས་པའི་ཁྱམས། ། ཕྱི་ནང་ཁོར་ཡུག་ཀུན་དུ་ལྷ་དང་མིའི། ། དཔལ་འབྱོར་མི་ཟད་གྱ་ནོམ་སྣང་བའི་དབུས། ། ཡིད་འོང་ནོར་བུ་བརྩེགས་པའི་ཁྲི་སྟེངས་སུ། ། དཀར་མཛེས་གཟི་བརྗིད་འབར་བའི་ལྷ་ལུས་ལ། ། ཀཱ་ཤི་རས་ཀྱི་ཐོད་དང་རིན་ཆེན་གྱི། །
རྒྱན་གོས་སྟུག་པོས་བཀླུབས་ཤིང་ལག་པ་དག ། ཡིད་བཞིན་ནོར་བུ་བུམ་པ་བཟང་པོ་ཡིས། ། འཇིག་རྟེན་བདེ་འབྱོར་སྤེལ་ལ་གཅིག་ཏུ་བྲེལ། ། གང་དེའི་བཙུན་མོ་ཡིད་འཕྲོག་ལུས་ཕྲ་མ། ། འདོད་དགུའི་གཡང་གི་མདའ་དར་མེ་ལོང་དང༌། ། ནོར་གཞོང་ཐོགས་པའི་སྒྱུ་རྩལ་སྤྱོད་མ་དང༌། ། སྲས་དང་བློན་འབངས་མང་པོའི་འཁོར་གྱིས་བསྐོར། ། རང་ཕྱོགས་སྲུང་བའི་མེལ་ཚེ་བྱེད་པའི་ཚེ། ། རིན་ཆེན་སྒ་སྲབ་སྤྲས་པའི་ཅང་ཤེས་རྟ། ། འདོད་པའི་གནས་ཀུན་སྐད་ཅིག་བསྐོར་བའི་སྟེངས། །
སྐུ་མདོག་དམར་སྨུག་དར་དཀར་ལ་ཐོད་བཅིངས། ། སྡེར་ཆགས་རྒྱལ་པོ་གསའ་ཡི་སློག་པ་གསོལ། ། ཕྱག་གཡས་སྦ་ལྕག་དཀར་པོ་མཁའ་ལ་གདེངས། ། ཅིག་ཤོས་དར་མདུང་གཏེར་གྱི་བུམ་པ་བཟུང༌། ། རྡོ་རྗེ་ལུ་གུ་རྒྱུད་ཀྱི་སྐ་རགས་ལས། ། མདའ་དང་གནམ་རུས་བཀང་བའི་ཤུབས་མ་དཔྱངས། ། རང་འཁོར་ཆ་ལུགས་བཞོན་པ་ཐ་དད་ཚོགས། ། ཀུན་ཀྱང་དཀར་ཕྱོགས་སྐྱོང་བའི་རུ་མཚོན་བསྒྲེང༌། ། སྡང་བའི་དགྲ་དཔུང་གཞོམ་ལ་ཆས་པའི་ཚེ། ། གདོང་གི་སྨིན་འཁྱོག་འདྲེན་བྱེད་ཁྲག་ཏུ་གཡོ། །
མི་ཕྱེད་རྡོ་རྗེའི་ཁྲབ་ཆེན་སྐུ་ལ་གསོལ། ། མུ་ཏིག་འོད་འབར་རྨོག་གིས་དབུ་ལ་མཛེས། ། གང་བསམ་གཅོད་པའི་རལ་གྲི་ལག་གཡས་དང༌། ། རྣོ་བའི་མདས་བཀང་གཞུ་སྲན་གཡོན་དུ་བཅངས། ། སག་ཏིའི་ལྷྭམ་ལྡན་གཡོ་བའི་ཞབས་གཉིས་ཀྱིས། ། རླུང་གི་ཁེངས་པ་དབྲོག་པའི་རྟ་ལ་བཅིབས། ། དགྲ་བོའི་ཀླད་པ་འབྱིན་ལ་རྔམ་པའི་བྱ། ། ཁྲ་གླག་བླ་ན་ལྡིང་བའི་གཤོག་སྒྲ་འབྱིན། ། སྟག་གཟིག་གསའ་དང་དོམ་དྲེད་མང་པོ་དག ། ཁྲག་གི་དྲི་མནམ་སྔ་ཕྱི་ཀུན་དུ་རྒྱུག །
སྤྲུལ་པ་ཡང་སྤྲུལ་རྡོ་རྗེའི་ཆར་རླུང་གིས། ། མི་མཐུན་ཕྱོགས་ཀྱི་སྦུན་མ་ལྷག་མེད་གཏོར། ། ཀྱེ་རིན་ཆེན་གཞལ་མེད་ཁང་བཟངས་ཡིད་འོང་ནས། ། དར་སེང་འབྲུག་རྒྱལ་གཉེན་པོ་སྐུ་མདོག་དཀར། ། ལེགས་བྲིས་མཛོད་ནས་བཏོན་འདྲའི་གོས་བཟང་དང༌། ། རིན་ཆེན་རྒྱན་ཕྲེང་གསེར་གྱི་རྣ་ཆ་གཡོ། ། ཞི་ཞིང་འཛུམ་པ་ནོར་བུ་བུམ་བཟང་བསྣམས། ། རང་མཐུན་ཆ་ལུགས་ལེགས་པའི་འཁོར་དང་བཅས། ། རིན་ཆེན་གཏེར་དང་དར་ཟབ་ལྷ་མིའི་དཔལ། ། བཟའ་བཏུང་བདུད་རྩིའི་མཚོ་ལ་རྩེ་དགས་རོལ། །
རྣལ་འབྱོར་ཡུལ་འཁོར་སྲུང་བའི་ལས་བྱེད་ཚེ། ། རྨིག་བཞིའི་གོམ་སྟབས་མཁས་པའི་རྟ་མཆོག་སྟེང༌། ། བདེ་སོགས་བདག་པོའི་གཟི་བརྗིད་ལང་ཚོའི་སྤུན། ། སྦ་ལྕག་དཀར་པོ་ཚིགས་གསུམ་ལག་གཡས་དང༌། ། སྲིད་པའི་རྩེ་མོར་སྙེགས་པའི་དར་མདུང་གཡོན། ། ཟླ་གཞོན་བཞུ་བའི་ཚོན་གྱིས་སྦགས་པ་ལྟའི། ། དར་དཀར་ཐོད་དང་ཕོད་ཀའི་ལྷབ་ལྷུབ་གཡོ། ། སྤུ་སྡུག་འདབ་ཆགས་མང་པོ་བླ་ན་ལྡིང༌། ། སྡེར་ཆགས་གཅན་གཟན་མང་པོ་རྗེས་སུ་འབྲང༌། ། རང་མཐུན་ཆ་ལུགས་ལྡན་པའི་འཁོར་གྱི་ཚོགས། །
དཀར་ཕྱོགས་དགའ་བའི་བ་དན་མཁའ་ལ་བསྒྲེང༌། ། སྡང་སེམས་ལྡན་པའི་མི་སྲུན་མཐོང་བའི་ཚེ། ། དྲི་བཞོན་འཚུབ་མ་དང་འགྲོགས་ཏུ་རངྒ། ། སྤུ་སྡུག་བྲ་ནག་རྒྱན་གྱིས་བརྒྱན་པ་བཅིབས། ། བཞིན་གྱི་ཁྲོ་གཉེར་རབ་བསྡུས་གདོང་མིག་བསྒྱུར། ། ལག་གཡས་མདུང་རྣོན་ཞགས་པ་མངའ་ལྟར་འཕེན། ། གཡོན་པས་ལྕགས་ཀྱི་མདའ་གཞུ་བཀང་སྟེ་བཟུང༌། ། དབུ་ལ་ལྕགས་རྨོག་དངུལ་ཆུའི་མདངས་སུ་འཚེར། ། སྐུ་ལ་རྡོ་རྗེས་གཏམས་པའི་ཁྲབ་ཆེན་གསོལ། ། སྟེང་ནས་བྱ་གླག་མང་པོས་གཤོག་སྐོར་བྱེད། །
སྔ་ཕྱིར་འཕར་སྤྱང་མང་པོས་མཆོངས་སྟབས་བསྒྱུར། ། གློག་གི་རྩེ་དགར་འཐབ་པའི་བཞོན་པ་ཅན། ། གྲངས་མེད་མཚོན་ཆ་ཐོགས་པའི་འཁོར་གྱིས་བསྐོར། ། གཞན་ཡང་གཡུ་བྲག་ནོར་བུ་བཟང་པོ་དཀར། ། དར་མདུང་ཡིད་བཞིན་ནོར་བུས་ལག་པ་སྦྲེལ། ། ཟླ་གཞོན་སྣལ་མ་ཐགས་སུ་བསྐྲུན་པ་ལྟའི། ། ཞྭ་གོས་ཀྱིས་མཛེས་རྟ་སྔོན་སྟེང་ན་བརྗིད། ། བྲག་དཀར་མཆེད་གསུམ་སྤོས་སྐུ་སེར་འབོས་དང༌། ། དབུ་ཟམ་དགོངས་འཚལ་སེ་ལེབ་ནོར་བུ་དང༌། ། ཨ་ཁུ་སྡེ་རིང་དཔངས་མཐོ་ལུ་གུ་དགྱེས། །
བྲག་དཀར་སྟག་རྩེ་ལ་སོགས་མཆོད་འོས་མགྲོན། ། བྲག་དཀར་བག་མ་བཀྲ་ཤིས་སྟག་རྩེ་དང༌། ། གཟི་མགུལ་རྒྱལ་མོ་གོ་ཆེན་བསོད་ནམས་འབུམ། ། དངུལ་ར་ཤངས་དཀར་རྟེ་ར་བྲག་རྣ་དང༌། ། གཡག་རྒྱལ་ཨ་མྱེ་རྟིས་ར་བཀྲ་ཤིས་གཉེན། ། གདོང་མ་ཤུག་དིལ་ཁུ་འབངས་བྲག་དཀར་དང༌། ། རྩ་ཆུ་བྲག་དཀར་གཉེན་པོ་ཞེས་བྱ་དང༌། ། ཨ་མྱེ་སྟག་དགྱེས་གཞའ་འདོམས་རིས་བཀྲ་དང༌། ། ལྕམ་ཆེན་སྟོད་སྡེ་རྨོག་ཅོག་ནོར་བུ་མཆེད། ། ཨ་མྱེ་བང་ལིང་ནགས་དིལ་སྟག་གདོང་མཆེད། །
བྲག་དམར་གསེར་ཁ་ཟམ་གདོང་གཉེན་པོ་དང༌། ། དངུལ་ལ་རི་ཅོག་སྐུ་ཚེ་བུ་མོ་སྤུན། ། ར་ནུ་རྒྱལ་བ་དོན་གྲུབ་ཅེས་བྱ་སྟེ། ། དེ་དག་རང་རང་རྗེ་བློན་འབངས་དང་འཁོར། ། གཞན་ཡང་ལྗོངས་འདིའི་ཉེན་སྐོར་ཁོག་ཡུག་ཏུ། ། གནས་པའི་ཡུལ་ལྷ་ས་བདག་བཅས་པ་ལ། ། སོ་སོར་མཐུན་པའི་དམ་རྫས་འབུལ་བ་ནི། ། མེ་ཏོག་སྤོས་དང་སྣང་བྱེད་བྱུག་པ་དྲི། ། རོ་མཆོག་བརྒྱ་པའི་གཏོར་མ་རི་ལྟར་སྤུངས། ། ཁྱུང་འབྲུག་སེང་གེ་གཡག་ལུག་ར་སྐྱེས་སོགས། །
ལྷ་མིའི་དཔལ་འབྱོར་ནམ་མཁའ་མཉམ་པ་དང༌། ། རིན་ཆེན་འབྲུ་སྨན་དར་གོས་སྨན་གྱི་རིགས། ། ཕང་ཕུང་ལོ་འདབ་འབྲས་བུས་དུད་པའི་ཤིང༌། ། བསྲེགས་པའི་དུད་སྤྲིན་སྔོ་བསངས་ལྷ་ཡི་ལམ། ། ཀུན་ཁྱབ་འདོད་པའི་ཡོན་ཏན་ལྔ་ལྡན་འདིས། ། བསང་ངོ་མཆོད་དོ་ཁམས་འཕགས་གནམ་མཆོངས་ལྷ། ། བསང་ངོ་མཆོད་དོ་འབྲུག་རྒྱལ་གཉེན་པོ་དག ། རྗེ་བློན་བཙུན་མོ་འབངས་དང་བྲན་འཁོར་སོགས། ། བསང་མཆོད་མགྲོན་དུ་གང་དག་ལྷགས་པའི་ལྷ། ། སོ་སོའི་དབང་པོ་ལྔ་ཡི་ལོངས་སྤྱོད་དུ། །
གཞན་འཕྲུལ་དབང་བྱེད་ལྷ་ཡི་དབང་ཐང་ལྟར། ། མཁོ་དགུའི་ཡོ་བྱད་མ་ཚང་མེད་འབྱུང་བས། ། དགྱེས་རབ་ཁང་བཟང་རྩེ་མོར་ཕྱིན་གྱུར་ཅིག ། རྒྱལ་སྲས་ཐུགས་རྗེ་ཆེ་དང་མཚོ་སྐྱེས་སོགས། ། སྙིང་རྗེའི་བདག་ཉིད་གང་དག་བྱོན་རྣམས་ཀྱིས། ། ཆོས་གཏམ་ཡི་གེ་དམ་པ་སྙིང་ལ་བྲིས། ། བསྒོས་པའི་བཀའ་ལུང་གཉེན་པོ་དྲན་གྱིས་ལ། ། གཞན་དོན་བླ་ན་མེད་པའི་བྱང་ཆུབ་སེམས། ། ཤིན་ཏུ་བརླིང་བསྐྱེད་ལྷུན་པོའི་ཕྲག་པ་རུ། ། རྣམ་འདྲེན་བསྟན་པའི་རིན་ཆེན་ལྷ་གནས་དག །
མི་ཉམས་མཐོན་པོར་འདེགས་པའི་ཕྲིན་ལས་མཛོད། ། ཡུལ་གྲུ་འདིར་གནས་མི་དང་ཕྱུགས་རྣམས་ལ། ། ནད་དང་གདོན་དང་དུས་མིན་འཆི་བའི་རིགས། ། དགྲ་རྐུན་མི་མཐུན་ཕྱོགས་ཀྱིས་མི་ཚུགས་པར། ། མཐུ་སྟོབས་རྡོ་རྗེས་སྲུང་བའི་གུར་ཁྱིམ་མཛོད། ། ཚེ་ཡི་ལྗོན་པ་རྒྱས་པར་བསོད་ནམས་ཀྱི། ། འབྲས་བུ་ཕུན་ཚོགས་གཡུར་དུ་ཟ་བའི་ཁྲོད། ། བདེ་འབྱོར་གསར་པས་མྱོས་པའི་ཀོ་ཀི་ལས། ། དགའ་བའི་ག་ཞ་དབྱངས་སུ་ལེན་པར་མཛོད། ། མཁའ་ཡི་བུ་མོས་སྤྲིན་གྱི་རྔ་ཡབ་ཐོགས། །
བདུད་རྩིའི་ཆར་གྱི་ཐིགས་པའི་ཕྲེང་བ་སྦྲེངས། ། རྩྭ་ལྗང་ལོ་འདབ་མྱུ་གུ་མཉྫ་རཱིས། ། རི་ཀླུང་ཀུན་དུ་དུད་པའི་དགའ་སྟོན་སྒྲུབས། ། བདག་ཅག་ཡོན་སྦྱོར་མི་དང་ཕྱུགས་བཅས་པ། ། གཞི་བྱེས་ཀུན་དུ་སྐྱེད་བྱེད་དམ་མ་ཡིས། ། གཅེས་པའི་བུ་ལྟར་ཉེས་པ་ལས་སྐྱོབ་ཅིང༌། ། ལེགས་པ་ཐམས་ཅད་སྒྲུབ་པའི་སྟོང་གྲོགས་མཛོད། ། མཆོད་པའི་གནས་འདིར་གང་དག་ལྷགས་པའི་མགྲོན། ། ཚིམ་ཞིང་དགའ་བས་རང་རང་གནས་སུ་དེངས། ། དེ་ལས་བྱུང་བའི་བསོད་ནམས་གཞན་དོན་དུ། །
བླ་མེད་རྫོགས་པའི་བྱང་ཆུབ་ཆེད་དུ་བསྔོ། ། ཞེས་མདོ་སྨད་དངུལ་ཆུའི་རྒྱུད་ཀྱི་གཞི་བདག་གཉེན་པོ་ཁམས་འཕགས་གནམ་མཆོངས། དར་སེང་འབྲུག་རྒྱལ་གྱིས་མཚོན་པའི་ཡུལ་ལྷ་འཁོར་དང་བཅས་པ་ལ་བསང་མཆོད་འབུལ་བའི་ཆོ་ག་བཀྲ་ཤིས་ཆར་འབེབས་ཞེས་བྱ་བ་འདི་ནི། ཡུལ་ལྷ་དགྱེས་པའི་མཆོད་སྤྲིན་པ་སྨྱུག་འཛིན་ཨ་གདོན་གྱིས་བསྐུལ་ངོར། རྒྱལ་བ་གཉིས་པ་རྗེ་བཙུན་ཨེ་ཝཾ་པའི་ལུགས་བཟང་གི་རྗེས་སུ་སློབ་པའི་འདུན་པ་མ་བོར་ཙམ་གྱི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བགྱི་བས། གྲུབ་དབང་སྔོན་མས་མཛད་པའི་བསང་གཞུང་གི་བརྗོད་བྱར་བྱས་ཏེ། ཉམས་སུ་བླང་བདེ་བར་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག ། བྷ་ཝནྟུ་སརྦ་མངྒ་ལཾ།། །། ༄༅། །མདོ་སྨད་ལྗོངས་ཀྱི་དཀར་ཕྱོགས་སྐྱོང་བའི་ཟོ་དོར་རྒྱལ་པོ་ཁྲོ་ཟིལ་ཕྲམ་རྡོ་རྗེ་གཡུང་དྲུང་འཁོར་དང་བཅས་པའི་བསང་མཆོད་ཀྱི་ཆོ་ག་དགེ་ལེགས་ཆར་འབེབས་ཞེས་བྱ་བ་བཞུགས།། ༄༅། །རྒྱལ་བ་ཀུན་གྱི་ཐུགས་རྗེའི་རིན་ཆེན་ཁམས། །
སེམས་དཔའ་ཆེན་པོའི་སྒྱུ་འཕྲུལ་ཟླ་བའི་གཟུགས། ། བསིལ་ལྡན་སེམས་ཅན་ས་དགའི་མེ་ཏོག་ཚལ། ། སྨིན་མཛད་བླ་མ་སྤྱན་རས་གཟིགས་ལ་འདུད། ། སྲས་བཅས་རྒྱལ་བས་ལེགས་གསུངས་ཟིལ་དངར་རྒྱུན། ། ཐོས་པའི་ལུས་སྟོབས་རབ་རྒྱས་རྫུ་འཕྲུལ་མཐུའི། ། གོམ་གཅིག་བཀོད་པས་གསེར་ལྡན་དཀྱིལ་འཁོར་ཆེ། ། དབང་སྒྱུར་ཡུལ་གྱི་ལྷ་ཆེན་སྲེད་མེད་བུ། ། འཁོར་བཅས་མོས་པའི་ཁང་པར་མགྲོན་གཉེར་ཞིང༌། ། ཆོ་གའི་དབྱར་སྐྱེས་རྔ་གསང་འབུམ་ལྡིར་བའི། ། བསང་མཆོད་རྫོགས་ལྡན་སྤྲིན་སྔོན་དཀྲིགས་པ་ལས། །
དགེ་ལེགས་ཆར་རྒྱུན་འབེབས་པའི་ཆོ་ག་བརྩམ། ། འདིའི་བསང་མཆོད་བྱ་བས། རིན་པོ་ཆེའི་སྣོད་དུ་གཏོར་མ་ཞལ་ཟས་མཐེབ་ཀྱུ་ཤ་བ་ཡུ་མོའི་རྣ་བ་ལྟ་བུ་བཞིས་རྐེད་པར་བརྒྱན་པ་རྒྱན་ལྡན་ལ། ཁྱུང་འབྲུག་སེང་གེ་གཡག་ལུག་ར་དང་རི་དྭགས་དང་བྱ་སྣ་ཚོགས་ཀྱི་གཟུགས་བརྙན་གྱིས་བསྐོར་བ་དང༌། ཕྱེ་མར་སོགས་བསང་རྫས་དང་མཆོད་རྫས་ཅི་འབྱོར་སྤྱི་ལྟར་བཤམ་མོ། ། དེ་ནས་མགྲོན་སྤྱན་དྲང་བ་ནི། བདག་ཉིད་ཡི་དམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་པས་མདོ་ཁམས་ཕྱོགས་ཀྱི་གཞི་བདག་ཡོངས་ཀྱི་རྒྱལ་པོ་ཁྲོ་ཟིལ་ཕྲམ་ཆེན་པོ་རྡོ་རྗེ་གཡུང་དྲུང་མཆེད་དང་བཙུན་མོ་རིགས་སྲས་འཁོར་དང་ཡང་འཁོར་དུ་བཅས་པ་ཐམས་ཅད་མཆོད་པའི་གནས་འདིར་སྐད་ཅིག་གིས་སྤྱན་དྲངས་པར་གྱུར། ཧྲཱིཿཨཱ་ཀརྵ་ཡ་ཛཿ ཞེས་དང༌། ཧྲཱིཿབཀྲ་ཤིས་དགེ་ལེགས་ཕུན་ཚོགས་བོད་ཀྱི་ཡུལ། །
ནོར་ལྡན་བུ་མོའི་རང་ལུས་སྡེ་བཞིའི་དཔལ། ། འཛད་མེད་རྟག་པར་འཇོ་བའི་འབྱུང་ཁུངས་བཟང༌། ། མངོན་པར་སྤྲུལ་སྙམ་མདོ་ཁམས་ས་ཡི་ཆར། ། འཇིག་རྟེན་བྱེད་པོས་རིན་ཆེན་མརྒད་རྡུལ། ། བསྒྲིགས་ལེགས་ཚོམ་བུ་ཚར་དུ་དངར་བ་ལ། ། ཟླ་ཤེལ་ཞུན་མའི་རྒྱན་ཆས་བཀླུབས་འདྲ་བའི། ། བསྐལ་པའི་གངས་རྡུལ་བརྩེགས་པའི་རབ་དཀར་རི། ། མི་དམན་ང་རྒྱལ་དཔངས་མཐོར་སྙེག་པ་འདིས། ། སྟོང་པའི་མཁའ་དབྱིངས་འབིགས་ན་མི་རུང་ཞེས། ། སྤྲིན་དཀར་ན་བུན་སྟུག་པོས་ཉིན་དང་མཚན། །
སྣང་བའི་སྒྲོན་མ་འདེགས་ཀྱིན་བལྟ་བ་སྙམ། ། དེ་ནང་རིན་ཐང་དཔག་ཡས་ནོར་བུའི་ཁམས། ། གྲུབ་པའི་ཁང་བཟང་ལྟ་ན་སྡུག་པའི་གྲོང༌། ། ཅོ་འདྲིར་བཟོད་པ་དབང་སྔོན་ཞུན་མའི་གཞིར། ། གྲངས་མེད་རིན་ཆེན་ཀ་གདུང་ཚར་དུ་དངར། ། ཕ་གུ་རྩིག་ལོགས་སྒོ་དང་རྟ་བབས་རྫོགས། ། སྣ་ཚོགས་རྒྱན་གྱི་དྲྭ་བ་དྲིལ་ཆུང་དག ། ཕན་ཚུན་འཐབ་པའི་སྒྲ་སྙན་གླུར་ལེན་པས། ། ཀུན་ནས་སྤྲས་པའི་གཞལ་མེད་ཁང་བཟང་དབུས། ། ཐུབ་མཆོག་སྲས་དང་བཅས་པའི་ལུང་རྟོགས་བསྟན། །
རྒྱས་པར་སྤེལ་དང་དཀར་པོ་དགེ་བའི་ལས། ། སྒྲུབ་པའི་སྟོང་གྲོགས་ལ་དགའ་འཛུམ་དམུལ་བ། ། ཡུལ་ལྷ་ཟོ་དོར་རྒྱལ་པོ་ཁྲོ་ཟིལ་ཕྲམ། ། མཆེད་དང་བཙུན་མོ་རིགས་སྲས་འཁོར་འབངས་བཅས། ། རྫུ་འཕྲུལ་སྐད་ཅིག་རླུང་གི་ཤིང་རྟར་བརྟེན། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། ། བཞུགས་སུ་གསོལ་བ་ནི། ཀྱེ་དྭངས་པའི་མེ་ལོང་སྣ་ཚོགས་གཟུགས་སྣང་བཞིན། ། མདུན་གྱི་ས་གཞི་བར་སྣང་ཡངས་པ་འདིར། ། ལྷ་ཆེན་རྡོ་རྗེ་གཡུང་དྲུང་འཁོར་དང་བཅས། །
འགོག་མེད་སོ་སོར་འོས་པའི་གདན་ལ་བཞུགས། ། མགྲོན་གསལ་གདབ་པ་ནི། རྫུ་འཕྲུལ་མཐུ་ཆེན་གྲུབ་པའི་གཟུགས་ཀྱི་སྐུ། ། སྐད་ཅིག་ཡིད་ཀྱི་འགྱུར་བའི་གྲངས་མཐུན་དུ། ། ཞི་དྲག་ལས་ཀྱི་རྣམ་འགྱུར་མཐའ་ཀླས་ཕྱིར། ། མཐའ་གཅིག་མཆེལ་བ་བློ་ལྡན་གད་མོའི་རྒྱུ། ། འོན་ཏེ་སྔོན་བྱུང་དམ་པའི་གསུང་དོན་བཅུད། ། རྗོད་བྱེད་ཕྲེང་དུ་བསྟར་བ་འདི་ལྟ་སྟེ། ། འོད་འབར་གསེར་གྱི་པ་ཏྲ་འཁྱུག་པའི་གསེང༌། ། སྣ་ཚོགས་ནོར་བུའི་ཕྲ་ཚོམ་སྤྲས་པའི་ཁྲིར། །
འཇམ་ཞིང་བདེ་སྟེར་དར་ཟབ་གདན་གྱི་སྟེང༌། ། ལྷ་ཡི་དགེ་བསྙེན་རྡོ་རྗེ་གཡུང་དྲུང་ནི། ། བླ་གཞོན་བྱེ་བའི་མཛེས་སྡུག་བྱེད་པོ་ཡིས། ། གཅིག་ཏུ་སྤུངས་ལྟའི་དཀར་འཚེར་མིག་གི་དཔྱིད། ། ཁྲོ་འཛུམ་དཔའ་བའི་ཉམས་ལྡན་དར་བབ་སྐུར། ། སྐབས་གསུམ་དབང་པོས་སྤྱད་འོས་དར་དཀར་གྱི། ། གོས་བཟང་སྟོན་ཀའི་སྤྲིན་དཀར་གཡོ་འདྲ་དང༌། ། ཀཱ་ཤི་ཀ་ཡི་རས་བཟང་ཐོད་དུ་བཅིངས། ། ཡུལ་འཁོར་འདོད་དགུའི་དཔལ་འབྱོར་སྤེལ་བའི་སླད། ། ཕྱག་གཉིས་ཡིད་བཞིན་ནོར་བུ་བུམ་བཟང་བསྣམས། །
ཉི་གཞོན་ལ་འཁུ་གསེར་གྱི་རྣ་ཆ་སོགས། ། རིན་ཆེན་རྒྱན་ཕྲེང་མང་པོས་ཀུན་ནས་མཛེས། ། འཁོར་དུ་ལང་ཚོའི་ཞགས་པས་སྐྱེ་འགྲོ་ཡི། ། སྙིང་གི་རི་དྭགས་འཆིང་བའི་བཙུན་མོ་སྲས། ། དཔའ་མཛངས་འཕྲུལ་གྱི་བློན་པོས་བསྐོར་བའི་དབུས། ། གྱ་ནོམ་འདོད་པའི་ཡོན་ཏན་དགྱེས་དགུར་རྩེན། ། རང་ཕྱོགས་སྲུང་བའི་མེལ་ཚེར་རྒྱུ་བའམ། ། གནོད་བྱེད་སྡང་དགྲ་གཞོམ་ལ་ཆས་པའི་ཚེ། ། མྱུར་མགྱོགས་བསྐྱོད་པའི་གོམ་སྟབས་སྟོང་ཕྲག་མཁན། ། མཚམས་སྤྲིན་གསར་པ་གཡོ་བ་ལྟ་བུའི་རྟ། །
རིན་ཆེན་སྒ་སྲབ་རྒྱན་གྱིས་སྤྲས་པའི་སྟེང༌། ། སག་ཏིའི་ལྷྭམ་གྱིས་སྒེག་པའི་ཞབས་ཟུང་རོལ། ། དར་དཀར་བེར་དང་དངུལ་གྱི་ཁྲབ་རྨོག་དག ། མུ་ཏིག་དཀར་པོའི་འོད་འཚེར་སྐུ་ལ་སྤྲས། ། དགྲ་བོའི་སྙིང་འབིགས་མདའ་དང་གནམ་རུ་ཡིས། ། མངོན་པར་གཏམས་པའི་སྟག་དོང་གཟིག་ཤུབས་དང༌། ། རྣོ་ངར་ཕུན་ཚོགས་རལ་གྲི་རྐེད་ལ་གཟིར། ། ཕྱག་གཡས་སྦ་ལྕག་དཀར་པོ་ཚིགས་གསུམ་དང༌། ། གཡོན་པས་དར་མདུང་དཀར་པོ་མཁའ་ལ་བསྒྲེངས། །

གཡས་གཡོན་མདུན་རྒྱབ་ཀུན་དུ་རྩལ་ཆེན་གྱི། ། སྐྱེས་བུ་གོ་མཚོན་ཐོགས་པ་གྲངས་མེད་དང༌། ། གཏུམ་ཆེན་ཁྲ་རྒོད་ལྡིང་བའི་གཤོག་སྒྲ་འབྱིན། ། སྟག་དང་སེང་གེའི་སྒེག་མོས་མཆོངས་སྟབས་བསྒྱུར། ། གཡག་རྒོད་ངར་ཞིང་རྟ་མཆོག་ལྷང་ལྷང་བཙེར། ། ལྷ་ཆེན་རིགས་སྲས་ཞུལ་ཡག་ཞུལ་ཕྲན་མཆེད། ། ལྷ་ལུས་ལྟར་མཛེས་ཟླ་གཞོན་ཞལ་རས་འཛུམ། ། ལེགས་བྲིས་དར་གྱི་ན་བཟའ་ལྷབ་ལྷུབ་དང༌། ། རས་དཀར་དྲི་མེད་ཤེལ་གྱི་ལྭ་ཐོད་བཅིངས། ། འདོད་འབྱུང་ཡིད་བཞིན་ནོར་བུ་ལག་ན་བསྣམས། ། སྡང་བྱེད་དགྲ་བོ་གཞོམ་ལ་ཆས་པ་ན། །
རྨིག་བཞིས་གོམ་སྟབས་རླུང་གི་བགྲོད་པ་ཡང༌། ། ཤིན་ཏུ་དལ་བུར་བགྱིད་པའི་ཅང་ཤེས་སྟེང༌། ། རང་ཉིད་སྲུང་བའི་སྲ་མཁྲེགས་གོ་ཆ་བགོས། ། གཞན་ཕྱོགས་འཇོམས་པའི་འཁོར་གསུམ་སྐེད་ལ་བཏགས། ། དར་མདུང་དཀར་པོ་སྲིད་པའི་རྩེ་མོར་བསྒྲེངས། ། རིགས་མཐུན་གཉན་དམག་འབུམ་སྡེའི་འཁོར་གྱིས་བསྐོར། ། གཉན་གྱི་སྲས་ཆུང་དམག་དཔོན་དགྲ་འདུལ་ནི། ། ཀིམ་ཤུ་ཀ་དཔལ་སྡང་བའི་དམར་མདངས་ཅན། ། ཁྲོ་ཆགས་ཉམས་ཀྱི་མཛེས་པ་ཅི་ཡང་སྟོན། ། སྟག་ལྤགས་གསར་པའི་ཞྭ་དང་གོས་ཀྱིས་བརྒྱན། །
མཚོ་སྨན་ནེའུ་སིང་མི་ཉག་སྟག་མགོ་དང༌། ། མགྲོན་བུ་མཆེད་སོགས་འཁོར་གྱིས་ཀུན་ནས་བསྐོར། ། ཞེ་སྡང་ཆང་མྱོས་དགྲ་བོ་མཐོང་བའི་ཚེ། ། སྨིན་མ་རབ་འཁྱོག་སྡང་མིག་དམར་པོར་བསྒྱུར། ། དགྲ་བོའི་བླ་ནས་འབོད་པའི་ང་རོ་སྒྲོགས། ། བདུད་རྟ་ནག་པོ་རྟིང་དཀར་ཞབས་སུ་བཅིབས། ། སྐུ་ལ་དར་དམར་འཐབ་བེར་བགོས་པའི་སྟེང༌། ། རྡོ་རྗེའི་བྱང་བུ་གཤིབས་པའི་གོ་ཁྲབ་དང༌། ། བ་དན་རྒོད་འཕྲུས་བརྒྱན་པའི་རྨོག་ཞུ་གསོལ། ། ཕྱག་གཉིས་མདའ་དང་གཞུ་སྦྱར་ལྕགས་ཀྱུས་མཛེས། །
རེག་པ་གཅོད་བྱེད་རལ་གྲི་རྐེད་པར་གཟིར། ། བཙན་དང་བདུད་ཀྱི་དམག་ཚོགས་དགྲ་ལ་འགྱེད། ། ཟིལ་ཕྲམ་གཉེན་གྱི་བཙུན་མོ་རྒོད་ལྕམ་དང༌། ། མུ་ཏིག་ཤེལ་སྨན་མོ་དང་འོད་བཟང་སྨན། ། ངང་ཡག་ལྷ་མོ་བོ་སྡད་འཛུམ་མཁས་རྣམས། ། ལག་ན་མངོན་ཤེས་འཕྲུལ་གྱི་མེ་ལོང་དང༌། ། མི་ཟད་འདོད་དགུའི་གཏེར་བཀང་གཞོང་པ་ཐོགས། ། དར་དཀར་གོས་དང་རིན་ཆེན་རྒྱན་ཕྲེང་བཀླུབས། ། འཇོ་སྒེག་ལང་ཚོ་དར་བབ་ཟུར་མིག་གིས། ། ཁེངས་ལྡན་སྙིང་གི་བརྟན་པ་རང་དབང་ཕྲོགས། །
རང་ཕྱོགས་སྲུང་བའི་བྱ་རར་རྒྱུ་བའི་ཚེ། ། ཤ་བའི་བུ་མོ་རྐྱང་སེར་རྟ་ལ་ཆིབས། ། ལྷ་ཀླུ་གཉན་གྱི་བུ་མོའི་འཁོར་ཚོགས་བཅས། ། གང་བསམ་གནས་སུ་སྐད་ཅིག་བསྐོར་བཟོད་ཅིང༌། ། གནོད་བྱེད་ཕྱོགས་སུ་ཡམས་ཀྱི་སེར་ཆར་འབེབས། ། གཞན་ཡང་ཟིལ་ཕྲམ་གཉན་གྱི་བཀའ་འཁོར་དུ། ། སྣ་ཚོགས་ལས་ཀྱི་གཙུག་ལག་དེ་དང་དེར། ། རྣམ་པར་སྒྲིན་པའི་བློ་དང་ནུས་པའི་མཐུ། ། དཔའ་རྩལ་ཐོགས་མེད་འཁོར་ཚོགས་བགྲང་ཡས་རྣམས། ། ལྗོངས་ཀྱི་ཐིག་ལེའི་ཉེན་ཀོར་འཁོར་ཡུག་གི །
འདོད་དགུ་འབྱུང་བའི་ཆུ་གཏེར་ཆུ་མིག་དང༌། ། གངས་རི་སྤང་རི་བྲག་རི་ནགས་ཚལ་ཀླུང༌། ། བརྟེན་པར་བཅས་པའི་ལྷ་ཀླུ་གཞི་བདག་བཅས། ། རང་རང་ཆ་ལུགས་ཀྱིས་སྤྲས་འཁོད་པར་གྱུར། ། བཤམས་པའི་གཏོར་མ་ཡོད་ན། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ལྷའི་ཞལ་ཟས་ཁ་དོག་དྲི་རོ་ནུས་པ་ཕུན་ཚོགས་པ་འདོད་དགུ་འབྱུང་བའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ལ། ཨོཾ་བྷྲཱུ་མི་པ་ཏི་བཛྲ་ཤཱ་ཤྭ་ཏ་ས་པ་རི་ཝཱ་ར་ན་མཿསརྦྦ་ཏ་ཐཱ་ག་ཏེ་བྷྱོ་བི་ཤྭ་མུ་ཥེ་བྷྱཿསརྦྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱ་ཧཱ།
ཞེས་ལན་གསུམ་གྱིས་འབུལ། གཏོར་མ་མེད་པའི་ཚེ་མི་དགོས་སོ། ། ཡོ་བྱད་བྱིན་གྱིས་བརླབས་པ་ནི། ཨོཾ་ཆོས་དབྱིངས་འཕོ་འགྱུར་དབེན་པའི་བདེན་པ་དང༌། ། ཆོས་ཅན་རྒྱུ་འབྲས་བསླུ་མེད་བདེན་པའི་མཐུས། ། བཤམས་དང་སྤྲུལ་པའི་མཆོད་སྤྲིན་སྒྱུ་མའི་འཕྲུལ། ། མཆོད་ཡུལ་ཀུན་གྱི་སྤྱན་ལམ་འབྱུང་གྱུར་ཅིག ། མཆོད་རྫས་འབུལ་བ་ནི། ཀྱེ་ཁྱེད་རྣམས་དགྱེས་པའི་མཐུན་རྫས་འབུལ་བ་ནི། ། ཡིད་འོང་གཟུགས་མཆོག་སྙན་འཇེབས་རོལ་མོའི་སྒྲ། །
ཞིམ་པའི་དྲི་བསུང་རོ་དྲུག་བཅུད་ཀྱི་ཟས། ། སྣ་ཚོགས་དར་གོས་བརྒྱ་བྱིན་ཚོན་ལྟར་བཀྲ། ། ཤིས་པའི་རྟགས་བརྒྱད་མི་དབང་རིན་ཆེན་བདུན། ། ཅི་འདོད་རེ་སྐོང་དཔག་བསམ་བུམ་པ་བཟང༌། ། སྤུ་སྡུག་གོམ་སྟབས་མཁས་པའི་རྟ་མཆོག་དང༌། ། གཡག་ལུག་ར་སྐྱེས་འདོད་འཇོ་བཞོན་མའི་རིགས། ། རིགས་མཐུན་ཁྱུ་ནང་རྩེ་བའི་རི་དྭགས་རྣམས། ། གཟུགས་མཛེས་མིག་གི་ཨུཏྤལ་ཕྱོགས་སུ་གཡོ། ། འདབ་བཟང་དབང་པོ་ཁྱུ་བྱུག་བྱ་རྒོད་སོགས། ། འཕུར་ལྡིང་མཁའ་ལ་བསྒྱུར་མཁས་དུ་མ་དང༌། །
གདོང་ལྔ་པ་དང་སྟག་གཟིག་དོམ་དྲེད་ཀྱིས། ། ཉེར་མཚོན་མཆེ་སྡེར་རྣོ་བའི་ཁེངས་ལྡན་རིགས། ། འདོད་དགུ་འཛད་མེད་འབྱུང་བའི་གཏོར་མ་དང༌། ། དཀར་མངར་ཕྱེ་མར་རི་བོའི་སྤོ་དང་མཉམ། ། ཇ་བཟང་ཆང་གི་བཏུང་བའི་ཆུ་གཏེར་འཁྱིལ། ། ལོ་འདབ་མེ་ཏོག་འབྲས་བུ་གཡུར་ཟ་བའི། ། དབྱར་སྐྱེས་གཞོན་ནུ་སྤོས་དང་ལྷན་ཅིག་ཉིད། ། བསྲེགས་པའི་དུད་སྤྲིན་ཉེས་པ་ཀུན་སྦྱངས་ཤིང༌། ། འདོད་པའི་ཡོན་ཏན་རྟག་འཇོའི་མཆོད་སྤྲིན་འདིས། ། དཀར་ཕྱོགས་སྐྱོང་བའི་ཟོ་དོར་ཡོངས་ཀྱི་རྗེ། །
ཟིལ་ཕྲམ་རྡོ་རྗེ་གཡུང་དྲུང་བསང་ཞིང་མཆོད། ། སྲས་དང་བཙུན་མོར་གཏོགས་པ་བསང་ཞིང་མཆོད། ། མ་སྲིང་བཀའ་ཡི་འཕྲུལ་བློན་བསང་ཞིང་མཆོད། ། བྲན་དང་ཡང་བྲན་བཅས་པ་བསང་ཞིང་མཆོད། ། དེང་འདིར་མཆོད་པའི་མགྲོན་དུ་གཉེར་རོ་ཅོག ། ཅི་འདོད་འཛད་མེད་དཔལ་ལ་སྤྱོད་གྱུར་ཅིག ། ཕྲིན་ལས་གཞོལ་བ་ནི། ཀྱེ་ལྷ་གཅིག་ཐུགས་རྗེ་ཆེ་དང་མཚོ་སྐྱེས་ཞབས། ། ལྗོངས་འདིར་རྒྱལ་བའི་གདུང་འཚོབ་རིམ་བྱོན་གྱིས། ། མཐུན་པའི་རྫས་དང་མཆོད་སྦྱིན་གཏོར་མས་བརྔན། །
ཇི་སྐད་བསྒོས་པའི་ནོར་བུ་སྙིང་ལ་ཆོངས། ། བསླུ་མེད་དཀོན་མཆོག་གསུམ་པོ་སྐྱབས་སུ་ཟུང༌། ། འགྲོ་ལ་སྙིང་བརྩེ་བྱང་ཆུབ་སེམས་མཆོག་སྐྱེད། ། ཆོས་རྣམས་རང་བཞིན་སྤྲོས་དང་བྲལ་ཤེས་ན། ། སྡུག་བསྔལ་ཀུན་ལས་གྲོལ་འགྱུར་རྒྱལ་བས་གསུངས། ། ཀུན་དགའི་འབྱུང་གནས་སྐལ་བཟང་རྒྱལ་བའི་བསྟན། ། བཤད་དང་སྒྲུབ་པ་ལྷུར་ལེན་འདུས་པའི་ཚོན། ། ཐུན་མཚམས་དམར་འོད་སར་པའི་དགེ་མཚན་གྱིས། ། ཁྱེད་ཅག་བསྲུངས་པའི་ས་སྟེངས་མཛེས་པར་མཛོད། ། སྔོ་བསངས་དབྱར་དུས་སྤྲིན་གྱི་རྔ་ཡབ་ཀྱིས། །
བདུད་རྩིའི་ཆར་རྒྱུན་ཐེན་ཞོད་འཚམ་པར་སྦྲེང༌། ། དབྱར་སྐྱེས་སྡོང་བུ་ལོ་འདབ་བསྐྱེད་བསྲིངས་རྩེར། ། འབྲུ་བཅུད་དཔལ་འཕེལ་སྣོད་ཀྱི་དགེ་ལེགས་སྩོལ། ། བདག་ཅག་ཡོན་སྦྱོར་འཁོར་དང་བཅས་པ་རྣམས། ། བསོད་ནམས་ས་གཞིར་དཔལ་འབྱོར་ཆུ་གཏེར་འཁྱིལ། ། རིང་འཚོའི་ལྷུན་པོ་ཆེས་བརླིང་ཕྲག་པའི་གོང༌། ། དགེ་སྤྱོད་ལྷ་གནས་འདེགས་པའི་སྟོང་གྲོགས་མཛོད། ། གཞིར་སྡོད་བྱེས་སུ་བགྲོད་པའི་གནས་སྐབས་ཀུན། ། དགྲ་རྐུན་ཉེས་ཕྱོགས་ཀུན་ལས་བསྲུང་བ་དང༌། ། གཞི་བཟུང་སོ་ནམ་མདུན་གྲོས་ཁེ་སྤོགས་སོགས། །
ལེགས་དཔལ་བརྒྱ་དང་ཕྲད་པའི་སྟོང་གྲོགས་མཛོད། ། བདེ་རྒྱུ་རྣམ་དཀར་དགེ་བཅུ་སྒྲུབ་པ་དང༌། ། བདེ་འབྱུང་རྣམ་འདྲེན་བསྟན་པའི་ཐོས་བསམ་བསྒོམ། ། བདེ་འདོད་གང་གིས་བསྒྲུབ་ལ་གེགས་མེད་ཅིང༌། ། བདེ་གཤེགས་བསྟན་པར་ཕན་པའི་སྟོང་གྲོགས་མཛོད། ། ཕྱོགས་བྲལ་ཞིང་གི་འདབ་སྟོང་དགའ་ཚལ་ནས། ། ཆོས་སྲིད་འབྱོར་པའི་ཕྱྭ་གཡང་ཕུན་ཚོགས་རྣམས། ། མཐུ་སྟོབས་བུང་བའི་རྩལ་གྱིས་ཚུར་བསྡུས་ལ། ། སྦྱིན་བདག་བདེ་འབྱོར་མངའ་ཐང་དར་བར་མཛོད། ། དགྱེས་བསྐྱེད་སྦྱིན་པའི་རྔ་ཆེན་བརྡུངས་ནས་ནི། །
དགྱེས་འགྱུར་མཆོད་པའི་གནས་འདིར་བོས་སོ་འཚལ། ། དགྱེས་འཛུམ་ཟླ་འོད་གསར་པ་སྤྲོ་བྱེད་ཀྱིན། ། དགྱེས་པའི་གར་གྱིས་ཁ་འཛིན་རྒྱབ་བརྟེན་མཛོད། ། བསང་མཆོད་གཞན་དང་མ་འབྲེལ་བའི་ཚེ། དགྱེས་པའི་གར་གྱིས་རང་གནས་དེངས་ཤིག་གུ། ། ཞེས་གཤེགས་སུ་གསོལ་བའི་ཚིག་ཏུ་བསྒྱུར་བས་གྲུབ་བོ། ། ཞེས་མདོ་སྨད་ལྗོངས་ཀྱི་དཀར་ཕྱོགས་སྐྱོང་བའི་ཟོ་དོར་ཡོངས་ཀྱི་རྒྱལ་པོ་ཁྲོ་ཟིལ་ཕྲམ་རྡོ་རྗེ་གཡུང་དྲུང་འཁོར་དང་བཅས་པའི་བསང་མཆོད་ཀྱི་ཆོ་ག་དགེ་ལེགས་ཆར་འབེབས་ཞེས་བྱ་བ་འདི་ནི། དོན་གཉེར་སློབ་བུ་ལྷུན་གྲུབ་ཕུན་ཚོགས་ཀྱིས་བསྐུལ་བའི་ངོར་ཉང་གི་གཏེར་བྱོན་དང་མཚོ་སྐྱེས་ཞབས་ཀྱིས་མཛད་པར་གྲགས་པའི་ཡིག་རྙིང་ལས་བཤད་པའི་འཁོར་ཚོགས་རགས་བསྡུས་ཀྱི་ཁ་འགེངས་ཀྱིས་ཅུང་ཟད་སྤེལ་བ་དང་བཅས་ཏེ། རྗེ་བཙུན་ཨེ་ཝཾ་པའི་རིང་ལུགས་ཀྱི་རྗེས་སུ་སློབ་པའི་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་འབྲུ་མང་གི་གནམ་ལོ་ཤར་བའི་ཆུ་སྟོད་ཟླ་བའི་ཡར་ཚེས་འཆི་མེད་བླ་མ་རྒྱལ་སར་ཕེབས་པའི་འགྲུབ་སྤྱོད་ཡོད་པའི་ཉིན་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་གྲུབ་པར་བགྱིས་པ་དགེ་ལེགས་འཕེལ་བར་གྱུར་ཅིག། །། ༄༅། །བླ་མ་ལྷག་པའི་ལྷ་ལ་གུས་བཏུད་དེ། །
སྲིད་པའི་མགྲོན་རིགས་ལྷ་བུ་གྲངས་མེད་དག ། མཆོད་ཆོག་ལེགས་བྲིས་འདུན་སར་ཉེར་བཀུག་ནས། ། བསང་རྫས་དཔལ་གྱི་དགའ་སྟོན་ཅི་ཡང་སྟོབ། ། འདིར་ཇོ་བོ་བག་སེང་གི་བསང་མཆོད་བྱ་བས། བསང་རྫས་ཅི་འབྱོར་པ་བཤམས། སྤྱི་བསང་རྒྱས་བསྡུས་གང་རུང་སྔོན་དུ་བཏང་ནས་འདི་སྐད་གྱེར་རོ། ། ཀྱེ་འབྲི་ཀླུང་དལ་གྱིས་འབབ་མའི་འགྲམ་ངོགས་སུ། ། བཀོད་ལེགས་རི་བོ་ཕྲེང་དུ་བསྟར་བའི་དབུས། ། བག་སེང་ཞེས་བྱའི་ས་འཛིན་དབང་པོ་ནི། ། བྱེད་པོས་མརྒད་ཕུང་པོ་སྤུངས་འདྲའི་རྩེར། །
ཤེལ་དཀར་དབང་སྔོན་བྲག་རི་བརྩེགས་པའི་ནང༌། ། ལེགས་བྲིས་ཁང་བཟང་ས་ལ་འཕོས་སྙམ་ནས། ། ཇོ་བོ་བག་སེང་གཉེན་པོས་ཉེར་མཚོན་པའི། ། ལྗོངས་ཀྱི་འཁོར་ཡུག་མངའ་སྒྱུར་གཞི་ཡི་བདག ། འཁོར་དུ་བཅས་པ་གནས་འདིར་སྤྱན་འདྲེན་ན། ། སྐད་ཅིག་ཉིད་དུ་ཚུར་བྱོན་བརྟན་པར་བཞུགས། ། ཞེས་པས་སྤྱན་དྲངས། མགྲོན་གསལ་བཏབ་ནས་མཆོད་པ་འབུལ་བ་ནི། ཀྱེ་ཇོ་བོ་བག་སེང་གཉེན་པོ་ཞེས་བྱ་བ། ། སྐུ་ཡི་རྣམ་འཕྲུལ་འགྲོ་སེམས་སྐད་ཅིག་མའི། །
གྲངས་དང་མཉམ་པའི་སྤྲུལ་བསྒྱུར་མཐའ་ཡས་ཀྱང༌། ། རང་ཕྱོགས་སྲུང་དང་དཔལ་འབྱོར་བསྐྱེད་པའི་ཚེ། ། སྟོན་ཟླ་རྒྱས་པ་ལྟ་བུའི་བཞིན་རས་འཛུམ། ། རབ་དཀར་ཀཱ་ཤིའི་རས་ཀྱི་འཇོལ་བེར་དང༌། ། མུ་ཏིག་ཕྲེང་དང་དར་གྱི་ལྷབ་ལྷུབ་མཛེས། ། ནོར་བུ་གཏེར་གྱི་བུམ་པས་ཕྱག་སྲུང་བྲེལ། ། བསྟན་པ་བསྲུང་དང་རྣལ་འབྱོར་བསྒོ་བའི་ལས། ། མངོན་པར་སྒྲུབ་ཅིང་མེལ་ཚེར་ཆས་པའི་ཚེ། ། ཞལ་གྱི་དཀྱིལ་འཁོར་འཛུམ་ཞིང་ཁྲོ་བའི་ཉམས། ། སྐུ་ལ་དར་དཀར་གོས་དང་དངུལ་ཁྲབ་གསོལ། །
མུ་ཏིག་འོད་འཚེར་རྨོག་དཀར་དབུ་ལ་གྱོན། ། ཕྱག་གཡས་མཆོག་སྦྱིན་ཡིད་བཞིན་ནོར་བུ་ཡིས། ། སྲིད་པའི་དཔལ་འབྱོར་དབང་དུ་སྡུད་ཅིང་སྤེལ། ། གཡོན་པས་དཀར་པོའི་ཕྱོགས་སུ་དགའ་བའི་བརྡར། ། མདུང་དར་དཀར་པོ་སྲིད་པའི་རྩེ་མོར་བསྒྲེངས། ། དགྲ་སྲོག་གཅོད་པའི་འཁོར་གསུམ་སྐེད་པར་བསྐོར། ། གང་བསམས་གནས་སུ་བགྲོད་པའི་རྫུ་འཕྲུལ་རྟ། ། གོམ་སྟབས་མཁས་པ་ཀཻ་ལ་ཤ་ཡི་སྤུན། ། རིན་ཆེན་སྒ་སྲབ་མཆོག་གིས་སྤྲས་པའི་སྟེང༌། ། སག་ཏིའི་ལྷྭམ་གྱིས་སྒེག་པའི་ཞབས་ཟུང་རོལ། །
སྤྲུལ་པ་ཡང་སྤྲུལ་འཁོར་དང་གཡོག་བཅས་པའི། ། མི་དཔའ་རྟ་མགྱོགས་མང་པོ་སྔ་ཕྱིར་རྒྱུ། ། མདུན་དུ་གནས་བདག་དམར་པོ་བཙན་གྱི་རྗེ། ། ལག་པ་གཉིས་ན་བཙན་མདུང་དམར་པོ་དང༌། ། ཞགས་པ་ཐོགས་ནས་མྱུར་འགྲོའི་རྟ་ལ་རྩེན། ། ཁྱི་ཁྲིད་ཤན་པ་རིགས་མཐུན་བརྒྱད་ཀྱིས་བསྐོར། ། གཡས་སུ་སྨར་མགྲིན་རྩེ་རྒྱལ་ཟླ་བའི་མདངས། ། རྟ་དཀར་ལ་ཆིབས་བན་བཙུན་རྗེས་སུ་འཁྲིད། ། གཡོན་དུ་ཞེ་མོག་གདོང་འཛུམ་རྟ་ལ་ཞོན། ། སྐུ་མདོག་དམར་སྨུག་བཙན་བདུད་འཁོར་དུ་བཀོལ། །
རྒྱབ་ཏུ་རབ་བཀྲམ་བན་པོ་སྟག་སློག་ཅན། ། ལག་པ་གཉིས་ཀྱིས་རྔ་གཤོང་བརྡུང་དཀྲོལ་བྱེད། ། གཞན་ཡང་ལྷ་ཀླུ་བཙན་དུ་གཏོགས་པ་ཡི། ། རྣམ་མང་འཁོར་གྱི་ཚོགས་བཅས་ཐམས་ཅད་ལ། ། དགྱེས་པར་བསྐྱེད་བྱེད་མཐུན་རྫས་འབུལ་བ་ནི། ། ཇ་ཆང་འོ་མའི་ཕུད་སྐྱེམས་ཚར་དུ་དངར། ། དཀར་གསུམ་མངར་གསུམ་ཕྱེ་མར་རི་བོ་སྤུངས། ། བཟའ་བཅའ་ཕུན་ཚོགས་སྦགས་པའི་གཏོར་མ་བསྟར། ། སྟོང་འཁུན་མཛོད་ལས་ཐོན་པའི་གོས་དར་རིགས། ། ལྷ་མིའི་ཡུལ་གྱི་ནོར་བུ་རིན་པོ་ཆེ། །
གཡག་ལུག་ར་དང་རི་དྭགས་བྱ་ཡི་རིགས། ། ལེགས་པར་སྨིན་པའི་འབྲུ་རིགས་ཇི་སྙེད་འབུལ། ། ལྷན་སྐྱེས་སྦྱར་བའི་སྤོས་དང་ཆབ་ཅིག་ཏུ། ། ལྷ་ཤིང་གཞོན་ནུའི་ལྕུག་ཕྲན་ལོ་འདབ་དང༌། ། མེ་ཏོག་འབྲས་བུ་སྤུངས་པ་སྣ་ཚོགས་དག ། བསྲེག་བྱ་ཟ་བས་གཏུལ་བའི་དྲི་ཞིམ་སྤྲིན། ། ཞིང་ཀུན་ཉུལ་བས་ཉེས་སྒྲིབ་སྦྱོང་བྱེད་ཅིང༌། ། འདོད་དགུ་རྟག་ཏུ་འཇོ་བའི་བསང་མཆོད་འདི། ། མགྲོན་རིགས་ཡོངས་ཀྱི་དབང་པོ་ལྔ་ལམ་དུ། ། འབུལ་གྱི་ཅི་འདོད་དངོས་པོས་ཚིམ་གྱུར་ཅིག །
ཕྲིན་ལས་བཅོལ་བ་ནི། ཀྱེ་མཚོ་སྐྱེས་རྡོ་རྗེ་ནམ་མཁའ་ལེགས་པ་སོགས། ། རྒྱལ་བའི་སྲས་མཆོག་གང་དག་བྱོན་རྣམས་ཀྱིས། ། མཐུན་པའི་རྫས་དང་གཏོར་མས་ལེགས་བརྔན་ཏེ། ། བསྒོས་པའི་བཀའ་ལུང་སྩལ་བ་དྲན་བྱོས་ལ། ། གཏན་གྱི་སྐྱབས་ཡུལ་དཀོན་མཆོག་གསུམ་ལ་གྱིས། ། གཞན་དོན་བྱང་ཆུབ་འདོད་པའི་སེམས་མཆོག་བསྐྱེད། ། ཆོས་རྣམས་རང་བཞིན་སྟོང་པར་ཉིད་ཤེས་པར། ། བྱེད་པ་གདམས་པའི་བཅུད་འདི་སྙིང་ལ་ཆོངས། ། ཁྱེད་ཅག་བསྲུངས་པའི་ས་ཕྱོགས་གང་དག་ཏུ། །
རྒྱལ་དང་རྒྱལ་བའི་གདུང་འཚོབ་ཨེ་ཝཾ་པའི། ། ལུགས་མཆོག་བཤད་སྒྲུབ་ལྷུར་ལེན་དགེ་འདུན་བཅས། ། འཕེལ་ཞིང་རྒྱས་པའི་སྟོང་གྲོགས་དཔུང་གཉེན་མཛོད། ། ལྗོངས་འདིས་མཚོན་པའི་ཡུལ་གྲུ་ཐམས་ཅད་དུ། ། དུས་སུ་ཐེན་ཞོད་འཚམས་པའི་ཆར་རྒྱུན་གྱིས། ། དབྱར་སྐྱེས་སྡོང་བུ་ལོ་འདབ་བརྟས་པའི་ཕང༌། ། འབྲུ་བཅུད་འབྲས་བུ་གཡུར་ཟའི་དགའ་སྟོན་གྱིས། ། རིས་བྲལ་སྐྱེ་བོ་འབྱོར་པའི་དགའ་སྟོན་སྒྲུབས། ། བདག་ཅག་སྦྱིན་པའི་བདག་པོ་འཁོར་དང་བཅས། ། གཞིར་སྡོད་བྱེས་སུ་བགྲོང་བའི་གནས་སྐབས་ཀུན། །
མི་ནད་ཕྱུགས་ནད་དགྲ་ཇག་འཚེ་བ་སོགས། ། ཉེས་ཕྱོགས་ཀུན་ལས་སྲུང་བའི་མེལ་ཚེ་མཛོད། ། བསོད་ནམས་ཚེ་ཡི་རྐང་འཐུང་རྒྱས་པའི་ཕང༌། ། དཔལ་འབྱོར་མངའ་ཐང་ལོ་འདབ་ཆེར་སྟུག་ཅིང༌། ། བཤད་སྒྲུབ་ཕྲིན་ལས་མེ་ཏོག་བྱེ་བ་དགོད། ། བསམ་དོན་སྙེ་མ་སྨིན་པའི་སྟོང་གྲོགས་མཛོད། ། དགེ་བ་བསྔོ་བ་ནི། ཡུལ་བདག་དགྱེས་པའི་མཆོད་སྦྱིན་བགྱིས་པ་ཡི། ། དགེ་བས་ཡོངས་སྲིད་ཀུན་དུ་སེམས་ཅན་རྣམས། ། བསྡུ་བ་རྣམ་བཞིས་འཁོར་དུ་ཡོངས་བསྡུས་ནས། །
ཡང་དག་ལམ་དུ་སྨིན་པར་བྱེད་གྱུར་ཅིག ། ཅེས་འབྲི་ཀླུང་དལ་འབབ་འགྲམ་གྱི་གཞི་བདག་ཇོ་བོ་བག་སེང་གཉེན་པོ་འཁོར་དང་བཅས་པའི་བསང་མཆོད་ཀྱི་ཆོ་ག་ལེགས་བྲིས་དཔལ་གྱི་དགའ་སྟོན་ཞེས་བྱ་བ་འདི་ནི། གྲུབ་དབང་ནམ་མཁའ་ལེགས་པའི་དབོན་རྒྱུད་དུ་འཁྲུངས་པའི་མཁས་བཙུན་བླ་མ་བསྟན་འཛིན་ཕུན་ཚོགས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་རྒྱལ་ཟླ་བ་གཉིས་པ་དཀར་པོ་ནམ་གྲུའི་འགྲུབ་སྦྱོར་གྱི་ཉིན་ལྡན་ཤོད་ཀ་བཞིའི་ཕོ་བྲང་དུ་བྲིས་པ་དགེ་ལེགས་འཕེལ་བར་གྱུར་ཅིག། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
