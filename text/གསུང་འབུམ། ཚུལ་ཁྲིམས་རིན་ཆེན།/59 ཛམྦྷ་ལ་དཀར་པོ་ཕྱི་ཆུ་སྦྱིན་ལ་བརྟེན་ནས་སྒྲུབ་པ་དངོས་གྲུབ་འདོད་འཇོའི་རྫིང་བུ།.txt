གསུང་འབུམ། ཚུལ་ཁྲིམས་རིན་ཆེན།
པོད ༥༩
ཛམྦྷ་ལ་དཀར་པོ་ཕྱི་ཆུ་སྦྱིན་ལ་བརྟེན་ནས་སྒྲུབ་པ་དངོས་གྲུབ་འདོད་འཇོའི་རྫིང་བུ།
༼ཅ༽ ༄༅། །ཛམྦྷ་ལ་དཀར་པོ་ཕྱི་ཆུ་སྦྱིན་ལ་བརྟེན་ནས་སྒྲུབ་པ་དངོས་གྲུབ་འདོད་འཇོའི་རྫིང་བུ་ཞེས་བྱ་བ་བཞུགས་སོ།། རྒྱལ་ཀུན་ཐུགས་རྗེའི་ཟླ་བ་རྒྱས་པའི་དཔལ། ། མཐའ་དག་ཞུན་མར་འཁྱིལ་པའི་ལང་ཚོ་ཅན། ། པཎྜཱ་རི་ཀས་མཚན་པའི་འཕགས་པ་དང༌། ། དབྱེར་མེད་དཔལ་ལྡན་བླ་མར་ཕྱག་བགྱིས་ནས། ། ལྷ་མཆོག་འགྲོ་ལ་གཟིགས་པའི་སྤྱན་རས་ལས། ། རྣམ་པར་འཁྲུངས་པའི་རྨུགས་འཛིན་དཀར་པོ་དེ། ། གཙང་མའི་ཆབ་རྒྱུན་ལ་བརྟེན་སྒྲུབ་པའི་ཐབས། ། དངོས་གྲུབ་འདོད་འཇོ་ནོར་བུའི་རྫིང་བུ་འདྲི། །
དེའང་ཇོ་བོ་དཱི་པཾ་ཀ་ར་ནས་བརྒྱུད་པའི་ཛམྦྷ་ལ་དཀར་པོ་སྒྲུབ་པའི་ཐབས་ཀྱི་རིམ་པ་ཟབ་མོ་མང་དུ་མཆིས་པ་ལས། འདིར་ཕྱི་ཆུ་སྦྱིན་ལ་བརྟེན་ནས་སྒྲུབ་པ་ནི། མདུན་དུ་ཟངས་གཞོང་ནང་དུ་ནོར་བདག་གི་སྐུ་ལུགས་མའམ། རྡོ་དཀར་ལས་བརྐོས་པའམ། རྫ་ལས་བཅོས་པ་ཆུ་ཐུབ་པའི་སོ་བཏང་བའམ། དེ་རྣམས་མ་འབྱོར་ན་ཙ་ཀ་ལི་བྲིས་པ་ལ་སྤྲ་རྩིས་བྱུགས་པའི་རབ་གནས་ཅན་སྨྱུག་མ་ཕྲ་བ་ལ་བཏགས་ནས་རྡོའི་གདན་ལ་བཙུགས་པ་གཞུག ལོགས་ཤིག་ཏུ་བུམ་པ་ཆུ་གཙང་གིས་བཀང་བའང་བཞག རང་ཉིད་བདེ་བའི་སྟན་ལ་འཁོད་ནས། སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་དང༌། སྭ་བྷཱ་ཝས་སྟོང་པར་སྦྱངས།
སྟོང་པའི་ངང་ལས་པད་ཟླའི་སྟེང་དུ་ཧྲཱིཿཡིག་དཀར་པོ་ཡོངས་སུ་གྱུར་པ་ལས། རང་ཉིད་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་མཆོག་སྦྱིན་དང་གཡོན་པདྨ་དཀར་པོ་བསྣམས་པ། དར་དང་རིན་པོ་ཆེའི་རྒྱན་གྱིས་བརྒྱན་པ། རི་དྭགས་ཀྱི་པགས་པས་ནུ་མ་གཡོན་པ་བཀབ་པ། ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་ཧྲཱིཿཡིག་གིས་མཚན་པ། དེ་ལས་འོད་ཟེར་འཕྲོས་པས།
རང་བཞིན་གྱི་གནས་ནས་འཕགས་པ་སྤྱན་རས་གཟིགས་དབང་ཕྱུག་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་བསྟིམ། སླར་ཡང་ཧྲཱིཿལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྔགས་རྒྱས་སྤྱན་དྲངས། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན།
ཐུགས་ཀའི་ཧྲཱིཿཡིག་ལ་སྔགས་ཀྱིས་བསྐོར་བར་བསམས་ལ། ཨོཾ་མ་ཎི་པདྨེ་ཧཱུྃ། ཞེས་པ་ཅི་ནུས་བཟླས་པའི་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་བརྗོད། མདུན་གྱི་སྐུ་གཟུགས་ལ་དམིགས་ཏེ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་མདུན་དུ་རྒྱུ་རིན་པོ་ཆེ་སྣ་ལྔ་ལས་གྲུབ་པའི་གཞལ་ཡས་ཁང་པའི་དབུས་སུ་ཛཾ་ལས་ཁ་ཊྭཱཾ་ག་རྩེ་གསུམ་པ་ཛཾ་གྱིས་མཚན་པ། དེ་ལས་འོད་ཟེར་འཕྲོས་དོན་གཉིས་བྱས།
ཚུར་འདུས་ཡོངས་སུ་གྱུར་པ་ལས་ཛམྦྷ་ལ་དཀར་པོ་འབྲུག་སྔོན་པོ་ལ་ཆིབས་པ། ཞལ་གཅིག་ཕྱག་གཉིས་པ། གཡས་ཁ་ཊྭཱཾ་ག་རྩེ་གསུམ་པ་དང་གཡོན་བེ་ཅོན་བསྣམས་པ། ཞལ་གདངས་པ་འཛུམ་དང་ལྡན་པ། སྤྱན་གསུམ་པ། སྐྲ་དཀར་སེར་གྱེན་དུ་བརྫེས་པ། རིན་པོ་ཆེ་སྣ་ཚོགས་པའི་རྒྱན་གྱིས་བརྒྱན་པ། དེའི་མདུན་དུ་རྡོ་རྗེ་མཁའ་འགྲོ་ནམ་མཁའི་མདོག་ཅན་ཞལ་གཅིག་ཕྱག་གཉིས་མ། གཡས་གསེར་གྱི་རྡོ་རྗེ་དང་གཡོན་རྟེན་འབྲེལ་གྱི་ནོར་རྫས་བསྣམས་པ། ལྷོར་རིན་ཆེན་མཁའ་འགྲོ་སྐུ་མདོག་སེར་མོ་ཞལ་གཅིག་ཕྱག་གཉིས་མ།
གཡས་ནོར་བུ་རིན་པོ་ཆེ་དང་གཡོན་བུམ་པ་བཅུད་ཀྱིས་གང་བ་བསྣམས་པ། ནུབ་ཏུ་པདྨ་མཁའ་འགྲོ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་པདྨ་དང་གཡོན་ལྕགས་ཀྱུ་བསྣམས་པ། བྱང་དུ་ལས་ཀྱི་མཁའ་འགྲོ་སྐུ་མདོག་ལྗང་གུ་ཞལ་གཅིག་ཕྱག་གཉིས་མ། གཡས་རྡོ་རྗེ་རྒྱ་གྲམ་དང་གཡོན་ནེའུ་ལེའི་རྐྱལ་པ་ནོར་གྱིས་གང་བ་བསྣམས་པ། ཀུན་ཀྱང་རིན་པོ་ཆེའི་རྒྱན་གྱིས་བརྒྱན་ཅིང༌། ཞབས་གཡས་བསྐུམ་པའི་གར་ཐབས་ཀྱི་ཚུལ་དུ་བཞུགས་པའོ། ། དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ།
ཐུགས་ཀ་ནས་འོད་ཟེར་འཕྲོས་པས། རྗེ་བཙུན་ཛམྦྷ་ལ་འཁོར་དང་བཅས་པ་ཨོཾ་བཛྲ་ས་ཛ་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་བསྟིམ། བུམ་པ་ནས་ནོར་བདག་གི་སྤྱི་བོར་མར་ཆུ་བླུག་ཅིང༌། ཨོཾ་པདྨ་ཀྲོདྷ་ཨཱརྻ་ཛམྦྷ་ལ་ཧྲྀ་ད་ཡ་ཧཱུྃ་ཕཊ། ཅེས་བརྒྱ་རྩ་བརྒྱད་བཟླས་ལ། ཆུ་མུ་ཏིག་གི་ཕྲེང་བར་བསམ། ནོར་བདག་གཙོ་འཁོར་ལྔའི་ཞལ་ནས་ཀྱང་མུ་ཏིག་གི་ཆར་བབས་ནས་བདག་ལ་དངོས་གྲུབ་སྩལ་བར་བསམས་ལ། ཨོཾ་ཨཱརྻ་ཛམྦྷ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད།
ཇོ་བོ་རྗེས་མཛད་པའི་བསྟོད་པ། སྤྱན་རས་གཟིགས་དབང་འཇིག་རྟེན་མགོན་པོའི་སྤྱན་ཆབ་ལས་འཁྲུངས་ནོར་བདག་རིན་ཆེན་བརྗིད་པའི་སྐུ། ། གངས་རི་ལྟར་དཀར་རབ་མཛེས་འགྲོ་ཚོགས་དབུལ་ཕོངས་མཐའ་དག་སྡུག་བསྔལ་མ་ལུས་ཞི་མཛད་ཅིང༌། ། ཞལ་གཅིག་ཕྱག་གཉིས་སྤྱན་གསུམ་འགྲོ་ལ་བུ་གཅིག་ལྟར་བརྩེ་ཕྱོགས་བཅུ་ཀུན་དུ་གཟིགས་མཛད་པ། ། བསམ་འཕེལ་ནོར་བུ་དཔག་བསམ་ཤིང་དང་འདྲ་ལ་བདག་ཡིད་གུས་པས་ཕྱག་འཚལ་སྐྱབས་སུ་མཆི། ། དུག་གསུམ་ལ་སོགས་ངན་འགྲོའི་ས་བོན་མྱུ་གུ་གཅོད་མཛད་ཕྱག་གཡས་ཁ་ཊྭཱཾ་རྩེ་གསུམ་འཛིན། ། གཡོན་པས་བེ་ཅོན་ནོར་བདག་མ་ལུས་དབང་དུ་སྡུད་ཅིང་བཀྲེས་སྐོམ་ནད་དང་སྡུག་བསྔལ་འཇོམས། ། དབུ་སྐྲ་དཀར་སེར་གྱེན་དུ་བརྫེས་ཤིང་ལེན་བུའི་ཅོད་པཎ་ལྷབ་ལྷུབ་རྒྱན་གྱིས་ཀུན་ནས་མཛེས། ། ནོར་བདག་ཆེན་པོ་འབྲུག་ལ་ཆིབས་པས་བདག་དང་སེམས་ཅན་ཀུན་གྱི་དབུལ་ཕོངས་ཞི་བར་མཛོད། ། ཅེས་པས་བསྟོད་ལ།
ནོར་བདག་ཆེན་པོ་འཁོར་དང་བཅས་པས་བདག་དང་སེམས་ཅན་ཐམས་ཅད་ལ་ཆོས་དང་མཐུན་པའི་དཔལ་འབྱོར་ཕུན་སུམ་ཚོགས་པ་སྩལ་དུ་གསོལ། ཞེས་འདོད་པའི་དོན་ལ་གསོལ་བ་གདབ་ཅིང༌། ཆུ་སྦྱིན་གྱི་ཆུ་ལས་མཐེབ་སྲིན་གྱིས་ཆུ་ཐིགས་གཅིག་བླངས་ལ་རང་གི་ལྕེ་ཐོག་ཏུ་བཞག་སྟེ་དངོས་གྲུབ་བླང༌། མདུན་གྱི་ལྷ་རྣམས་རང་གི་སྙིང་གར་ཐིམ་པར་བསམས་ལ་ཡིག་བརྒྱ་བཟླ་ཞིང་ཆུ་ཕྱོགས་བཞིར་གཏོར། འབད་དང་རྩོལ་བས་མ་གོས་པ་སོགས་དང༌། ཐམས་ཅད་ནམ་མཁའི་མཛོད་བཞིན་དུ་ཞེས་སོགས་བསྔོ་བ་སྨོན་ལམ་གྱི་རྒྱས་གདབ་བོ། ། དེ་ལྟར་ཉམས་སུ་བླངས་པས་ཆོས་མཐུན་གྱི་ནོར་རྫས་ཆར་ལྟར་འབབ་པ་སོགས་གཞུང་ནས་བཤད་པའི་ཕན་ཡོན་རྣམས་འབྱུང་ངོ༌། ། འཕགས་ཡུལ་མཁས་པའི་དབང་ཕྱུག་ཨ་ཏི་ཤའི། ། ཐུགས་བཅུད་དབང་གི་རྒྱལ་པོ་འདི་ཡོད་བཞིན། ། འབད་ཀྱང་འདོད་པ་སྟེར་ལ་ངེས་མེད་པའི། །
མཆིང་བུ་ནོར་བུར་རློམ་པའི་རེ་བ་བསྐྱུངས། ། ཞེས་ཛམྦྷ་ལ་དཀར་པོ་ཕྱི་ཆུ་སྦྱིན་ལ་བརྟེན་ནས་སྒྲུབ་པ་དངོས་གྲུབ་འདོད་འཇོའི་རྫིང་བུ་ཞེས་བྱ་བ་འདི་ནི་སྔོན་གྱི་ཡིག་རྙིང་ལས་འབྱུང་བ་བླ་མའི་ཕྱག་བཞེས་ཀྱིས་བརྒྱན་ཏེ་མཁས་མཆོག་བླ་མ་བཀྲ་ཤིས་དབང་ཕྱུག་པས་མཛད་པར་ལུང་རྒྱུན་མ་བྱུང་གཤིས། སླད་ཀྱིས་བནྡེ་ཚུལ་ཁྲིམས་རིན་ཆེན་གྱིས། འདིའི་ཡིག་རྙིང་མན་ངག་སྒྲུབ་སྐོར་གྱི་རིགས་རྣམས་ལེགས་པར་མནོས་ནས། སླར་དབྲི་བསྐྱེད་དང་འགོ་གཤམ་གྱི་ཚིགས་སུ་བཅད་པའི་ཞབས་འདེགས་བཅས་ཞུས་པ་བཀྲ་ཤིས་པར་གྱུར་ཅིག། །། ༄༅། །ཛམྦྷ་ལ་དཀར་པོ་ནང་གཏོར་མ་ལ་བརྟེན་ནས་བསྒྲུབ་པ་འདོད་དགུ་འདྲེན་པའི་ཤིང་རྟ་ཞེས་བྱ་བ་བཞུགས་སོ།། ༄༅། །སྤྱན་རས་གཟིགས་དབང་ཐུགས་རྗེའི་ཆུ་རྒྱུན་ལས། ། ལེགས་འཁྲུངས་འགྲོ་བའི་དབུལ་བ་སེལ་བའི་ལྷ། ། རབ་བརྗིད་གངས་ཀྱི་ལྷུན་པོ་ཟླ་ཟེར་གྱིས། ། ལན་བརྒྱར་འཁྱུད་འདྲ་དེ་ལ་གུས་བཏུད་དེ། །
འདོད་ཡོན་གྱ་ནོམ་རང་བཞིན་བ་ལིནྟའི། ། རྣལ་འབྱོར་ལ་གནས་སྒྲ་བརྒྱའི་བཞོན་པ་ཅན། ། དགྱེས་པར་བསྐྱེད་པའི་དངོས་གྲུབ་འདོད་པ་དགུ། ། ཁུར་དུ་འདྲེན་པའི་རིན་ཆེན་ཤིང་རྟ་བརྩམ། ། དེའང་ཇོ་བོ་དཱི་པཾ་ཀ་ར་ནས་བརྒྱུད་པའི་ཛམྦྷ་ལ་དཀར་པོའི་སྒྲུབ་ཐབས་ཀྱི་རིམ་པ་ལས། འདིར་ནང་གཏོར་མ་ལ་བརྟེན་ནས་སྒྲུབ་པ་ནི། རྒྱུད་ལས། འབྲས་ཆན་ཞོ་དང་འོ་མ་མར། ། མིང་ནི་དཀར་གསུམ་པ་ཞེས་གསུང༌། ། ཞེས་པ་ལྟར།
འབྱོར་ན་འབྲས་ཆན་ཞོ་དང་མར་གྱིས་སྦྲུས་པའམ། མ་འབྱོར་ན་ཕྱེ་གཙང་མ་ཞོ་མར་གྱིས་སྦྲུས་པའི་གཏོར་མ་དབྱིབས་ཛཾ་གཏོར་གྱི་རྣམ་པ་ལ་མར་གྱིས་བྱུགས་ནས་ཁ་དོག་དཀར་པོར་བྱས་པ་རྒྱན་ལྡན་ཆེ་ཞིང་མཛེས་པའི་མཐར་དཀར་གསུམ་མངར་གསུམ་གྱི་བཟའ་བཅའ་མང་པོས་བསྐོར་བ་ཟངས་གཞོང་སོགས་རིན་པོ་ཆེའི་སྣོད་དུ་བཤམ། བུ་རམ་ནི་བྱ་རྒྱུད་སྤྱི་ལ་བཀག་པས་མི་རུང་ངོ༌། ། འོ་མ་སོགས་བཏུང་བའི་རྣམ་པའང་མང་དུ་བླུགས། མདུན་དུ་ཆུ་གཉིས་སྔོན་འགྲོའི་ཉེར་སྤྱོད་མཐོང་བརྒྱུད་ལྟར་བཤམ། རང་ཉིད་ཛཾ་དཀར་གྱི་བསྒོམ་བཟླས་བྱ་བའམ། ཆུ་སྦྱིན་སྐབས་སུ་བཤད་པའི་ཁ་སར་པ་ཎིའི་སྒྲུབ་ཐབས་གང་རུང་སྔོན་དུ་འགྲོ་བས། གཏོར་མ་ཆབ་ཀྱིས་བྲན་ཏེ། ཨ་མྲྀ་ཏས་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་འདོད་དགུ་འབྱུང་བའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱིས་བརླབས། མདུན་དུ་རྒྱུ་རིན་པོ་ཆེ་སྣ་ལྔ་ལས་གྲུབ་པའི་གཞལ་ཡས་ཁང་གི་དབུས་སུ་ཞེས་པ་ནས་ཡེ་ཤེས་པ་བསྟིམ་པའི་བར་སྒྲུབ་ཐབས་བཞིན་བྱས་ལ། གཙོ་འཁོར་ལྔའི་ཞལ་ནས་འོད་ཀྱི་སྦུ་གུ་བྱུང་སྟེ་གཏོར་མ་གསོལ་བར་བསམས་ལ། ནམ་མཁའ་མཛོད་ཀྱི་ཕྱག་རྒྱ་དང་བཅས་ཏེ། ཨོཾ་པདྨ་ཀྲོ་དྷ་ཨཱརྻ་ཛམྦྷ་ལ་ཧྲྀ་ད་ཡ་ཧཱུྃ་ཕཊ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་པ་ལན་གསུམ་མམ་བདུན་ལ་སོགས་པས་ཕུལ་བས་མཉེས་པར་བསམས་ལ། ཨོཾ་ཨཱརྻ་ཛམྦྷ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། ཆུ་སྦྱིན་སྐྱབས་ཀྱིས་བསྟོད་པའམ། ཡང་ན།
ཐུགས་རྗེ་ཆེན་པོའི་སྤྱན་ཆབ་ལས་འཁྲུངས་ཤིང༌། ། རྩེ་གསུམ་དབྱུག་པས་དུག་གསུམ་དབུལ་བ་སེལ། ། གནས་སྐབས་མཐར་ཐུག་དགོས་འདོད་ཀུན་འབྱུང་བ། ། ཡིད་བཞིན་ནོར་བུ་ཁྱོད་ལ་ཕྱག་འཚལ་ལོ། ། ཞེས་ཇོ་བོས་མཛད་པ་འདིས་བསྟོད་ལ། ནོར་བདག་ཆེན་པོ་འཁོར་དང་བཅས་པས་སོགས་ཀྱིས་འདོད་དོན་གསོལ་གདབ་གོང་ལྟར་བྱ། ཡི་གེ་བརྒྱ་པ་ལན་གསུམ་གྱིས་ལྷག་ཆད་བསྐང༌། མ་འབྱོར་པ་དང་སོགས་ཀྱིས་བཟོད་པར་གསོལ། མདུན་གྱི་ལྷ་རྣམས་རང་གི་སྙིང་གར་ཐིམ་པར་བསམས་ལ། སྐབས་སུ་བབ་པའི་བསྔོ་སྨོན་གྱི་རྒྱས་གདབ།
གཏོར་མ་བྱ་ཁྱི་སོགས་གཞན་ལ་མི་སྦྱིན་པར་དངོས་གྲུབ་ཀྱི་ཚུལ་དུ་རང་གི་ལོངས་སྤྱད་དོ། ། འདི་ནི་ཐུན་མཚམས་སོགས་སྐབས་གཞན་དུ་བྱ་བའི་ཚུལ་ཡིན་ལ། ཆུ་སྦྱིན་དང་སྦྲེལ་ན། སྦྱོར་བའི་སྐབས་ཟངས་གཞོང་དུ་འཕགས་པའི་སྐུ་བཞག་པའི་མདུན་དུ་དཀར་གསུམ་གྱིས་སྦགས་པའི་ཛཾ་གཏོར་བཤམ། འོ་མ་དང་ཆུ་གཙང་སོགས་བཏུང་བའི་རྣམ་པ་མང་དུ་བླུག ཆུ་སྦྱིན་ཕུལ་ཚར་བའི་མཚམས་སུ་འབྲུ་གསུམ་ལན་གསུམ་གྱིས་བྱིན་གྱིས་བརླབས་ལ། གོང་ལྟར་ཕུལ། མཆོད་བསྟོད་མན་ཆད་ཆུ་སྦྱིན་ལྟར་བྱའོ། ། དཔྱིད་དུས་པདྨའི་གསུང་གིས་སྦྲང་རྩིའི་མགྲིན། ། དགའ་བའི་འཕུར་ལྡིང་དང་བཅས་འགུགས་པ་འདིས། །
སྒྲུབ་པའི་ཐབས་འདིས་སྲིད་ཞིའི་ཕུན་ཚོགས་སྒོ། ། ནོར་སྦྱིན་དབང་པོ་དགྱེས་པའི་ཡ་མཚན་ངོམ། ། ཞེས་ཛམྦྷ་ལ་དཀར་པོ་ནང་གཏོར་མ་ལ་བརྟེན་ནས་སྒྲུབ་པ་འདོད་དགུ་འདྲེན་པའི་ཤིང་རྟ་ཞེས་བྱ་བ་འདིའང་ཡིག་རྙིང་ལས་འབྱུང་བ་ལྟར་བརྒྱུད་པའི་ཕྱག་ལེན་གྱིས་བརྒྱན་ཏེ། མཁས་དབང་བླ་མ་བཀྲ་ཤིས་དབང་ཕྱུག་གིས་མཛད་པ་སླད་ཀྱིས་བནྡེ་ཚུལ་ཁྲིམས་རིན་ཆེན་གྱིས་ཡིག་རྙིང་དང་བསྟུན་ཞུ་བསྟར་སོགས་བགྱིས་པ་བཀྲ་ཤིས་པར་གྱུར་ཅིག། །། ༄༅། །ཛམྦྷ་ལ་དཀར་པོ་གསང་བ་གའུ་ལ་བརྟེན་ནས་བསྒྲུབ་པ་རིན་པོ་ཆེ་དབང་གི་རྒྱལ་པོ་ཞེས་བྱ་བ་བཞུགས་སོ།། ༄༅། །བསིལ་ལྡན་སེམས་ཅན་འཁོར་བའི་དུཿཁ་ལས། ། གདོན་བྱེད་ཕྱག་ན་པདྨའི་ཐུགས་རྗེ་ཡི། ། རང་གཟུགས་རྨུགས་འཛིན་ཟླ་བའི་བཞིན་རས་ཅན། ། རིགས་བཞི་མཁའ་འགྲོར་བཅས་པས་དགེ་ལེགས་སྩོལ། ། གང་དེའི་སྒྲུབ་ཐབས་སྔོན་བྱོན་མཁས་པའི་གཞུང༌། །
རྣམ་དཔྱོད་ལྷ་ཡི་བཟོ་བོས་ལེགས་བསྐྲུན་པ། ། རིན་ཆེན་དབང་གི་རྒྱལ་པོའི་ཟ་མ་ཏོག ། འདོད་དགུ་ཆར་དུ་བསྙིལ་སླད་འདིར་ཁ་ཕྱེ། ། འདིར་ཇོ་བོ་དཱི་པཾ་ཀ་ར་ནས་བརྒྱུད་པའི་ཛམྦྷ་ལ་དཀར་པོའི་སྒྲུབ་ཐབས་ཀྱི་རིམ་པ་ལས། གསང་བ་གའུ་ལ་བརྟེན་ནས་སྒྲུབ་པ་ལ་གཉིས་ཏེ། ནོར་བདག་གི་གའུ་ལ་བརྟེན་ནས་ནོར་བསྒྲུབ་པ་དང༌། མཁའ་འགྲོ་བཞིའི་གའུ་ལ་བརྟེན་ནས་དབང་དུ་བསྡུ་བའོ། ། དེའི་དང་པོ་ལ་སྦྱོར་དངོས་རྗེས་གསུམ་ལས། སྦྱོར་བ་ནི། རྫས་ལ་རིན་པོ་ཆེ་སྣ་ཚོགས་ཀྱི་ཕྱེ་མ་བསྲེས་པའི་འཇིམ་པ་ལས་གའུ་ཟླུམ་པོའམ་གྲུ་བཞི་གང་རུང་རྒྱ་དང་དཔངས་སོར་བཅུ་དྲུག་ལས་མི་ཆུང་བ་ཞིག་བྱ།
ནས་འབྲས་གྲོ་ལ་སོགས་པ་འབྲུ་རིགས་གང་འབྱོར་སྐར་མ་བྲེ་དང་ལུག་གི་ཉི་མ་ལ་བསག གསེར་དངུལ་མུ་ཏིག་མུ་མེན་ཟངས་ལྕགས་ལ་སོགས་པ་རིན་པོ་ཆེའི་རིགས་གང་འབྱོར་སྐར་མ་རྒྱལ་ས་རི་ས་ག་གང་རུང་དང་གཟའ་སྤེན་པ་འཛོམ་པ་ལ་བསག མར་ཐུད་ལ་སོགས་པ་ཟས་ཀྱི་རིགས་ཐམས་ཅད་གཟའ་སྐར་བཟང་པོ་ལ་བསག འབྲི་གཡག་ལུག་ལ་སོགས་པ་ཕྱུགས་སྣ་ཚོགས་ཀྱི་སྤུ་རྙེད་ཚད་སྐར་མ་སྒྲོག་ལ་བསག་གོ ། གཞན་ཡང་མི་རིགས་བཟང་པོ་དབང་པོ་ཚང་བ་གཡང་ཅན་བཀྲ་ཤིས་པའི་ལག་ནས་གོས་སྣ་སྨན་སྣ་ཟས་སྣ་ལ་སོགས་པ་མདོར་ན་ས་སྟེང་གི་བཀྲ་ཤིས་པའི་རྫས་སྣ་རྙེད་ཚད། སོ་སོའི་གཡང་སྐར་རམ་གཟའ་སྐར་བཟང་པོ་ལ་བསག་ལ་གའུར་བླུགས་སོ། ། འོན་ཀྱང་བྲ་བོ་སྲན་ནག་ཡུངས་ནག་སོགས་འབྲུ་ནག་དང༌། རྟ་བོང་མཛོ་དྲེའུ་ཕག་རྣམས་ཀྱི་སྤུ་དང༌། ཤ་ཆང་ལ་སོགས་པ་ཟས་དམན་པའི་རིགས་ནི་མ་ཡིན་ནོ། ། དེ་ནས་རྭ་བ་རིན་པོ་ཆེའམ།
ས་ལ་རིན་པོ་ཆེ་བསྲེས་པའི་ལྡེ་གུ་ལས་ནོར་བདག་གི་སྐུ་སོར་བཞི་ལས་མི་ཆུང་བར་བྱ། དེའི་ནང་དུ་ཆོས་སྐུའི་རིང་བསྲེལ་སོགས་བཞུགས་ཚུལ་རྒྱས་བསྡུས་སྐབས་སུ་བབ་པ་སྤྱི་ལྟར་དང༌། མི་ཕྱུག་པོ་གཡང་ཅན་གྱི་ཁང་པའི་ས། དགེ་བའི་བཤེས་གཉེན་བཟང་པོའི་གཟིམས་ཁང་གི་ས། ཞིང་མུ་མའི་ས་དང་རིན་པོ་ཆེ་སྣ་ཚོགས་པ་སྤྱིན་བཟང་པོ་དང་བསྲེས་པས་འབྲང་རྒྱས་མཐེབ་ཆེན་གྱི་རྩེ་མོ་ཙམ་བྱས། དེ་དང་ལྷན་ཅིག་ཏུ་ཨོཾ་པདྨ་ཀྲོ་དྷ་ཨཱརྻ་ཛམྦྷ་ལ་ཧྲྀ་ད་ཡ་ཧཱུྃ་ཕཊ། ཨོཾ་པི་ཤ་ནི་སྤྱིར་ཛམྦུའི་གླིང་དང་ཁྱད་པར་ཡུལ་ཕྱོགས་འདི་ཉིད་ན་ཆོས་སྤྱོད་དགེ་བ་བཅུ་ལྷུར་ལེན་པའི་དགེ་སློང་གི་དགེ་འདུན་གྱི་ཚོགས་བརྒྱ་སྟོང་ཕྲག་མང་པོ་འདུ་བ་དང༌། ཆོས་ཀྱི་སྦྱིན་བདག་ཏུ་གྱུར་པའི་རྒྱལ་པོ་དང་བློན་པོ་དང་བཙུན་མོ་དང་མི་ཆེན་ལ་སོགས་པ་མི་དང་མི་མ་ཡིན་པ་ཐམས་ཅད་དང༌། འཇིག་རྟེན་ཁམས་ཀྱི་དཔལ་འབྱོར་ལོངས་སྤྱོད་ཐམས་ཅད་སྒྲུབ་པ་པོ་བདག་གི་དབང་དུ་གྱུར་ཅིག་སྭཱ་ཧཱ། ཞེས་པ་རྒྱ་ཤོག་ལ་གསེར་དངུལ་ལམ་མཚལ་གྱིས་བྲིས་པ་དབུ་ནས་མར་དྲིལ་བའི་ཤོག་དྲིལ་མང་ཙམ་དང༌།
དར་ཟབ་རིན་པོ་ཆེ་ལ་སོགས་པ་གོང་གི་རྫས་སྣ་ཚོགས་ཚད་ནོར་བདག་གི་ཐུགས་ཀར་གཞུག རྩི་ཚོན་བཏང་བ་བཅས་གྲུབ་རྗེས། སྦྱོང་ཁྲུས་སྔོན་དུ་འགྲོ་བའི་རབ་གནས་མདོར་བསྡུས་གཞན་ནས་འབྱུང་བ་ལྟར་བྱས་པའི་སྐུ་གཟུགས་དེ་གའུའི་ནང་དུ་གཞུག་ལ། སྟེགས་མཐོ་བར་གཞི་གཙང་མ་དཀར་པོའི་སྟེང་དུ་ནས་ཀྱི་ཚོམ་བུ་དགུ་བཀོད་པའི་དབུས་མའི་སྟེང་དུ་གའུ་དར་དཀར་པོས་བཀབ་ལ་བཞག དེའི་མཐར་ཉེར་སྤྱོད་ལ་སོགས་པའི་མཆོད་པ་ཅི་འབྱོར་པ་དང༌། དཀར་གསུམ་གྱི་གཏོར་མ་བཟའ་བ་སྣ་ཚོགས་ཀྱིས་བསྐོར་བའང་བཤམ། གཞན་ཡང་ཆུ་སྦྱིན་གྱི་ཆས་ལ་སོགས་པ་ཉེ་བར་མཁོ་བ་མ་ཚང་བ་མེད་པ་སྟ་གོན་བྱ། གཉིས་པ་དངོས་གཞི་ནི། རང་ཉིད་སྟན་བདེ་བ་ལ་འདུག་སྟེ། མཆོད་པ་བྱིན་བརླབ་བྱ་རྒྱུད་ལྟར་བྱ།
ཡིག་རྙིང་ལ་ལར་རང་ཉིད་ཛམྦྷ་ལར་བསྒོམས་པར་བཤད་པ་ལྟར་ན་མཁན་ཆེན་ངག་དབང་ཆོས་གྲགས་སོགས་ཀྱིས་མཛད་པའི་སྒྲུབ་ཐབས་ལྟར་བཟླས་པ་དང་བཅས་པ་གྲུབ་པའི་རྗེས་སམ། ཡང་ན་ཆུ་སྦྱིན་སྐབས་སུ་བཤད་པའི་ཁ་སརྤ་ཎིའི་སྒྲུབ་ཐབས་ཀྱིས་ཀྱང་རུང་བས་བཟླས་པ་ཡན་ཆད་གྲུབ་རྗེས། མདུན་གྱི་གའུ་སྐུ་རྟེན་དང་བཅས་པ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་མདུན་གྱི་གའུ་རྒྱུ་རིན་པོ་ཆེ་སྣ་ལྔ་ལས་གྲུབ་པའི་གཞལ་ཡས་ཁང་དུ་གྱུར་པའི་ནང་དུ་འཇིག་རྟེན་ཁམས་ཀྱི་ལྷ་མིའི་དཔལ་འབྱོར་ལོངས་སྤྱོད་ཕུན་སུམ་ཚོགས་པས་གང་བར་གྱུར། ཅེས་དང༌། སྔགས་དྲུག་ཕྱག་རྒྱ་དྲུག་གིས་རྒྱས་པར་སྤེལ། དེ་ལྟ་བུའི་གཞལ་ཡས་ཁང་པའི་དབུས་སུ་ཛཾ་ལས་ཁ་ཊྭཱཾ་ག་རྩེ་གསུམ་སོགས་ནས་ཡེ་ཤེས་པ་བཅུག་པའི་བར་སྒྲུབ་ཐབས་བཞིན་བྱ། ཡིག་རྙིང་ལས་ནོར་བདག་གཙོ་འཁོར་ལྔ་སྐད་ཅིག་གིས་བསྐྱེད་པ་ལས་ཡེ་ཤེས་པ་བཅུག་པ་སོགས་མི་གསལ་ཡང་མཁན་ཆེན་ངག་དབང་ཆོས་གྲགས་ཀྱི་སྒྲུབ་ཐབས་ལས་བཤད་དོ། ། དེ་ལྟར་གའུ་ལྷ་ལྔར་གསལ་བར་བསྒོམས་ནས།
ཨོཾ་ཨཱརྻ་ཛམྦྷ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། བསྟོད་པ་རྒྱས་བསྡུས་གང་རིགས་དང༌། ཀྱེ་འདི་ནི་ཐུགས་རྗེ་ཆེན་པོ་ནོར་ལྷ་འཕགས་པ་ནི། ། གཏི་མུག་རྣམ་དག་ཆོས་དབྱིངས་ཡེ་ཤེས་ངོ་བོ་ཉིད། ། མདོག་དཀར་རིན་ཆེན་རྒྱན་བཅས་ཞལ་གཅིག་ཕྱག་གཉིས་ན། ། རྩེ་གསུམ་བེ་ཅོན་འཛིན་མཛད་ཞལ་གདངས་འབྲུག་ལ་ཞོན། ། དབུ་སྐྲ་དཀར་སེར་གྱེན་མཛེས་སྤྱན་གསུམ་སྲིད་གསུམ་གཟིགས། ། འཕགས་པ་ཁྱོད་ལ་ཕྱག་འཚལ་མཆོད་དོ་དངོས་གྲུབ་སློང༌། ། ཤར་དུ་ཞེ་སྡང་རྣམ་དག་མེ་ལོང་ཡེ་ཤེས་སྐུ། ། རྡོ་རྗེ་མཁའ་འགྲོ་མཐིང་ནག་ཞལ་གཅིག་ཕྱག་གཉིས་མ། །
གཡས་པས་རྡོ་རྗེ་གཡོན་པས་རྟེན་འབྲེལ་རྫས་རྣམས་བསྣམས། ། ལྷོ་རུ་སེར་སྣ་རྣམ་དག་མཉམ་ཉིད་ཡེ་ཤེས་སྐུ། ། རིན་ཆེན་མཁའ་འགྲོ་སེར་མོ་ཞལ་གཅིག་ཕྱག་གཉིས་མ། ། གཡས་པས་རིན་ཆེན་གཡོན་པས་ལྕགས་ཀྱུ་བསྣམས། ། ནུབ་ཏུ་འདོད་ཆགས་རྣམ་དག་ཀུན་རྟོག་ཡེ་ཤེས་སྐུ། ། པདྨ་མཁའ་འགྲོ་དམར་མོ་ཞལ་གཅིག་ཕྱག་གཉིས་མ། ། གཡས་པས་པདྨ་གཡོན་པས་རིན་ཆེན་རྒྱལ་མཚན་བསྣམས། ། བྱང་དུ་ཕྲག་དོག་རྣམ་དག་བྱ་གྲུབ་ཡེ་ཤེས་སྐུ། ། ལས་ཀྱི་མཁའ་འགྲོ་ལྗང་གུ་ཞལ་གཅིག་ཕྱག་གཉིས་མ། ། གཡས་པས་རྒྱ་གྲམ་གཡོན་པས་ནོར་གྱི་རྐྱལ་པ་བསྣམས། །
ཀུན་ཀྱང་རིན་ཆེན་རྒྱན་གྱིས་བརྒྱན་པ་རྡོ་རྗེའི་སྐྱིལ་ཀྲུང་ཕྱེད་བཅས་བཞུགས། ། མཁའ་འགྲོ་བཞི་ལ་ཕྱག་འཚལ་མཚན་བསྟོད་དངོས་གྲུབ་སློང༌། ། ནོར་རྣམས་སྟེར་བ་མེད་ན་ནོར་ལྷའི་མིང་མ་མཆིས། ། ནོར་རྣམས་སྟེར་ཕྱིར་ནོར་གྱི་ལྷ་རུ་གྲགས་པས་ན། ། ཐུགས་རྗེའི་ཕྱག་རྐྱང་རིན་ཆེན་གཏེར་ཕྱེ་ནོར་སྟེར་བས། ། ཕོངས་པའི་ཚོགས་རྣམས་དཔལ་དང་འབྱོར་པས་ཕྱུག་པར་མཛོད། ། ཅེས་བྷེ་ཏ་བཛྲས་མཛད་པ་འདིས་ཀྱང་བསྟོད་དོ། ། དེ་ནས་རང་གི་དཔྲལ་བར་སིནྡྷཱུ་རའི་ཐིག་ལེ་བྱས་ལ་མཚམས་དམ་དུ་བཅད་དེ་མི་ཚིག་མི་བསྲེ་བར་མདུན་གྱི་ལྷ་ལ་དམིགས་ཏེ། ཨོཾ་པདྨ་ཀྲོ་དྷ་ཨཱརྻ་ཛམྦྷ་ལ་ཧྲྀ་ད་ཡ་ཧཱུྃ་ཕཊ། ཅེས་ཐུན་རེ་ལ་ཇི་ལྟར་རིགས་པ་བཟླ།
མཁའ་འགྲོ་བཞི་ལ་དམིགས་ཏེ། ཨོཾ་བཛྲ་ཌཱ་ཀི་ནི་པི་ཤ་ནི་སྭཱ་ཧཱ་ཞེས་སོགས་མཁའ་འགྲོ་བཞིའི་སྔགས་ཀྱང་ཅུང་ཟད་བཟླ། མཐར་ནོར་བདག་ཆེན་པོ་འཁོར་དང་བཅས་པས་སོགས་ཀྱིས་འདོད་དོན་གསོལ་གདབ་བྱ། གཏོར་མ་ཆུ་གཙང་གིས་སྦྱངས་ཏེ། བསང་སྦྱངས་ནས་བསྟོད་པའི་བར་གོང་ལྟར་བྱ། འདོད་གསོལ་འདིར་བྱས་ཀྱང་ཆོག ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་བཟོད་པར་གསོལ། ། ཕྱོགས་བཅུ་ན་བཞུགས་པའི་སོགས་ནས་བྱེ་བྲག་ཏུ་ཡང་མདུན་གྱི་རྟེན་འདི་ཉིད་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་ཆོས་དང་མཐུན་པའི་དཔལ་འབྱོར་ཕུན་སུམ་ཚོགས་པ་སྩལ་དུ་གསོལ།
ཁྱད་པར་དུ་རྟེན་འདི་ཉིད་གང་དུ་བཞུགས་པའི་ས་ཕྱོགས་སུ། ཆོས་སྤྱོད་དགེ་བ་བཅུ་ལྷུར་ལེན་པའི་དགེ་སློང་གི་དགེ་འདུན་གྱི་ཚོགས་བརྒྱ་སྟོང་ཕྲག་མང་པོ་འདུ་བ་དང༌། ཆོས་ཀྱི་སྦྱིན་བདག་ཏུ་གྱུར་པའི་རྒྱལ་པོ་དང་བློན་པོ་དང་བཙུན་མོ་དང་མི་ཆེན་སྟོབས་ལྡན་འབྱོར་ལྡན་ཐམས་ཅད་དང༌། འཇིག་རྟེན་ཁམས་ཀྱི་ལྷ་མིའི་དཔལ་འབྱོར་ལོངས་སྤྱོད་ཕུན་སུམ་ཚོགས་པ་ཐམས་ཅད་རྟེན་འདིའི་དབང་དུ་གྱུར་ཅིག་སྭཱ་ཧཱ། ཨོཾ་སུ་པྲ་ཏིཥྛ་སོགས་བརྗོད་ཅིང་གའུ་ལ་མེ་ཏོག་གཏོར་ལ་བཀྲ་ཤིས་བསྔོ་སྨོན་གྱི་རྒྱས་གདབ། ཐུན་མཚམས་སུ་ཆུ་སྦྱིན་མ་ཆག་པར་བྱ། སྲོད་ལ་རྣམ་པར་མི་རྟོག་པའི་ངང་ལ་བཞག་ནས། ཏདྱ་ཐཱ། ཨོཾ་ཚོམ་མེ་ལེ་དུ་ཀ་ཧཱུྃ་ཕཊ་སྭཱ་ཧཱ། ཞེས་བརྒྱ་རྩ་རེ་མ་ཆག་པར་བཟླས་ན་ཟས་འདུ་བར་འགྱུར་རོ། །
དེ་ལྟར་ཐུན་བཞིའམ་གསུམ་གྱི་རིམ་པས་རྩེ་གཅིག་ཏུ་བསྒྲུབས་ན། རབ་ཞག་བདུན། འབྲིང་ཉེར་གཅིག ཐ་མ་ཟླ་བ་གཅིག་ནས་རྟགས་རྣམས་འབྱུང་སྟེ། དེའང་ཁྲོམ་མང་པོའི་ཚོགས་པ་དང༌། འབྲུའི་གསེབ་ཏུ་ཉལ་བ་དང༌། ཚུར་ཕྱག་འཚལ་བ་དང༌། ཆར་ཆེན་པོ་འབབ་པ་དང༌། གོས་གསར་པ་གྱོན་པ་དང་འབུལ་བ་མང་པོ་བྱུང་བ་རྨིས་ན་འགྲུབ་པའི་རྟགས་ཡིན་ནོ། ། དེ་ལྟར་བྱུང་ན་ཟས་ནོར་གཤིས་ཀྱིས་ལྷུན་གྲུབ་ཏུ་འབྱུང་ངོ༌། །
རྟགས་ཚང་བ་དང་གོང་གི་སྔགས་ཀྱི་མཐར་མི་སྙིང་སྒུལ་བའི་སྔགས་ཨོཾ་པི་ཤ་ནི་ཞེས་པ་སྤེལ་ཚིག་དང་བཅས་པ་སྔར་བཤད་པ་ལྟར་ཐུན་རེ་ལ་ཇི་ལྟར་རིགས་པ་བཟླ་བ་ཞག་བདུན་ནམ་གསུམ་ལས་མི་ཉུང་བར་བྱ། དེའང་བཟླས་པ་དཀྱུས་མའི་རྗེས་སུ་སྔགས་སྤེལ་ཚིག་ཅན་བཟླ་བ་མ་གཏོགས་ཆོ་ག་གཞན་ཐམས་ཅད་སྔར་དང་འདྲའོ། ། གསུམ་པ་རྗེས་ནི། དེ་ལྟར་བསྒྲུབས་པའི་གའུ་དེ་དར་གོས་ལ་སོགས་པས་དྲིལ་ནས་བང་མཛོད་དུ་འབྲུ་དང་བཀྲ་ཤིས་པའི་རྫས་སྣ་ཅི་འཛོམ་སྤུངས་པའི་དབུས་སུ་གཞག་ལ། སྐབས་སྐབས་སུ་མཆོད་གཏོར་དབུལ། ལོངས་སྤྱོད་གང་བྱུང་གི་ཕུད་ཀྱིས་མཆོད་ཅིང་གཞན་གྱིས་མ་མཐོང་བར་གསང་དམ་པར་བྱ། གཏོར་མ་ལ་སོགས་པའི་མཆོད་རྫས་དམན་མ་རྣམས་དངོས་གྲུབ་ཀྱི་ཚུལ་དུ་རང་གིས་ལོངས་སྤྱད་པའམ། ཉེ་ལོགས་སུ་སྤུངས་ནས་བཞག་པ་ལས་ཕྱིར་མི་གཏོང་བ་དང༌། ཁྱད་པར་བྱ་ཁྱི་དང་བ་གླང་དང་མི་གཞན་ལ་མི་སྦྱིན་པ་ནི་རྟེན་འབྲེལ་གྱི་གནད་ཡིན། གཞན་ཡང་གཡང་ཅན་གྱི་ནོར་རྫས་རྙེད་ན་གའུར་བླུགས་པའམ་མཐར་སྤུངས་ནས་བཞག
རང་ལ་དངོས་གྲུབ་གང་བྱུང་འདོད་སྲེད་ཀྱིས་མི་བསགས་པར་དཀོན་མཆོག་མཆོད་པ་དང༌། དབུལ་ཕོངས་ལ་སྦྱིན་པ་སོགས་དགེ་བའི་ཕྱོགས་ལ་གཏོང་བ་ནོར་ལྷ་སྤྱིའི་དམ་ཚིག་ཡིན་ནོ། ། གཉིས་པ་མཁའ་འགྲོ་བཞིའི་གའུ་ལ་བརྟེན་ནས་དབང་དུ་བསྡུ་བ་ལའང་སྦྱོར་དངོས་རྗེས་གསུམ་ཕལ་ཆེར་སྔར་དང་འདྲ་བ་ལས། དང་པོ་སྦྱོར་བའི་ཁྱད་པར་ནི། སྔར་བཤད་པའི་རྒྱུ་ལས་ནོར་བདག་གི་གའུ་ལས་སོར་བཞི་ཙམ་ཆུང་བའི་མཁའ་འགྲོ་བཞིའི་གའུ་བྱ། གཙོ་འཁོར་ལྔ་ཀའི་གའུར་སྐུ་མདོག་དང་མཐུན་པའི་ཚོན་བྱུགས། མདུན་རྟགས་མི་ནོར་བའི་མཚན་མ་བྱ། སྔར་བསགས་པའི་རྫས་རྣམས་ཀྱིས་སུམ་གཉིས་ཙམ་དགང༌། ཁྱད་པར་པདྨ་མཁའ་འགྲོའི་གའུར་གོང་གི་རྫས་ཀྱི་སྟེང་དུ་དབང་ལག་སོགས་ཀླུ་སྨན་རྣམས་བླུགས། གཙོ་བོའི་སྐུ་སྔར་ལྟར་དང༌།
མཁའ་འགྲོ་བཞིའི་སྐུ་གཙོ་བོ་ལས་ཆུང་བ་བྱས་ལ། ལས་ཀྱི་མཁའ་འགྲོའི་ཐུགས་ཀར། ཨོཾ་ཀརྨ་ཌཱ་ཀི་ནི་ཧཱུྃ་ཕཊ། ཨོཾ་པི་ཤ་ནི་ཡུལ་འདི་ཞེས་བྱ་བའི་རྒྱལ་པོ་དང་བཙུན་མོ་དང་བློན་པོ་ལ་སོགས་པ་ཆེ་བཙན་ཕྱུག་པའི་འགྲོ་བ་མང་པོ་སྒྲུབ་པ་པོ་བདག་གི་དབང་དུ་གྱུར་ཅིག་སྭཱ་ཧཱ། ཞེས་གསེར་དངུལ་སོགས་ཀྱིས་བྲིས་པ་བཅུག མགྱོགས་འགྲོའི་སྤུས་ལྷ་མོའི་རྐང་པ་དཀྲིས་ན་མྱུར་དུ་འོང་བ་ཡིན་གསུངས། དེ་བཞིན་དུ་པདྨ་ཌཱ་ཀིའི་ཐུགས་ཀར། ཨོཾ་པདྨ་ཌཱ་ཀི་ནི་ཧཱུྃ་ཕཊ། ཨོཾ་པི་ཤ་ནི་རྒྱལ་པོ་དང༌། བློན་པོ་དང༌།
ཡུལ་མི་དབང་ཆེ་བ་རྣམས་དང༌། ནོར་བུའི་བདག་པོ་ཀླུ་ཆེན་པོ་དང༌། ཡུལ་ལྷ་དང་ཡུལ་གྱི་བདག་པོ་ལ་སོགས་པ་ཞེས་དང༌། རྡོ་རྗེ་མཁའ་འགྲོའི་ཐུགས་ཀར། ཨོཾ་བཛྲ་ཌཱ་ཀི་ནི་ཧཱུྃ་ཕཊ། ཨོཾ་པི་ཤ་ནི་སྟེང་ལྷའི་སྲིད་པ། བར་མིའི་སྲིད་པ། འོག་ཀླུའི་སྲིད་པ་ཐམས་ཅད་ཅེས་དང༌། རིན་ཆེན་མཁའ་འགྲོའི་ཐུགས་ཀར། ཨོཾ་རཏྣ་ཌཱ་ཀི་ནི་ཧཱུྃ་ཕཊ།
ཨོཾ་པི་ཤ་ནི་འཇིག་རྟེན་ཁམས་ཀྱི་ཟས་ནོར་ཐམས་ཅད་ཅེས་སོགས་བྲིས་པ་རྣམས་བཅུག་པ་རང་རང་གི་གའུར་གཞུག་པ་སོགས་འདྲའོ། ། ཚོམ་བུ་དབུས་མའི་སྟེང་དུ་ནོར་བདག་གི་གའུ། དེའི་མདུན་དུ་རྡོ་རྗེ་མཁའ་འགྲོ། གཡས་སུ་རིན་ཆེན་མཁའ་འགྲོ། རྒྱབ་ཏུ་པདྨ་མཁའ་འགྲོ། གཡོན་དུ་ལས་ཀྱི་མཁའ་འགྲོའི་གའུ་རྣམས་ཞལ་གཙོ་བོ་ལ་ཕྱོགས་པར་དགྲམ། མཆོད་གཏོར་འདྲ། གཉིས་པ་དངོས་གཞིའི་ཁྱད་པར་ནི། གཙོ་བོའི་སྔགས་ཀྱི་རྗེས་སུ། རྡོ་རྗེ་མཁའ་འགྲོ་མ་ལ་དམིགས་ཏེ།
ཨོཾ་བཛྲ་ཌཱ་ཀི་ནི་པི་ཤ་ནི་སྭཱ་ཧཱ། ཞེས་དང༌། དེ་བཞིན་དུ། ཨོཾ་རཏྣ་ཌཱ་ཀི་ནི་པི་ཤ་ནི་སྭཱ་ཧཱ། ཨོཾ་པདྨ་ཌཱ་ཀི་ནི་པི་ཤ་ནི་སྭཱ་ཧཱ། ཨོཾ་ཀརྨ་ཌཱ་ཀི་ནི་པི་ཤ་ནི་སྭཱ་ཧཱ། ཞེས་པ་རྣམས་གཙོ་བོའི་བཅུ་ཆ་བཟླ། འདི་ལ་བསྙེན་པའི་གྲངས་མ་བཤད་ཀྱང་རྟགས་མ་བྱུང་གི་བར་དུ་བསྒྲུབ་བོ། ། ཡིག་རྙིང་ལས། མཁའ་འགྲོ་བཞིའི་སྔགས་བྲི་བའི་སྐབས།
ལས་ཀྱི་མཁའ་འགྲོའི་སྔགས་གོང་དུ་བཀོད་པ་ལྟར་དང༌། གཞན་གསུམ་ལ་ཧཱུྃ་ཕཊ་མེད་པ་སྤེལ་ཚིག་སྦྱར་བ་བྱུང་ནའང་སྔགས་གོང་མའི་རིགས་འགྲེ་མཛད་པར་མངོན་ལ། འཁོར་གྱི་སྔགས་བཟླ་བ་མི་གསལ་ཡང་གཙོ་བོའི་སྐབས་ཀྱི་ཤུགས་ལས་ཤེས་སོ། ། རྟགས་ཚར་ནས་སྔགས་ཀྱི་མཐར་མི་སྙིང་བསྒུལ་བའི་སྔགས་སྤེལ་ཚིག་དང་བཅས་པ་བཟླ་བ་ཡང་འཁོར་སྔགས་སྤེལ་ཚིག་ཅན་བསྣན་པ་མ་གཏོགས་འདྲ། བཟླ་བྱའི་འཁོར་སྔགས་འདི་རྣམས་ལས་སྔགས་དང་མི་སྦྲེལ་བའི་ཚེ་གོང་ལྟར་ཧཱུྃ་ཕཊ་ཡན་དང༌། སྦྲེལ་བའི་ཚེ་བྲི་བའི་སྐབས་ཇི་ལྟ་བ་བཞིན་དགོས་པ་ལྟ་བུར་འདུག་ཀྱང༌། ཧཱུྃ་ཕཊ་མེད་པའི་མི་སྙིང་སྒུལ་བའི་སྔགས་དང་སྦྲེལ་བ་འདི་བཞིན་རྗེས་གནང་གི་ཡིག་རྙིང་དང༌། ངག་དབང་ཆོས་གྲགས་ཀྱི་སྒྲུབ་ཐབས་ལས་བྱུང་བ་ལྟར་བྲིས་པ་ཡིན་ནོ། ། གསུམ་པ་རྗེས་ཀྱི་ཁྱད་པར་ནི། རི་རྒྱལ་པོ་གདན་ལ་བཞུགས་པ་འདྲ་བ།
རྩྭ་དང༌། ཤིང་དང༌། བྱ་དང་རི་དྭགས་མང་བ། རི་དཔྱད་ལེགས་པ། རི་བྲག་ཐམས་ཅད་འདུད་པའི་ཚུལ་དུ་ཡོད་པ། རི་གཞན་གྱི་ཆུ་རྣམས་ཁོའི་ཕྱོགས་སུ་འབབ་པ། ཤིན་ཏུ་བཀྲ་ཤིས་པའི་རི་ཐང་མཚམས་སུ་ཕྱིན་ལ་གནས་དེའི་གཞི་བདག་ལ་བསངས་དང་གཏོར་མ་བཏང༌། འདོད་དོན་སྒྲུབ་པའི་ཕྲིན་ལས་བཅོལ། དེར་ས་གཏིང་རིང་དུ་བྲུས་ལ་རྡོ་སྒྲོམ་སོགས་འཐས་པར་བྱ། འབྲུ་སྣ་ཚོགས་ཅུང་ཟད་བཀྲམ་པའི་དབུས་སུ་ལས་ཀྱི་མཁའ་འགྲོའི་གའུ་རང་ལ་ཞལ་ཕྱོགས་སུ་བསྟན་དེ་བཞག
སྟེང་ནས་གཡམ་པ་དང་བར་ཐམས་ཅད་རྡེའུ་སོགས་ཀྱིས་བཀང་ནས་མི་མངོན་པར་སྦའོ། ། དེ་བཞིན་དུ་རི་དེའི་ལུང་པའི་ཆུ་འགོར་བསང་དང་གཏོར་མ་བཏང༌། ཁྱད་པར་ཆུ་དེ་ལ་གནས་པའི་ཀླུ་ལ་ཀླུ་གཏོར་རྒྱས་བསྡུས་ཅི་རིགས་བཏང་ནས། ཕྲིན་ལས་བཅོལ་ལ་དེར་པདྨ་མཁའ་འགྲོའི་གའུ་སྦའོ། ། དེས་ཆུ་དེ་འཐུང་ཚད་དབང་དུ་འགྱུར་བ་དང༌། ཇོ་བོའི་ཞལ་ནས་ཆུ་དེ་ཕྱིའི་རྒྱ་མཚོར་ཕྱིན་པས་ཀླུ་ཐམས་ཅད་དགྱེས་ནས་ནོར་བུ་རྣམས་ཁྱེར་འོང་བར་འགྱུར་རོ། ། དེའི་ཚེ་གང་ཟག་དེའི་དབང་དུ་འགྱུར་བ་ཡིན་ཏེ་མང་པོས་བཀུར་བ་ལྟ་བུར་འགྱུར་གསུངས། རི་དེའི་རྩེ་མོར་བསང་སོགས་སྔར་ལྟར་བྱས་ལ། རྡོ་རྗེ་མཁའ་འགྲོའི་གའུ་སྦའོ། ། དེས་རི་དེ་མཐོང་ཚད་དབང་དུ་འགྱུར་གསུངས།
རིན་ཆེན་མཁའ་འགྲོའི་གའུ་རང་གི་ཐབ་ཀྱི་འོག་ཏུ་སྦའོ། ། དེས་ཟས་འདུ་བར་འགྱུར་རོ། ། འཇིག་རྟེན་དབང་དུ་བྱ་བས་དེ་ལྟར་བྱའི། ། ནོར་སྒྲུབ་རྐྱང་པ་ལ་ནོར་བདག་གི་སྐུ་གཅིག་པུ་བསྒྲུབ་པ་ལས་གཞན་མི་དགོས་སོ། ། ནོར་བདག་གི་གའུ་སྔར་ལྟར་བང་མཛོད་དུ་འབྲུའི་གསེབ་ཏུ་སྦའོ། ། དེ་ལྟར་སྒྲུབ་པ་རབ་འབྲིང་གང་རུང་གྲུབ་ནས་རྟག་ཏུ་གཏོར་མ་དང་ཆུ་སྦྱིན་གང་རུང་རེ་དང༌། རྣམ་པར་མི་རྟོག་པའི་ངང་ནས་སྔགས་བརྒྱ་རྩ་བརྒྱད་མ་ཆག་པར་བཟླའོ། ། འདི་བྱ་བའི་རྒྱུད་ཀྱི་ནོར་བུའི་རིགས་ཡིན་པས། ཤ་ཆང་སྒོག་བཙོང་སོགས་སྤང་བ་དང༌། ཁྲུས་དང་གཙང་སྦྲ་ལ་འབད་པ་གལ་ཆེ།
སྒྲུབ་པ་ལ་འཇུག་པ་དང༌། རྫས་བསགས་པའི་ཚེ་གཟའ་སྐར་འཕྲོད་སྦྱོར་ལེགས་པའང་རྟེན་འབྲེལ་གྱི་གནད་ཡིན་པས་ཞིབ་ཏུ་རྩིས་གཞུང་རྣམས་ལས་འབྱུང་བ་ལྟར་བླང་དོར་ཚུལ་བཞིན་དུ་བྱ་ཞིང་རགས་པ་ཙམ་ཡིག་རྙིང་ལས་བྱུང་བ་ལྟར་གོང་དུ་བཤད་པ་བཞིན་དང༌། ཁྱད་པར་བེའུ་རྫི་དང་སྤེན་པའི་འགྲུབ་སྦྱོར་ལ་ཤིན་ཏུ་ལེགས། བྱེ་བྲག་སོ་སོའི་གཡང་སྐར་ནི། སྣར་མ་ཕྱུགས་ཀྱི་གཡང་སྐར། མགོ་སྐྱེས་པའི་གཡང་སྐར། ནབ་སོ་ལུག་གི་གཡང་སྐར། ཁྲ་གནག་གི་གཡང་སྐར། བྱ་རོག་ར་ལུག་གི་གཡང་སྐར། སྒྲོག་རྟ་བོང་གི་གཡང་སྐར།
སེ་སྨད་རིན་པོ་ཆེའི་གཡང་སྐར། བྲེ་འབྲུའི་གཡང་སྐར། རྐྱལ་པ་ནས་ཀྱི་གཡང་སྐར། སྒང་ལྐོག་ས་ཞིང་གི་གཡང་སྐར་ཡིན་པར་བཤད་དོ། ། གཟའ་སྤེན་པ་མཆོག ལྷག་པ་བཟང༌། པ་སངས། ཕུར་བུ། ཟླ་བ་འབྲིང་དུ་བཤད་དོ། ། སྐུ་གཟུགས་གཞུང་ལས་ལྡེར་སྐུར་བཤད་པས་གྲུབ་ན་ཤིན་ཏུ་ལེགས།
མ་གྲུབ་ན་རྫས་ལས་སྐུའི་ཕྱིར་ཕྱི་དབྱིབས་ལྟ་བུ་ཁོང་སྟོང་བཅོས་ལ་ངོས་ལ་སྐུ་གཟུགས་བྲི། ནང་དུ་སྔགས་དང་རྫས་གཞུག་ནའང་རུང་ངམ་སྙམ་མོ། ། ཡིག་རྙིང་ལ་ལར། གཙོ་བོའི་སྐུ་གཟུགས་ཀྱི་ཐུགས་ཀར་སྔགས་སྤེལ་ཚིག་ཅན་གཞུག་པར་བཤད་པའི་རྗེས་སུ། མཁའ་འགྲོ་སྡེ་བཞི་ཡང་རང་རང་གི་སྔགས་ལ་པི་ཤ་ནི་བཏགས་ལ་གཞུག་གོ ། གའུའི་ནང་ཕྱོགས་མ་ནོར་བར་བྱའོ། ། ཞེས་འབྱུང་བས། གའུ་གཅིག་ལ་གཙོ་འཁོར་ལྔ་ཀའི་སྐུ་བཅུག་ནས་བསྒྲུབ་པའང་བཤད་དོ། ། དེ་ལྟ་བུའི་རྨུགས་འཛིན་དབང་པོའི་སྒྲུབ་ཐབས་རྣམས་ཉམས་སུ་བླངས་པའི་ཕན་ཡོན་ནི་གོང་དུ་བཤད་པ་རྣམས་དང༌། ཚེ་འདི་ལ་ཟས་ནོར་གྱིས་མི་ཕོངས་པ་དང༌།
ཕྱི་མ་སྣང་བ་མཐའ་ཡས་ཀྱི་ཞིང་དུ་སྐྱེ་བ་སོགས་ཡོན་ཏན་དཔག་ཏུ་མེད་པ་འབྱུང་བ་ནི་འཕགས་པ་སྤྱན་རས་གཟིགས་ཀྱི་ཐུགས་རྗེ་དང་སྨོན་ལམ་དཔག་ཏུ་མེད་པ་ཤུགས་ལས་འབྱུང་བ་ཉིད་དོ། ། འདོད་པའི་རེ་སྐོང་གང་དེ་གའུར་བརྟེན། ། སྒྲུབ་ཐབས་སྔོན་བྱོན་དམ་པའི་ཞལ་ལུང་དུ། ། གབ་སྦས་མདུད་པ་བོར་བ་རྣམ་དཔྱོད་ཀྱི། ། སོར་རྩེས་འགྲོལ་བའི་རེས་སོན་བླ་མའི་དྲིན། ། དེ་རྣམས་ཀྱིས་ཛམྦྷ་ལ་དཀར་པོ་གསང་བ་གའུ་ལ་བརྟེན་ནས་བསྒྲུབ་པ་རིན་པོ་ཆེ་དབང་གི་རྒྱལ་པོའི་ཟ་མ་ཏོག་ཅེས་བྱ་བ་མ་ཚང་བ་མེད་པ་བསྟན་ཟིན་ཏོ། ། སྨྲས་པ། དེ་ལྟར་གསང་ཆེན་རྒྱུད་སྡེ་རྒྱ་མཚོ་ལས། ། རྒྱ་བོད་མཁས་པའི་དེད་དཔོན་གྱིས་དྲངས་པའི། ། མན་ངག་རིན་ཆེན་དབང་གི་ཟ་མ་ཏོག །
འབྲེལ་ཚད་དོན་ལྡན་དམ་པའི་དྲིན་ལས་རྙེད། ། དགོས་འདོད་ཀུན་འབྱུང་ཡིད་བཞིན་ནོར་བུ་ཡང༌། ། རྙེད་དཀའ་རིན་ཐང་ཆེ་བར་མ་ཤེས་ཤིང༌། ། དད་ཅིང་འདུན་པས་གསོལ་བ་མ་བཏབ་ན། ། ཐ་མལ་དངོས་པོ་གཞན་དང་ཁྱད་ཅི་ཞིག ། མི་ཤེས་ཤེས་པར་རློམ་པའི་འོལ་སྤྱོད་ཀྱིས། ། ཡང་དག་དག་པའི་གཞུང་བཟང་མ་བཅོས་ཤིང༌། ། གནས་སྐབས་སྐབས་སུ་བབ་པའི་མཚམས་སྦྱོར་ཙམ། ། མཐོང་བརྒྱུད་བརྒྱུད་པའི་ཕྱག་བཞེས་བཞིན་དུ་བྲིས། ། འདིར་འབད་དགེ་བའི་དཔག་བསམ་རྐང་འཐུང་ལས། །
ཕན་བདེའི་མངོན་འདོད་ཆར་དུ་ལེགས་ཕབ་ནས། ། ཀུན་མཁྱེན་བསྟན་པའི་སྲོག་ཟུང་རིང་འཚོ་ཞིང༌། ། ལུས་ཅན་རྫོགས་ལྡན་བདེ་འབྱོར་སྤྱོད་པར་ཤོག ། བདག་སོགས་ལམ་མཆོག་སྒྲུབ་པ་ལྷུར་ལེན་པ། ། ཡང་འབྱུང་ཀུན་དུ་སྲིད་དང་ཞི་བའི་དཔལ། ། འཛད་མེད་རིན་ཆེན་འབྱུང་གནས་ཆེན་པོ་ལ། ། དབང་འབྱོར་བསྟན་ལ་བྱ་བ་བྱེད་པར་ཤོག ། ཅེས་ཇོ་བོ་དཱི་པཾ་ཀ་ར་ནས་བརྒྱུད་པའི། ཛམྦྷ་ལ་དཀར་པོ་ཕྱི་ཆུ་སྦྱིན་ལ་བརྟེན་པ། ནང་གཏོར་མ་ལ་བརྟེན་པ།
གསང་བ་གའུ་ལ་བརྟེན་པའི་སྒྲུབ་ཐབས་རྣམས། སྔོན་གྱི་ཡིག་རྙིང་ལས་ཇི་ལྟར་བྱུང་བ་བཞིན་མཁས་དབང་བླ་མ་བཀྲ་ཤིས་དབང་ཕྱུག་པས་གསལ་བར་བཀོད་པར་རྗེ་དེ་ཉིད་ལས་ལུང་མནོས་པ་མ་བྱུང་གཤིས། རྗེ་དེ་ཉིད་ཀྱི་སྐུ་དབོན་དམ་པ་ཀུན་དགའ་ཆོས་འཕེལ་གྱི་གསུང་གིས་བསྐུལ་ངོར། འདིའི་ཡིག་རྙིང་མན་ངག་སྒྲུབ་སྐོར་ལས་ཚོགས་དང་བཅས་པའི་གདམས་པ་རྣམས་ཀྱི་ལུང་བླ་མ་གཞན་དག་ལས་ལེགས་པར་མནོས་ནས། སླར་དེ་དག་དང་ཞུས་བསྟུན་གྱིས་བར་སྐབས་རྣམས་ནས་དབྲི་བསྐྱེད་གང་འོས་ཀྱི་ཞབས་འདེགས་དང༌། འགོ་གཤམ་གྱི་ཚིགས་བཅད་གསར་བསྐྲུན་གྱི་ཞབས་འདེགས་བཅས། བནྡེ་ཚུལ་ཁྲིམས་རིན་ཆེན་གྱིས་བགྱིས་པས་གདམས་པ་ཟབ་མོའི་རྒྱུན་རྟག་ཏུ་དར་ཞིང་རྒྱས་པར་གྱུར་ཅིག། །། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
