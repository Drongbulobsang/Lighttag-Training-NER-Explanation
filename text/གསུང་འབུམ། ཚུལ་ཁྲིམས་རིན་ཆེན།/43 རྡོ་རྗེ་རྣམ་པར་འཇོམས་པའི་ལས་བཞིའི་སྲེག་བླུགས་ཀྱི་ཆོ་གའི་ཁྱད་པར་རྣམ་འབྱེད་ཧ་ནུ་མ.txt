གསུང་འབུམ། ཚུལ་ཁྲིམས་རིན་ཆེན།
པོད ༤༣
རྡོ་རྗེ་རྣམ་པར་འཇོམས་པའི་ལས་བཞིའི་སྲེག་བླུགས་ཀྱི་ཆོ་གའི་ཁྱད་པར་རྣམ་འབྱེད་ཧ་ནུ་མནྠ།
༼ང་༽ ༄༅། །བིཤེཥབིབྷེདོཧནུམནྠནཱམབཛྲབིདཱརསྱཙཏྭཱཿཀརྨྨཱཎཱམཱཧུཏིབིདྷིརྭིཛཧཱརཾ།།
༄༅། །རྡོ་རྗེ་རྣམ་པར་འཇོམས་པའི་ལས་བཞིའི་སྲེག་བླུགས་ཀྱི་ཆོ་གའི་ཁྱད་པར་རྣམ་འབྱེད་ཧ་ནུ་མནྠ་ཞེས་བྱ་བ་བཞུགས་སོ།། མཐུ་སྟོབས་ཐོགས་མེད་འབར་བའི་མཚུན་ཟ་ཡིས། ། བགེགས་རྐྱེན་མུན་ནག་བསྟི་བའི་གནས་ཕྲོགས་ནས། ། ཕྲིན་ལས་རྣམ་བཞིའི་འོད་ཀྱིས་འཇིག་རྟེན་ཁམས། ། ཡོངས་ཁྱབ་བླ་མ་ཡེ་ཤེས་མེ་ལྷས་སྐྱོངས། ། བསྙེན་སོགས་དག་པར་བགྱིས་པའི་རིག་སྔགས་འཆང༌། ། དོན་གཉིས་སྒྲུབ་ལ་འཇུག་གི་གཞན་པས་མིན། ། དར་བབས་སྐྱེས་བུའི་རྩལ་གྱིས་བཏེག་པའི་ཁུར། །
ཆེན་པོ་བུས་པས་མི་འོས་པ་མིན་ནམ། ། གཟུངས་སྔགས་ཟབ་མོའི་ཡོངས་རྩེ་བཟླས་པའི་གྲངས། ། ཚད་དུ་ཡོང་ཡེ་ཕྱིན་པའི་རྣལ་འབྱོར་པར། ། སྲེག་བླུགས་ཆོ་གའི་ལག་པ་འདི་ཡོད་ན། ། དངོས་གྲུབ་སྙེ་མ་ལེན་ལ་དཀའ་བ་ཅི། ། དེ་ལ་འདིར་བྱ་བའི་རྒྱུད་རྡོ་རྗེའི་རིགས་ཀྱི་ལྷ་མཆོག་རྡོ་རྗེ་རྣམ་པར་འཇོམས་པའི་བསྙེན་པ་མཐར་ཕྱིན་པའི་གང་ཟག་གིས་རང་གཞན་གྱི་དོན་དུ་ལས་བཞིའི་སྦྱིན་སྲེག་བྱ་བར་འདོད་པས། སྤྱིར་འདི་དག་ལ་འགྲོ་མགོན་འཕགས་པས། ཆོ་ག་ནི་སྤྱི་དང་མཚུངས་པ་ཉིད་དོ། ། དེ་ལྟ་ནའང་ཁྱད་པར་ཅུང་ཟད་ཡོད་པ་ནི་འཆད་པ་པོའི་ངག་ལས་ཤེས་པར་བྱའོ་ཞེས་ཁྱད་པར་བརྗོད་པ་ཙམ་མ་གཏོགས་སྤྱི་འགྲོ་གཞན་ལྟར་བྱ་བར་གསུངས་པ་ལྟར་བརྗོད་པ་ལ། ཚུལ་འདིའི་སྦྱོར་བ་ཐབ་དང་ཡོ་བྱད་བཤམ། །
དངོས་གཞི་བདག་བསྐྱེད་ཕལ་མཆོག་མེ་ལྷ་མཆོད། ། རྗེས་ནི་མཆོད་ཅིང་བཟོད་པར་གསོལ་ཏེ་གཤེགས། ། བཀྲ་ཤིས་དབྱངས་ཀྱིས་མཐའ་མར་བརྒྱན་བྱའོ། ། ཞེས་པ་ལྟར་གྱི་ཐོག་མར་ཞི་བའི་སྦྱིན་སྲེག་གི་སྦྱོར་བ་ལ། ས་གཞི་མཉམ་པར་ཐིག་ཆེན་བརྒྱད་བཏབ་པའི་དབུས་ནས་མཐོ་གང་གི་ཚད་ཀྱིས་ཟླུམ་པོར་བསྐོར་བས་ཁྲུ་གང་འབྱུང་ཞིང༌། དེའི་ཕྱི་རོལ་དུའང་སོར་བཞི་པ་ལན་གཉིས་ཀྱིས་བསྐོར་བས་ཁ་ཁྱེར་དང་མུ་རན་འབྱུང༌། ཚངས་ཐིག་དང་མུ་རན་འཛོམ་པ་ནས་ཟུར་བཞིར་མཚན་མ་བཙལ་ཏེ་སྟེགས་བུ་གྲུ་བཞིར་གདབ། མུ་རན་ལ་རྡོ་རྗེ་ཁ་ཟུམས་པའི་ཕྲེང་བ་དང༌། ཕྱི་རོལ་གྱི་སྟེགས་བུའི་གྲྭ་བཞིར་ཟླ་ཕྱེད་རྡོ་རྗེས་མཚན་པ་བྲི། གཞི་ཚོན་ཐམས་ཅད་དཀར་པོ་ལ་བཅད་ཚོན་དམར་སྐྱས་བྱ།
ཐབ་དབུས་ནས་སུམ་གཅིག་ལྟེ་བ་དང༌། སུམ་གཉིས་པདྨ་འདབ་བརྒྱད་བྱ། དབུས་སུ་སྣ་ཚོགས་རྡོ་རྗེ་མདུན་མཚན་དཀར་པོ་ནུབ་ཏུ་འོང་བ་བྲིའོ། ། གཉིས་པ་ཡོ་བྱད་བཤམ་པ་ནི། མུ་རན་གྱི་སྟེང་ནས་བུད་ཤིང་འོ་མ་ཅན་ནམ། སྲོག་ཆགས་མེད་པའི་ནགས་ཀྱི་ལྕི་བ་སྐམ་པོ་ཟླུམ་པོར་བརྩིག དེའི་ནང་འཇིག་རྟེན་པའི་ཤར་ལྷོར་མེ་ཚང་གི་ཏིང་ལོ་ཆེ་བ་བཞག ནུབ་ནས་སྒྲུབ་པ་པོ་ཞལ་ཤར་དུ་ཕྱོགས་པར་འགྱུར་བའི་སྟན་ནང་ཚང་ཅན་དཀར་པོ་བཏིངས་པའི་མདུན་དུ་མེ་ཡོལ་ཕ་གུ་ལ་དཀར་རྩིས་བྱུགས་པ་དང༌། མདུན་དུ་སྟེགས་ཀྱི་ཁར་རྡོ་རྗེ་དྲིལ་བུའི་བར་དུ་དགང་གཟར་དང་བླུགས་གཟར་ཁ་སྦྱར་བ་དང་བསང་ཆུ་འཐོར་ཡབ་བཅས་བཞག སྒྲུབ་པ་པོའི་གཡས་ལོགས་ནས་རིམ་པར་ཡམ་ཤིང་འོ་མ་ཅན་གྱི་རིགས་མར་ཁུ།
ཏིལ་ལམ་ཡུངས་ཀར་ཏེ་བསྲེག་རྫས་ཀྱི་གཙོ་བོ་དེ་གསུམ་གྱིས་ཆོག་པར་བཤད། དེའང་བསྲེག་རྫས་སོ་སོར་འོས་པ་རྣམས་འཇིག་རྟེན་པའི་མེ་ལྷ་ལ་སྔོན་དུ་ཉེར་གཅིག་ལྟ་བུ་ཇི་ཙམ་འབུལ་བ་དེའི་གྲངས་དང༌། འཇིག་རྟེན་ལས་འདས་པའི་མེ་ལྷ་ལ་བརྒྱ་རྩ་དང་ལྷག་མ་བདུན་སོགས་གང་དགོས་བཅས་རྣམས་ཚར་གཉིས་སོ་སོར་བཤམས་ནས་བྱིན་རླབས་དུས་གཅིག་ཏུ་བྱེད་པ་ནི་ཕྱག་ལེན་ཤིན་ཏུ་ལེགས་པ་མངོན། གཡོན་ལོགས་ནས་ཆུ་གཉིས་ཉེར་སྤྱོད་དང་འདས་གཏོར་དང་མེ་ལྷའི་ཟླུམ་གཏོར་གཉིས་བཤམ་མོ། ། དངོས་གཞི་ལ་གསུམ་གྱི་དང་པོར་བདག་བསྐྱེད་པ་ནི། ཕྱི་དྲོའི་དུས་ལ་སོགས་པར་ཞྭ་གོས་དཀར་པོས་བརྒྱན་ཏེ་སྐྱིལ་ཀྲུང་ངམ་རིག་བྱེད་འདོན་པ་ལྟ་བུའི་སྤྱོད་ལམ་དང་ལྡན་པས་རང་གཞན་གྱི་སྡིག་སྒྲིབ་ལ་སོགས་པ་ཞི་བར་བྱེད་པའི་སེམས་དང་ལྡན་པས་འཁོད་དེ། རྡོ་རྗེ་རྣམ་པར་འཇོམས་པའི་སྒྲུབ་ཐབས་སྐྱབས་སུ་འགྲོ་བ་ནས་བརྩམས་ཏེ་བདག་བསྐྱེད་ཀྱི་ཡེ་ཤེས་པ་གཤེགས་སུ་གསོལ་ནས་རང་དམ་ཚིག་པའི་ང་རྒྱལ་གྱིས་གནས་པའི་བར་གཞུང་བཞིན་ཉམས་སུ་བླང་ངོ༌། ། གཉིས་པ་ཕལ་པའི་མེ་ལྷ་མཆོད་པ་ལ། ཐོག་མར་བསང་ཆུ་ན་མཤྩཎྜ་སོགས་ཡང་སྙིང་ལན་བདུན་བཟླས་པས་བྱིན་གྱིས་བརླབས་ཏེ་བཞག འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བར་བྱའོ། །
དེ་ནས་རྒྱུན་ཞག་གི་མེའམ་འོ་མ་ཅན་གྱི་ཤིང་གཙུབས་པ་ལས་བྱུང་བའི་མེས་སྦར་བའི་དཔལ་འབར་ལག་པ་གཉིས་ཀྱིས་གུས་པའི་ཚུལ་གྱིས་བཟུང་ནས་ཐབ་ལ་གཡས་ནས་ཟླུམ་པོར་ལན་གསུམ་དུ་བསྐོར་ཞིང༌། ངག་ཏུ་ཨོཾ་བཛྲ་ཛྭ་ལ་རཾ་ཞེས་བརྗོད་ཅིང་མེ་ཚང་དུ་གཞུག་ལ་རྩྭ་སྐམ་སོགས་དང་བཅས་པས་མེ་སྦར། དེ་ནས་དགང་བླུགས་བྱང་ཆུབ་མཆོག་གི་ཁུ་ཚུར་གྱིས་བཟུང་ནས་བླུགས་གཟར་མར་དང་བཅས་པས་དགང་གཟར་གྱི་ཁར་རེག་པས་མར་ཁུ་བུད་ཤིང་ལ་ཁྱབ་པར་བླུགས་ཏེ་མེ་གསོ། སྐབས་འདིར་མེ་པྲ་ངན་ན་བསང་ཆུ་ཡང་སྙིང་བརྗོད་པས་གཏོར། དེ་ནས་བསང་ཆུས་རྫས་རྣམས་ལ་གཏོར་ཞིང༌། ཡང་སྙིང་གིས་བསང༌། སྭ་བྷཱ་སོགས་ཀྱིས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་ལ་སོགས་པའི་ཉེ་བར་སྤྱོད་པ་རྣམས་དང༌། ཡམ་ཤིང་ལ་སོགས་པའི་བསྲེག་རྫས་རྣམས་དྭངས་ཤིང་ཐོགས་པ་མེད་པ། ལྷ་མཉེས་པ་དང་སོ་སོའི་ལས་སྒྲུབ་པའི་ནུས་པ་དང་ལྡན་པར་བསམས་ལ།
སོ་སོའི་ཕྱག་རྒྱ་དང༌། ཨོཾ་བཛྲ་ཨརྒྷཾ་ནས་ཤབྡ་སྭཱ་ཧཱའི་བར་དང༌། མཆོད་ཡོན་གྱི་ཕྱག་རྒྱ་དང་ཨོཾ་ཨཱཿཧཱུྃ་སྭཱ་ཧཱས་ཡམ་ཤིང༌། ཨོཾ་ཤྲཱི་སྭཱ་ཧཱས་མར། ཨོཾ་ཛྲིཾ་སྭཱ་ཧཱས་འབྲུ། ཨོཾ་སྭ་སྭཱ་ཧཱས་འབྲུ་རྣམས་བཀྲུ། ཨོཾ་ཀུ་རུ་ཀུ་རུ་སྭཱ་ཧཱས་སྦྱངས་ཏེ་བྱིན་གྱིས་བརླབ་བོ། ། ཐབ་སྔར་བཞིན་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་རྒྱ་དང་ཚད་མ་ཉམས་པ། མུ་རན་ལ་རྡོ་རྗེའི་ཕྲེང་བས་མཚན་ཅིང༌།
ལྷ་རྫས་བུད་ཤིང་གི་རྩིག་པ་དང་བཅས་པ། དྭངས་ཤིང་ཐོགས་པ་མེད་པར་གྱུར་པར་བསམ་ཞིང་ཧཱུྃ་ཞེས་པས་བྱིན་གྱིས་བརླབ་བོ། ། དེ་ནས་ཐབ་ཀྱི་དབུས་སུ་པདྨའི་གདན་ལ་རཾ་ལས་བྱུང་བའི་མེ་ལྷ་སྐུ་མདོག་དཀར་པོ་ར་སྐྱེས་ལ་ཞོན་པ། ཞལ་གཅིག་ཕྱག་བཞི་པ། གཡས་གཉིས་ཀྱིས་མཆོག་སྦྱིན་དང་བགྲང་ཕྲེང༌། གཡོན་གཉིས་ཀྱིས་དབྱུ་གུ་རྩེ་གསུམ་པ་དང་རིལ་བ་སྤྱི་བླུགས་འཛིན་པ། དྲང་སྲོང་གི་ཆ་ལུགས་ཅན། འོད་ཟེར་དཀར་པོ་འཕྲོ་བ་དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
རང་གི་སྙིང་ག་ནས་འོད་ཟེར་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་དང༌། ཨོཾ་ཨགྣ་ཡེ་ས་པ་རི་ཝཱ་ར་ཨེ་ཧྱེ་ཧི་ཞེས་བརྗོད་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་དམ་ཚིག་པར་གཉིས་སུ་མེད་པར་ཐིམ་པར་བསམ་མོ། ། ཀུ་ཤའི་ཆུན་པོ་བརྒྱད་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། དྭངས་ཤིང་ཐོགས་པ་མེད་པ། ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་བསམ་ཞིང༌། ཨོཾ་ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། །
ཚངས་པ་ཡི་ཡང་དག་བྱེད་ཡིན། ། དེས་བདག་ལ་གེགས་མེད་ཅིང་ཞི་བར་མཛོད་ཅིག་སྭཱ་ཧཱ། ཨོཾ་བཛྲ་སཏྭ་ཨཱཿཞེས་བརྗོད་ཅིང་ཐབ་ཀྱི་མཐར་ཕྱོགས་མཚམས་བརྒྱད་དུ་གཡས་སྐོར་དུ་དགྲམ་མོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཁུ་ཚུར་གྱིས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཀྱི་སྦུ་གུ་བྱུང་བས། དགང་བླུགས་གཉིས་ཀྱི་ཁའི་རཾ་ལ་ཕོག་ནས་མར་ཁུ་གསོལ་བར་བསམ་ཞིང༌། ཨོཾ་ཨགྣ་ཡེ་སྭཱ་ཧཱ་ཞེས་བརྗོད་ཅིང་མར་བླུགས་གཟར་བདུན་གྱིས་དགང་གཟར་བཀང་ལ་མཐར་དགང་བླུགས་གཉིས་ཁ་སྦྱར་ཏེ། ཨོཾ་ཨགྣ་ཡེ་ཨ་དཱི་པྱཱ་དི་པྱ་མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ་སྭཱ་ཧཱ་ཞེས་པས་མེ་ལྷའི་ཞལ་དུ་ཕུལ་བར་བསམ། དེ་ལྟ་བུ་ལན་གསུམ་གྱིས་བྱོན་ཟན་ཕུལ་ལ། སོ་སོའི་ཕྱག་རྒྱ་དང་བཅས་ཏེ།
ཨོཾ་ཨགྣ་ཡེ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཆུ་གཉིས་ཉེར་སྤྱོད་གྷཎྜེ་ར་ཎི་དང་བཅས་པས་མཆོད་ཅིང༌། རྡོ་རྗེ་དྲིལ་བུ་དང་བཅས་ཏེ། འཇིག་རྟེན་དབང་ཕྱུག་ཚངས་དབང་མཆོག་གི་སྲས། ། མེ་ལྷའི་རྒྱལ་པོ་མཆོག་ཏུ་དབང་བསྐུར་ཞིང༌། ། ཤེས་རབ་མེ་ཡིས་ཉོན་མོངས་ཐམས་ཅད་སྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། བསྲེག་རྫས་རྣམས་ལག་པ་གཡོན་པས་བཟུང༌། གཡས་པའི་མཐེབ་སྲིན་གྱིས་སྟེང་ནས་ལེན་ཅིང་མཆོག་སྦྱིན་གྱི་ཕྱག་རྒྱས་དབུལ་བའི་ཚུལ་བྱ་སྟེ། དེའང་རྫས་ཐམས་ཅད་འབུལ་སྔགས།
ཨོཾ་ཨགྣ་ཡེ་སྭཱ་ཧཱ་ཞེས་པ་འབའ་ཞིག་གིས་ཏེ་ཡམ་ཤིང་ལན་བདུན་ནམ་ཉེར་གཅིག་ཕུལ་མཐར། ཨོཾ་ཨགྣ་ཡེ་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང༌། གསང་སྔགས་ཀྱི་ལྷག་ཆད་ཀྱི་ཉེས་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ་ཞེས་གདགས། སྦྱིན་བདག་གི་དོན་དུ་བྱ་བའི་ཚེ་སྤེལ་ཚིག་གང་འཚམས་ཁ་བསྒྱུར་ཤེས་པར་བྱའོ། ། དེ་བཞིན་དུ་མར་དང༌། ཏིལ་ལམ་ཡུངས་ཀར་རྣམས་ཀྱང་སྔགས་དེ་ཉིད་དང་མཐར་སྤེལ་ཚིག་སྦྱར་བ་བཅས་ཕུལ། དེ་ནས་མཆོད་བསྟོད་སྔར་བཞིན་བྱས་ལ། མར་དགང་གཟར་གང་ཐབ་ཏུ་ཕུལ། ཨོཾ་བཛྲ་ཛྭ་ལ་རཾ་ཞེས་དང་མེ་ལྷ་འབར་བའི་རྣམ་པར་གྱུར་པར་བསམ་མོ། ། གསུམ་པ་མཆོག་གི་མེ་ལྷ་མཆོད་པ་ནི།
མེ་འབར་བའི་ཀློང་དུ་པཾ་ལས་པདྨ་སོགས་ནས་རྡོ་རྗེ་སེམས་དཔས་དབུར་བརྒྱན་པའི་བར་གྱིས་སྲུང་བའི་འཁོར་ལོ་ལྷ་དང་བཅས་པ་སྒྲུབ་ཐབས་ལྟར་བསྐྱེད། དེའི་མཐའ་སྐོར་དུ་རྩ་བ་དང་བརྒྱུད་པར་བཅས་པའི་བླ་མ་རྣམས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་དང་བཅས་པར་དམིགས་ལ། དེ་ཐམས་ཅད་འཛུམ་ཞིང་ཞི་བ། འོད་ཟེར་དཀར་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དང་བར་ཆད་ཐམས་ཅད་ཞི་བའི་ལས་མཛད་པར་བསམ་ཞིང་བརྗོད། གཙོ་བོ་དེ་རང་གི་རྩ་བའི་བླ་མ་དང་ཐ་དད་མེད་པར་དམིགས་ལ། གཟར་བུ་གཉིས་བླངས་ནས་ལྷ་རྣམས་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་སོགས་སྔར་བཞིན་བསམས་ལ། ཡང་སྙིང་ལན་གཅིག་གི་རྗེས་སུ། ཨོཾ་ཨགྣ་ཡེ་སྭཱ་ཧཱ་ལན་བདུན་གྱིས་མར་ཁུ་ཕུལ་མཐར། ཨ་དཱི་བྱཱ་དི་བྱ་སོགས་དང་བདག་གི་ཚེ་འཁོར་བ་སོགས་སྤེལ་ཚིག་གོང་བཞིན་བརྗོད།
དེ་ལྟ་བུ་ལན་གསུམ་གྱིས་བྱོན་ཟན་ཕུལ། དེ་ནས་སྤྲོ་ན། མཆོད་ཡོན་ཕལ་ཆེར་ལ་སོགས་པའི་ཚིགས་བཅད་ཇི་ལྟར་རིགས་པའི་མཐར་སོ་སོའི་ཕྱག་རྒྱ་དང་བཅས། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས་སོ་སོའི་ཁ་བསྒྱུར་བ་དང་བཅས་པས་ཤབྡའི་བར་དྷརྨ་ར་ཎི་རོལ་མོར་བཅས་པས་མཆོད། དེ་བཞིན་གཤེགས་པ་ཐམས་ཅད་ཀྱི་ཞེས་སོགས་ཀྱིས་བསྟོད་པའི་མཆོད་པ་རྣམས་བྱའོ། ། དེ་ནས་ཡམ་ཤིང་ལ་སོགས་པའི་བསྲེག་རྫས་ཐམས་ཅད་ཡང་སྙིང་འབའ་ཞིག་གིས་བརྒྱ་རྩ་རེ་དབུལ་ཞིང་སྡེ་ཚན་རེའི་མཐར་སྤེལ་ཚིག་གདགས། དེའང་ཡམ་ཤིང་འབར་བའི་མེ་ལའོ། ། ཞུ་བའི་རྫས་ཞལ་དང་གོང་བུའི་རྫས་ཕྱག་ཏུ་འབུལ་ལོ། ། དེ་ནས་ཏིལ་མདུན་དུ་བཞག་པ་ལ་བདག་གི་ཐུགས་ཀའི་ས་བོན་གྱི་འོད་ཟེར་གྱིས་བདག་གཞན་གྱི་སྡིག་སྒྲིབ་དང་བར་དུ་གཅོད་པ་ལ་སོགས་པ་ཀཾ་ཡིག་ནག་པོའི་རྣམ་པར་བསྡུས་ནས་བསྟིམ། སླར་ཡང་དེའི་སྟེང་ཨ་ཡིག་དཀར་པོ་ཞིག་བསམས་ཏེ།
དེའི་འོད་ཟེར་ཏིལ་ལ་ཕོག་པས་ཡེ་ཤེས་ཀྱི་བདུད་རྩིར་གྱུར་པ་ལྷའི་ཞལ་དུ་ཕུལ་བསམས་ལ། ཡང་སྙིང་བརྒྱ་རྩ་རེའི་མཚམས་སུ་སྤེལ་ཚིག་བཏགས་ལ་བསྙེན་པ་ཇི་ཙམ་སོང་བའི་བཅུ་ཆའི་ཏིལ་འབུལ། སྒྲུབ་གཡོག་གིས་མེ་རྒྱུན་མ་ཆད་ཙམ་གྱི་མར་དང་ཡམ་ཤིང་གིས་མེ་རྒྱུན་གསོ། སླར་ཡང་བྱོན་ཟན་གྱི་སྐབས་སུ་བཤད་པ་ལྟར་མར་དགང་བླུགས་གསུམ་ཕུལ། མཆོད་པ་རྣམས་ཁ་གསོས་པ་བྱིན་གྱིས་བརླབས་ནས། མཚན་སྔགས་གོང་ལྟར་སྤེལ་བའི་ཨརྒྷཾ་ལ་སོགས་པས་མཆོད་ཅིང་བསྟོད་པ་རྒྱས་བསྡུས་གང་རིགས་བྱའོ། ། གཏོར་མ་ཆབ་ཀྱིས་བྲན་ལ་འདས་གཏོར་བུམ་ཆོག་གི་སྐབས་ལྟར་ཕུལ་ནས་མཆོད་བསྟོད་མདོར་བསྡུས་དང་འདོད་དོན་ཞུ། སྤྲོ་ན་ཆ་གསུམ་གཏོར་མའང་བཏང་ལ། ཡི་གེ་བརྒྱ་པ་ལན་གསུམ་དང་མ་འབྱོར་པ་སོགས་ཀྱིས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་སོགས་ཀྱི་མཐར།
ཨོཾ་ཨཱཿཧཱུྃ་བཛྲ་མུཿཞེས་དང་མཐེབ་སྲིན་གྱི་སེ་གོལ་སྒྲས་ཡེ་ཤེས་པ་རང་བཞིན་གྱི་གནས་སུ་གཤེགས་སུ་གསོལ། ཐབ་ཀྱི་ཐལ་བ་ནས་སྲིན་ལག་གིས་ཅུང་ཟད་བླངས་པ་དཔྲལ་བར་བསྐུས་ཏེ། དམ་ཚིག་པ་རང་ལ་ཐིམ་པར་བསམ་མོ། ། རྗེས་ལ་གཉིས་ཀྱི་དང་པོ་མཆོད་ཅིང་བཟོད་པར་གསོལ་བ་ནི། ཐབ་ཏུ་མར་བླུགས་གཟར་གང་དགང་གཟར་ལ་རེག་པར་ཕུལ་ལ། ཨོཾ་བཛྲ་ཛྭ་ལ་རཾ་ཞེས་དང༌། སླར་ཡང་འབར་བ་མེ་ལྷའི་རྣམ་པར་གྱུར་པར་བསམས་ལ། བསྲེག་རྫས་ལྷག་མ་རྣམས་བདུན་ནམ་བཅུ་གཅིག་ལ་སོགས་ཕུལ་མཐར། བྱོན་ཟན་གྱི་སྐབས་ལྟར་མར་དགང་བླུགས་གསུམ་གཤེགས་སྐྱེམས་སུ་ཕུལ། མེ་ལྷའི་གཏོར་མ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ལ།
ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་ཨགྣ་ཡེ་ས་པ་རི་ཝཱ་ར་ན་མཿཏ་ཐཱ་ག་ཏ་སོགས་ལན་གསུམ་གྱིས་ཕུལ། མཚན་སྔགས་རེ་རེའི་སྔོན་དུ་འགྲོ་བས་མཆོད། འཇིག་རྟེན་དབང་ཕྱུག་སོགས་ཀྱིས་བསྟོད་ལ། མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དང་བར་དུ་གཅོད་པ་ཐམས་ཅད་དང༌། གསང་སྔགས་ལྷག་ཆད་དུ་གྱུར་པའི་ཉེས་པ་ཐམས་ཅད་ཉེ་བར་ཞི་བར་མཛད་དུ་གསོལ། ཞེས་པ་ལྟ་བུ་འདོད་དོན་གང་ཡིན་ཞུས། བདག་ལས་དང་པོ་པའི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་སྔགས་མ་དག་པ་དང༌། ཆོ་ག་འཁྲུལ་པ་དང༌། ཡོ་བྱད་དམན་པ་ལ་སོགས་པ་སྐྱོན་དུ་གྱུར་པ་ཐམས་ཅད་བཟོད་ཅིང་སྦྱང་བར་མཛད་དུ་གསོལ་ལོ། །
ཞེས་བརྗོད། གཉིས་པ་གཤེགས་གསོལ་བཀྲ་ཤིས་ཀྱིས་མཐའ་བརྒྱན་པ་ནི། ལག་པ་གཉིས་ཀྱི་མཐེབ་སྲིན་སེ་གོལ་དང་བཅས་ཏེ། ཨོཾ་ཨགྣ་ཡེ་ས་པ་རི་ཝཱ་ར་གཙྪ་ཞེས་བརྗོད་པས་ཡེ་ཤེས་པ་རང་གི་གནས་སུ་གཤེགས་སུ་གསོལ། དམ་ཚིག་པ་རང་ལ་ཐིམ་པར་བསམས་ལ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང༌། དགེ་བ་འདི་ཡིས་མྱུར་དུ་བདག ། རྡོ་རྗེ་རྣམ་འཇོམས་འགྲུབ་གྱུར་ནས་ཞེས་བྱ་བ་ལ་སོགས་པའི་བསྔོ་བ་དང་སྨོན་ལམ་གྱི་རྒྱས་གདབ། ཆེ་བའི་ཆེ་མཆོག་ལ་སོགས་པ་བཀྲ་ཤིས་ཀྱི་ཚིགས་སུ་བཅད་པའི་དབྱངས་ཀྱིས་མཐའ་བརྒྱན། ཐུན་མོང་གི་དངོས་གྲུབ་སྒྲུབ་པ་ལ་ནི་ཐལ་བ་འཕྲལ་དུ་འཕྱགས་བཏུབ་ཀྱི།
མཆོག་སྒྲུབ་པ་ལ་ནི་མེ་ནམ་མནལ་གྱི་བར་མི་བསྒུལ། མེ་མནལ་ནས་ཐལ་བ་ཕྱགས་ལ་རྒྱ་མཚོར་འབབ་པའི་ཆུ་ཀླུང་ངམ་རི་རྩེ་ལ་སོགས་པར་བསྐྱལ་ལོ། ། ཤིང་འཕེལ་འབར་བའི་ཁྱིམ་དུ་ཡེ་ཤེས་ལྷ། ། སྲེག་བླུགས་མགྲོན་དུ་གཉེར་བྱས་དེ་ནས་བཟུང༌། ། སྡིག་སྒྲིབ་ཉེ་ཞོའི་ཕྱོགས་བརྒྱ་ཅིག་ཅར་དུ། ། ཞི་བྱེད་ལས་ཀྱི་ཕོ་ཉ་དང་པོ་ཡིན། ། རྡོ་རྗེ་རྣམ་པར་འཇོམས་པའི་ཞི་བའི་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། དེ་ཉིད་གཞིར་བཞག་རི་ཀླུང་གསེར་ལྡན་མའི། ། དུས་ཀྱི་དགའ་སྟོན་ཇི་བཞིན་སྡེ་བཞིའི་དཔལ། ། ཀུན་ནས་ཆེས་ཆེར་རྒྱས་བྱེད་སྲེག་བླུགས་ཀྱི། །
ཁྱད་པར་ཆོ་གའི་ཧ་ནུ་མནྠས་འབྱེད། ། གཉིས་པ་རང་གཞན་དོན་དུ་རྒྱས་པའི་སྦྱིན་སྲེག་བྱ་བར་འདོད་པས། ཆོ་གའི་འགྲོས་ཕལ་ཆེར་ཞི་བ་གཞིར་བྱས་ནས། འདིར་མི་འདྲ་བའི་ཁྱད་པར་རྣམས་བརྗོད་པར་བྱའོ། ། དེའང་གནས་ཡིད་དུ་འོང་བར་ས་སྟེགས་ཡངས་པར་ཐིག་ཆེན་བརྒྱད་བཏབ་པའི་དབུས་ནས་ཁྲུ་གང་གི་ཚད་ཀྱིས་ཕྱོགས་བཞིར་མཚན་མ་བྱས་ལ། དེའི་བར་གྱི་སྲད་བུ་དེ་གཡོན་པས་མཚན་མའི་སྟེང་བཟུང་ནས་གཡས་པས་ཟུར་བཞིའི་ཐིག་ལ་མཚན་མ་བཙལ། དེའི་སྟེང་ཐིག་བཞི་བཏབ་པས་ཐབ་ཁུང་དང༌། སླར་ཡང་དེའི་སྟེང་སོར་བརྒྱད་པ་གཉིས་བསྐྱེད་པའི་མཚན་མ་བཙལ་ཏེ་ཐིག་གཉིས་རེ་བཏབ་པས་ཁ་ཁྱེར་དང་མུ་རན་འབྱུང༌། ཐབ་ནང་གི་དབུས་ནས་སུམ་གཅིག་ཟླུམ་པོར་བསྐོར་བ་ལྟེ་བ་དང༌། སུམ་གཉིས་བསྐོར་བས་པདྨ་འདབ་བརྒྱད་བྱ།
ཐབ་ཀྱི་གཞི་ཐམས་ཅད་ཁ་དོག་སེར་པོ་ལ་བཅད་ཚོན་ལི་ཁྲིས་བྱ། མུ་རན་ལ་རིན་པོ་ཆེའི་ཕྲེང་བ་བྲི། ལྷ་གནས་སུ་སྣ་ཚོགས་རྡོ་རྗེ་བྲི་བར་བྱའོ། ། གཉིས་པ་ཡོ་བྱད་ནི། ཁ་ཁྱེར་གྱི་སྟེང་ནས་བུད་ཤིང་འབྲས་བུ་ཅན་གྱི་ཤིང་སེར་ཞིང་དྲི་ཞིམ་པོའི་དབུས་ཀྱི་ཆ་ལས་བྱུང་བའམ། མེད་ན་སྲོག་ཆགས་མེད་པའི་ནགས་ཀྱི་ལྕི་བ་སྐམ་པོ་གྲུ་བཞིར་བརྩིག ཤར་ལྷོར་མེ་ཚང་དང༌། ལྷོར་སྒྲུབ་པ་པོའི་གདན་སོགས་བཤམ། གཡས་ལོགས་ནས་ཡམ་ཤིང་འབྲས་བུ་ཅན་གྱི་སྦོམ་ཕྲ་གུང་མོ་ཙམ། སྲིད་དུ་ཁྲུ་གང་པ།
རྩེ་མར་དང་སྦྲང་རྩིས་སྦགས་པ་བརྒྱ་རྩ་བརྒྱད་སོགས་དང༌། མར་དང༌། ཚེ་རྒྱས་བ་ལ་དཱུར་བའི་མྱུ་གུ། ལོངས་སྤྱོད་རྒྱས་པ་ལ་ཞོ་མར་མངར་གསུམ་སོགས་སྔགས་པའི་ཟས་མཆོག ཁྱིམ་གྱི་འབྱོར་པ་རྒྱས་པ་ལ་འབྲུ་སྣ་ཚོགས། ཤེས་རབ་རྒྱས་པ་ལ་དྲི་བཟང་པོ་དང་སྦྲང་རྩི་སྦྱར་བའི་རི་ལུ་རྣམས་སྐབས་སུ་གང་འཚམ་བཤམ། གཡོན་ལོགས་ནས་མཆོད་གཏོར་སྔར་བཞིན་བཤམ་མོ། ། དངོས་གཞིའི་དང་པོ་ནི། སྔ་དྲོའི་དུས་སུ་རང་ཉིད་གོས་རྒྱན་སེར་པོས་བརྒྱན་ཏེ། རང་གཞན་གྱི་ཚེ་བསོད་ནམས་ལ་སོགས་པ་རྒྱས་པར་བྱས་ཏེ་ཚིམ་པའི་བསམ་པས།
ཁ་བྱང་དུ་ཕྱོགས་པར་ས་འཇའ་ལི་ལ་སོགས་པར་ཁྱེལ་འདུག་གིས་བཟང་པོའི་འདུག་སྟངས་ཀྱིས་འཁོད་ལ་བདག་བསྐྱེད་རྫོགས་པར་བསྒོམ་མོ། ། གཉིས་པ་ཕལ་པའི་མེ་ལྷ་མཆོད་པ་ལ། ཐོག་མར་བསང་ཆུ་བྱིན་གྱིས་བརླབས་པ་ནས་ལག་པ་གཉིས་པུས་མོ་ལས་ཕྱིར་མི་འདའ་བར་བསླབ་པའི་བར་འདྲ། དཔལ་འབར་ཐབ་ཀྱི་དབྱིབས་དང་མཐུན་པར་གཡས་ནས་བསྐོར་བ་སོགས་ནས། དགང་བླུགས་ཁུ་ཚུར་གཉིས་བཅངས་པའི་མཐེབ་མཛུབ་གཉིས་བརྐྱངས་པའམ། དེ་གཉིས་རྩེ་སྦྱར་བ་རིན་ཆེན་ཁུ་ཚུར་གྱི་ཕྱག་རྒྱས་བཟུང་བ་མ་གཏོགས་གཞན་རྣམས་འདྲ། ཐབ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་རྒྱས་པའི་ཐབ་ཁུང་སེར་པོ་གྲུ་བཞི་པ་རྒྱ་དང་ཚད་མ་ཉམས་པ། མུ་རན་ལ་རིན་པོ་ཆེའི་ཕྲེང་བས་མཚན་ཅིང༌། ལྷ་རྫས་བུད་ཤིང་གི་རྩིག་པ་དང་བཅས་པ།
དྭངས་ཤིང་ཐོགས་པ་མེད་པར་གྱུར། ཧཱུྃ་ཞེས་པས་བྱིན་གྱིས་བརླབས་པ་ནས་མེ་ལྷ་སྐུ་མདོག་སེར་པོ་སོགས་དང་འོད་ཟེར་སེར་པོ་འཕྲོ་བ་ཞེས་པ་དང༌། སྤེལ་ཚིག་གི་ཚེ། བདག་གམ་སྦྱིན་བདག་གི་ཚེ་དང་བསོད་ནམས་དང་ལོངས་སྤྱོད་ཐམས་ཅད་པུཥྚིཾ་ཀུ་རུ་ཨོཾ་ཞེས་སོགས་གདགས་པ་མ་གཏོགས་འདྲའོ། ། གསུམ་པ་མཆོག་གི་མེ་ལྷ་མཆོད་པ་ནི། མེ་འབར་བའི་ཀློང་དུ་པཾ་ལས་པདྨ་སོགས་ནས་རིན་ཆེན་འབྱུང་ལྡན་གྱིས་དབུར་བརྒྱན་ཞེས་པ་མ་གཏོགས་འདྲ་བ་ལས། དེ་ཐམས་ཅད་འཛུམ་ཞིང་ཚིམ་པ། འོད་ཟེར་སེར་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་ལོངས་སྤྱོད་ལ་སོགས་པ་རྒྱས་པའི་ལས་མཛད་ཅེས་པ་དང༌། སྤེལ་ཚིག་ནི། བདག་དང་སྦྱིན་བདག་གི་ཚེ་དང་བསོད་ནམས་སོགས་བརྗོད་པ་དང༌།
རྫས་ནི་ཏིལ་གྱི་ཚབ་ཟས་མཆོག་འོང་བ་མ་གཏོགས་འདྲ། གྲངས་བརྒྱ་རྩ་བརྒྱད་དང༌། རྫས་ཀྱི་གཙོ་བོ་ཟས་མཆོག་ལ་གྲངས་བཟུང་བ་དང༌། སྤེལ་ཚིག་རྒྱས་པ་བྱེད་པ་མ་གཏོགས་གཞན་ཐམས་ཅད་འདྲའོ། ། རྗེས་ཀྱི་སྐབས་འདོད་གསོལ་ལ་མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་ལོངས་སྤྱོད་དང་དབང་ཕྱུག་ལ་སོགས་པ་ལེགས་པའི་ཚོགས་ཐམས་ཅད་འཕེལ་ཞིང་རྒྱས་པར་མཛད་དུ་གསོལ། ཞེས་པ་ཙམ་ལས་གཞན་ཐམས་ཅད་ཞི་བ་ལྟར་བྱའོ། ། གཟི་བརྒྱ་འབར་བ་མཚུན་ཟའི་དཀྱིལ་འཁོར་དུ། ། ལྷ་མཆོག་གྱ་ནོམ་མཆོད་པས་མཉེས་བྱས་པས། ། ཚེ་དཔལ་བསོད་ནམས་སྟོབས་སོགས་རྫོགས་ལྡན་དཔལ། །
སྐྱེད་བྱེད་ལས་ཀྱི་དཔག་བསམ་གཉིས་པ་ཡིན། ། རྡོ་རྗེ་རྣམ་པར་འཇོམས་པའི་རབ་རྒྱས་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། ཞི་བ་གཞིར་གཞག་ཆོས་དང་སྲིད་འབྱོར་གྱིས། ། ཁེངས་ལྡན་བརྟན་པ་ཕུན་ཚོགས་སྐྱེས་དང་བཅས། ། དབང་བྱེད་མེ་ན་ཀ་འདྲའི་སྲེག་བླུགས་ཀྱི། ། ཁྱད་པར་ཆོ་གའི་ཧ་ནུ་མནྠས་འབྱེད། ། གསུམ་པ་རང་གཞན་གྱི་དོན་དུ་དབང་གི་སྦྱིན་སྲེག་བྱ་བར་འདོད་པས། ཆོ་གའི་འགྲོས་ཕལ་ཆེར་ཞི་བ་གཞིར་བྱས་ནས། འདིར་ཁྱད་པར་རྣམས་བརྗོད་པར་བྱ་སྟེ། དེའང་གནས་ཡིད་དུ་འོང་བར་ས་སྟེགས་ལ་ཐིག་ཆེན་བརྒྱད་བཏབ་པའི་དབུས་ནས་ཤར་དུ་སོར་གསུམ་འཕགས་པའི་སར་ཐབ་དབུས་ཀྱི་མཚན་མ་བྱས་ལ་ཁྲུ་ཕྱེད་ཀྱི་ཚད་ཀྱིས།
གཡོན་པས་དབུས་ཀྱི་མཚན་མའི་སྟེང་དུ་སྲད་བུ་བཟུང༌། གཡས་པས་མེ་ནས་དབང་ལྡན་བར་གྱི་ཐིག་ལ་རེག་པར་གཡས་སྐོར་དུ་བསྐོར། སླར་ཡང་དེའི་ཁར་སོར་བཞི་བཞི་བསྐྱེད་པ་ལན་གཉིས་བསྐོར་བས་ཁ་ཁྱེར་དང་མུ་རན་ཏེ། ཤར་གྱི་ཐིག་རྩེ་སོ་སོར་སྦྲེལ་བའི་ཐིག་བཏབ་པས་ཟླ་གམ་གྱི་དབྱིབས་འབྱུང༌། ནུབ་ཀྱི་ཚངས་ཐིག་དང་ཟླུམ་སྐོར་ཕྲད་པ་ནས་དབུས་བར་གྱི་ཚད་དེས་ཟུར་བཞིར་མཚན་མ་བྱས་པའི་སྟེང་ནས་ཐིག་གྲུ་བཞིར་བཏབ། དེའི་ཁར་ཡང་སོར་བཞི་བསྐྱེད་ལ་ཟུར་བཞིར་མཚན་མ་དང་ཐིག་བཏབ་པས་ཐབ་སྟེགས་སོ། ། ཐབ་ནང་པདྨ་སོགས་ཞི་བ་དང་འདྲ། གཞི་ཚོན་དམར་པོ་ལ་བཅད་ཚོན་དཀར་པོས་བྱ། ཁ་ཁྱེར་མུ་རན་གང་རུང་ལ་པདྨའི་ཕྲེང་བས་བསྐོར་བ་དང༌། ཕྱི་རོལ་གྱི་གྲྭ་བཞིར་ཟླ་ཕྱེད་རྡོ་རྗེས་མཚན་པར་བྱའོ། །
གཉིས་པ་ཡོ་བྱད་ནི། བུད་ཤིང་ནི་མེ་ཏོག་དམར་པོ་ཅན་ནམ། མེད་ན་ནགས་ཀྱི་ལྕི་བས་ཟླ་གམ་དུ་བརྩིག ཤར་དུ་སྒྲུབ་པ་པོའི་སྟན་ནང་ཚང་ཅན་སོགས་འདྲ། རང་གི་གཡས་ལོགས་ནས། ཡམ་ཤིང༌། སེང་ལྡེང༌། མཛོ་མོ་ཤིང༌། སེ་བ། ཤུག་པ་སོགས་དམར་པོ་རྩི་མ་ཉམས་པ།
རྐེད་པའི་ཆ་ལས་བྱུང་བ། སྦོམ་ཕྲ་སོར་མོ་ཙམ་དང་སྲིད་དུ་ཆག་དོ་པ། མར་ནི་སྨུག་རྩིས་ཁ་བསྒྱུར་བ་ཚ་བའི་མར་ཁུ་ཅུང་ཟད་བསྲེས་པ། རྫས་ཀྱི་གཙོ་བོ་མེ་ཏོག་དམར་པོའམ། འབྲས་བུ་དམར་པོ། མེད་ན་ཙནྡན་དམར་པོ་སོགས་ཀྱིས་ཁ་བསྒྱུར་བ། གཡོན་ལོགས་ནས་གི་ཝང༌། གུར་གུམ། ཙནྡན་དམར་པོ་སོགས་བཏབ་པའི་མཆོད་ཡོན་དང༌། ཆུ་གཙང་གི་ཞབས་བསིལ་ལ་སོགས་པའི་ཉེར་སྤྱོད་དང༌།
གཏོར་མ་སྨུག་རྩིས་བྱུགས་པ་བཤམ། དངོས་གཞིའི་དང་པོ་ནི། ཕྱི་དྲོའི་དུས་སུ་གོས་རྒྱན་དམར་པོས་བརྒྱན་ཏེ། རྒྱལ་པོ་དང༌། ཡུལ་འཁོར་དང༌། པཎྜི་ཏ་ལ་སོགས་པ་དབང་དུ་བྱས་ཏེ། བྱང་ཆུབ་ཀྱི་ལམ་ལ་དགོད་པར་བྱ་སྙམ་པས་ཆགས་ཤིང་འདུན་པའི་བསམ་པས་ཁ་ནུབ་ཏུ་བལྟས་ཏེ་པདྨའི་འདུག་སྟངས་ཀྱིས་འཁོད་ལ་བདག་བསྐྱེད་རྫོགས་པར་བསྒོམ་མོ། ། གཉིས་པ་ཕལ་པའི་མེ་ལྷ་མཆོད་པ་ལ། བསང་ཆུ་བྱིན་གྱིས་བརླབས་པ་སོགས་འདྲ། མེ་ནི་རྒྱལ་པོའམ།
སྨད་འཚོང་མའམ། ཆང་འཚོང་མའམ། བཙོ་བླག་མཁན་གྱི་མེའམ། ཀུན་ཏུ་རྒྱུས་ལམ་དུ་བུས་པའི་མེས་བྱ། དཔལ་འབར་ཐབ་ཀྱི་དབྱིབས་དང་མཐུན་པར་གཡས་ནས་བསྐོར་བ་སོགས་འདྲ། དགང་བླུགས་ཁུ་ཚུར་བཅངས་པའི་མཐེབ་མཛུབ་སྦྱར་བ་པདྨའི་འདབ་ལྟར་བྱས་པ་པདྨའི་ཁུ་ཚུར་གྱིས་བཟུང་བ་མ་གཏོགས་འདྲ། ཐབ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་དབང་གི་ཐབ་ཁུང་དམར་པོར་ཟླ་གམ་རྒྱ་དང་ཚད་མ་ཉམས་པ། མུ་རན་ལ་པདྨའི་ཕྲེང་བས་མཚན་ཅིང༌། ལྷ་རྫས་བུད་ཤིང་གི་རྩིག་པ་དང་བཅས་པ།
དྭངས་ཤིང་ཐོགས་པ་མེད་པར་གྱུར། ཧཱུྃ་ཞེས་པས་བྱིན་གྱིས་བརླབས་པ་ནས་མེ་ལྷ་སྐུ་མདོག་དམར་པོ་སོགས་ནས། འོད་ཟེར་མང་པོ་འཕྲོ་བ་ཞེས་པ་དང༌། སྤེལ་ཚིག་གི་ཚེ། རྒྱལ་པོ་དང༌། ཡུལ་འཁོར་དང༌། པཎྜི་ཏ་ལ་སོགས་པའི་སྐྱེ་འགྲོ་མང་པོ་ཝ་ཤཾ་ཀུ་རུ་ཧོཿ ཞེས་གདགས་པ་མ་གཏོགས་གཞན་འདྲའོ། ། གསུམ་པ་མཆོག་གི་མེ་ལྷ་མཆོད་པ་ནི། མེ་འབར་བའི་ཀློང་དུ་པྃ་ལས་པདྨ་སོགས་ནས།
འོད་དཔག་མེད་ཀྱིས་དབུར་བརྒྱན་ཞེས་པ་མ་གཏོགས་འདྲ་བ་ལས། དེ་ཐམས་ཅད་ཆགས་པའི་ཉམས་དང་ལྡན་ཞིང༌། འོད་ཟེར་དམར་པོ་འཕྲོ་བ་དང་སྡུད་པའི་སྒོ་ནས་ཡུལ་འཁོར་དང༌། རྒྱལ་པོ་དང༌། པཎྜི་ཏ་ལ་སོགས་པའི་སྐྱེ་འགྲོ་ཐམས་ཅད་ཆགས་ཤིང་འདུན་པའི་ལས་མཛད་ཅེས་དང༌། དབང་གི་སྤེལ་ཚིག་གདགས་པ་དང༌། རྫས་ནི་ཏིལ་གྱི་ཚབ་མེ་ཏོག་དམར་པོ་བྱ་བ་དང༌། གྲངས་ནི་ལྔ་བཅུ་དང༌། རྫས་ཀྱི་གཙོ་བོ་མེ་ཏོག་ལ་གྲངས་བཟུང་བ་མ་གཏོགས་གཞན་ཐམས་ཅད་འདྲའོ། ། རྗེས་ཀྱི་ཚེ།
འདོད་གསོལ་ལ་མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས་རྒྱལ་པོ་དང༌། ཡུལ་འཁོར་དང༌། པཎྜི་ཏ་ལ་སོགས་པ་སྐྱེ་འགྲོ་མང་པོ་ཆགས་ཤིང་འདུན་པར་མཛད་དུ་གསོལ། ཞེས་པ་ཙམ་ལས་གཞན་ཐམས་ཅད་ཞི་བ་ལྟར་བྱའོ། ། སྲིད་ཞིའི་མེ་ལྷ་དགྱེས་པའི་འཛུམ་ཞལ་གྱི། ། ཡིད་བསྒྱུར་དམར་བའི་མཁུར་ཚོས་ངོམ་ཙམ་ནས། ། སྟོབས་འབྱོར་ཆེ་དགུའི་སྙིང་གི་མཛའ་ན་མོ། ། འགུགས་བྱེད་ལས་ཀྱི་འཇོ་སྒེག་གསུམ་པ་ཡིན། ། རྡོ་རྗེ་རྣམ་པར་འཇོམས་པའི་དབང་གི་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། ཞི་བ་གཞིར་བཞག་སྡང་དགྲ་གདོན་དང་བགེགས། །
སྐད་ཅིག་གཉིས་པར་འཚོ་བ་རུང་ངམ་ཞེས། ། ཟ་བྱེད་ཞུགས་ལྕེ་རྐྱོང་བ་སྲེགས་བླུགས་ཀྱི། ། ཁྱད་པར་ཆོ་གའི་ཧ་ནུ་མནྠས་འབྱེད། ། བཞི་པ་བསྟན་པ་རིན་པོ་ཆེ་དང་སེམས་ཅན་ཡོངས་ལ་སྡང་ཞིང་ཐོ་བཙམས་པའི་དགྲ་བགེགས་སོགས་མི་མཐུན་པའི་ཕྱོགས་ཚར་གཅད་པའི་ཕྱིར་དྲག་པོའི་སྦྱིན་སྲེག་བྱ་བར་འདོད་པས། ཆོ་གའི་འགྲོས་ཕལ་ཆེར་ཞི་བ་གཞིར་བྱས་ནས། འདིར་ཁྱད་པར་རྣམས་བརྗོད་པར་བྱ་སྟེ། ས་ཆོག་བྱས་པའི་ས་གཞིར་ཐིག་ཆེན་བརྒྱད་བཏབ་པའི་དབུས་ནས་སོར་དྲུག་དང་སོར་མོ་གཅིག་གི་སུམ་གཉིས་ཀྱི་ཚད་ཀྱིས་ཟླུམ་པོར་ལན་གཉིས། དེའི་ཕྱིར་སོར་དྲུག་པ་གཉིས་ཀྱིས་ལན་གཉིས་བསྐོར། ཟླུམ་སྐོར་གཉིས་པ་དང་བྱང་གི་ཚངས་ཐིག་འཛོམ་པར་གཡོན་པས་སྲད་བུ་བཟུང༌། དེ་དང་ལྟེ་བའི་བར་གྱི་ཚད་དེས་ཤར་ནུབ་ཀྱི་ཟླུམ་སྐོར་ལ་རྟགས་བྱ།
བྱང་ངོས་སུ་དེ་གཉིས་སྦྲེལ་བའི་ཐིག་བཏབ། དེ་གཉིས་དང་ལྷོའི་ཚངས་ཐིག་ཟླུམ་ཐིག་འཛོམ་པར་སྦྲེལ་བའི་ཐིག་བཏབ་པས་གྲུ་གསུམ་འབྱུང་བ་ཐབ་ནང་དང༌། ཟླུམ་སྐོར་ཕྱི་མ་གཉིས་ཀྱི་སྟེང་ནས་ཀྱང་དེ་ལྟར་བྱས་ནས་ཐིག་བཏབ་པས་ཁ་ཁྱེར་དང་མུ་རན་འབྱུང་ངོ༌། ། ཟླུམ་སྐོར་ཕྱི་མའི་ཚད་ཀྱིས་ཕྱི་རོལ་དུ་ཐབ་སྟེགས་གྲུ་བཞིར་གདབ། ནང་གི་ཟླུམ་སྐོར་དང་པོའི་སུམ་གཉིས་པད་འདབ་དང་སུམ་གཅིག་གིས་ལྟེ་བ་བྱ། ཐབ་ཀྱི་གཞི་ཚོན་ཐམས་ཅད་ཁ་དོག་ནག་པོ་ལ་བཅད་ཚོན་སྔོ་སྐྱས་བྱ། ཁ་ཁྱེར་མུ་རན་གང་རུང་ལ་རྡོ་རྗེ་རྩེ་གསུམ་པ་གདེངས་པའི་ཕྲེང་བ་དང༌། གྲྭ་བཞིར་ཟླ་ཕྱེད་རྡོ་རྗེ་སྔོན་པོས་མཚན་པ་བྲི། གཉིས་པ་ཡོ་བྱད་ནི། ཁ་ཁྱེར་གྱི་སྟེང་ནས་བུད་ཤིང་ཚེར་མ་ཅན་དང༌།
གཞན་ཡང་བོང་བུ་དང་རྔ་མོའི་སྦངས་ལ་སོགས་པ་གྲུ་གསུམ་དུ་བརྩིག ནང་གི་ཤར་ལྷོར་མེ་ཚང་གི་ཏིང་ལོ་བཞག བྱང་དུ་སྒྲུབ་པ་པོའི་སྟན་སོགས་འདྲ། དེའི་གཡས་ལོགས་ནས་ཆུ་གཉིས་ཉེར་སྤྱོད་གཏོར་མ་གཉིས། གཡོན་ལོགས་ནས་ཡམ་ཤིང་དྲག་པོའི་ཤིང་ནག་ཅིང་འཁྱོག་པ། དྲི་མི་ཞིམ་པ་རྩ་བའི་ཆ་ལས་བྱུང་བ། སྦོམ་ཕྲ་མཐེའུ་ཆུང་ཙམ་དང་སྲིད་སོར་བཅུ་པ་དྲུག་ཅུ་ལྷག་བཅས་དང༌། ཉེར་གཅིག་པའམ་བདུན་པ་ཚན་གཅིག མར་རམ་ཚ་བའི་མར་ཁུ། རྫས་ཀྱི་གཙོ་བོ་ཡུངས་ཀར་དང༌།
སྐེ་ཚེ། དུག་སྣ་ཚོགས་རྣམས་བཤམ་མོ། ། དངོས་གཞིའི་དང་པོ་ནི། ཉིན་ཕྱེད་དང་མཚན་ཕྱེད་ཀྱི་དུས་སུ་གོས་རྒྱན་ནག་པོས་བརྒྱན་ཏེ། བགེགས་ལ་སོགས་པ་ཚར་གཅད་པའི་བསམ་པས་ཁ་ལྷོར་ཕྱོགས་པར་རྐང་པ་གཡས་པས་གཡོན་པ་མནན་པའམ། ཡང་ན་གཡས་བསྐུམ་གཡོན་བརྐྱང་བའི་ཕྱེད་ཀྲུང་གི་སྤྱོད་ལམ་གྱིས་འཁོད་ལ་བདག་བསྐྱེད་རྫོགས་པར་བསྒོམ་མོ། ། གཉིས་པ་ཕལ་པའི་མེ་ལྷ་མཆོད་པ་ལ། བསང་ཆུ་བྱིན་གྱིས་བརླབས་པ་སོགས་འདྲ། མེ་ནི་གདོལ་པའམ་ཤན་པའི་ཁྱིམ་གྱི་མེའམ། རྡོའམ་ལྕགས་གཙུབས་པ་ལས་བྱུང་བའི་མེས་སྦར་བའི་དཔལ་འབར་ཐབ་ཀྱི་དབྱིབས་དང་མཐུན་པའི་གྲུ་གསུམ་དུ་གཡོན་ནས་ལན་གསུམ་བསྐོར་བ་སོགས་དང༌།
དགང་བླུགས་ལག་གཡས་གཡོན་བཟློག་སྟེ་རྡོ་རྗེ་ཁུ་ཚུར་གཉིས་བཅངས། མཛུབ་མོ་བསྒྲེང་བའི་ཁྲོ་བོའི་ཁུ་ཚུར་གྱིས་བཟུང་པ་མ་གཏོགས་གཞན་རྣམས་འདྲ། ཐབ་བསང་སྦྱངས། སྟོང་པའི་ངང་ལས་དྲག་པོའི་ཐབ་ཁུང་ནག་པོ་གྲུ་གསུམ་པ། རྒྱ་དང་ཚད་མ་ཉམས་པ། མུ་རན་ལ་རྡོ་རྗེ་རྩེ་གསུམ་པ་རྭ་གདེངས་པའི་ཕྲེང་བས་མཚན་ཅིང་དྲག་པོའི་བུད་ཤིང་གི་རྩིག་པ་དང་བཅས་པ་དྭངས་ཤིང་ཐོགས་པ་མེད་པར་གྱུར། ཧཱུྃ་ཞེས་པས་བྱིན་གྱིས་བརླབས་པ་ནས། མེ་ལྷ་སྐུ་མདོག་ནག་པོ་སོགས་ནས་འོད་ཟེར་ནག་པོ་འཕྲོ་ཞེས་པ་དང༌། སྤེལ་ཚིག་གི་ཚེ། སངས་རྒྱས་ཀྱི་བསྟན་པ་ལ་གནོད་པར་བྱེད་པ་དང༌།
རྡོ་རྗེ་སློབ་དཔོན་ལ་ཐོ་འཚམས་པའི་དགྲ་བགེགས་ཞེས་སམ། བདག་དང་སེམས་ཅན་ཐམས་ཅད་ལ་གནོད་ཅིང་འཚེ་བའི་གདོན་བགེགས་བར་དུ་གཅོད་པ་ཐམས་ཅད་མཱ་ར་ཡ་ཕཊ། ཅེས་པ་ལྟ་བུ་སྐབས་སུ་གང་བབ་བསྒྱུར་བ་མ་གཏོགས་འདྲའོ། ། གསུམ་པ་མཆོག་གི་མེ་ལྷ་མཆོད་པ་ནི། མེ་འབར་བའི་ཀློང་དུ་པྃ་ལས་པདྨ་སོགས་ནས་མི་བསྐྱོད་པས་དབུར་བརྒྱན་ཞེས་པ་མ་གཏོགས་འདྲ་བ་ལས། དེ་ཐམས་ཅད་གནག་ཅིང་རབ་ཏུ་ཁྲོས་པ། འོད་ཟེར་ནག་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ལ་གནོད་ཅིང་འཚེ་བའི་གདོན་བགེགས་ཐམས་ཅད་ཚར་གཅོད་པའི་ལས་མཛད་པར་གྱུར་ཅེས་པ་དང༌། དྲག་པོའི་སྤེལ་ཚིག་གོང་ལྟར་དང༌། རྫས་ནི་ཏིལ་གྱི་ཚབ་ཡུངས་ཀར་སྐེ་ཚེ། དུག་སྣ་བྱེད་པ་མ་གཏོགས་འདྲ།
འབུལ་བའི་ཚེ་ལག་པ་གཡོན་པས་འབུལ་བ་དང༌། གྲངས་ནི་དྲུག་ཅུ་དང༌། རྫས་ཀྱི་གཙོ་བོ་དུག་སྣ་སོགས་ལ་གྲངས་བཟུང་བ་དང༌། དྲག་པོའི་སྤེལ་ཚིག་བསྒྱུར་བ་མ་གཏོགས་མཆོག་གི་མེ་ལྷའི་དམ་ཚིག་པ་རང་ལ་ཐིམ་པའི་བར་ཐམས་ཅད་འདྲའོ། ། རྗེས་ཀྱི་ཚེ་གཞན་འདྲ་བ་ལས། འདོད་གསོལ་ལ། མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས། སངས་རྒྱས་ཀྱི་བསྟན་པ་ལ་གནོད་པར་བྱེད་པ་དང༌། རྡོ་རྗེ་སློབ་དཔོན་ལ་ཐོ་བཙམས་པ་དང༌། བདག་དང་སེམས་ཅན་ཐམས་ཅད་ལ་གནོད་ཅིང་འཚེ་བའི་གདོན་བགེགས་སམ།
ཆོས་སྒྲུབ་པ་ལ་བར་དུ་གཅོད་པའི་དམ་ཉམས་སྡིག་ཅན་ཐམས་ཅད་ཚར་གཅོད་པར་མཛད་དུ་གསོལ་ཞེས་པ་ཙམ་ལས་གཞན་བཀྲ་ཤིས་ཀྱི་ཆོ་གས་མཐའ་བརྒྱན་པའི་བར་རྗེས་ཀྱི་ཆོས་ཐམས་ཅད་ཞི་བ་དང་འདྲ་བར་བྱའོ། ། ཐུན་མོང་དངོས་གྲུབ་ཙམ་ལ་ཞི་བ་ལ་འོ་མ་དང༌། རྒྱས་པ་ལ་གུར་གུམ་གྱི་ཆུ་དང༌། དབང་ལ་ཙནྡན་དམར་པོའི་ཆུ་དང༌། དྲག་པོ་ལ་དུག་ཆུས་མེ་བསད་ལ་འཕྲལ་དུ་ཕྱགས་ཏེ་ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་ཞིམ་པོའི་ཆུས་བྱུགས་ལ་བཀྲ་ཤིས་ཀྱི་མེ་ཏོག་གི་ཆར་དབབ་པར་བྱའོ། ། ཆོས་དང་སེམས་ཅན་སྡང་བྱེད་ཚེར་མའི་ནགས། ། ཟ་བྱེད་རྔམ་པའི་མེ་ལྕེ་སྲིད་རྩེའི་བར། ། འཁྱུག་པས་དུས་མཐའི་ཞུགས་ཀྱང་སྒྲོན་མེ་ལྟར། ། བགྱིད་པ་ལས་ཀྱི་དུག་མེ་བཞི་པའོ། ། རྡོ་རྗེ་རྣམ་པར་འཇོམས་པའི་མངོན་སྤྱོད་སྲེག་བླུགས་ཀྱི་ཆོ་ག་བསྟན་ཟིན་ཏོ།། །།
སྨྲས་པ། སྔོན་རབས་མཁས་པའི་ལེགས་བཤད་ཨ་ཤོ་ཀཿ ། ཉམས་བླང་བདེ་བའི་འདབ་ཕྲེང་མ་གྲོལ་བར། ། བློ་གྲོས་སྒེག་མོའི་རྐང་རྩེས་བསྣུན་པའི་འཕྲལ། ། རྣམ་གསལ་འདབ་བརྒྱ་དགོད་པའི་ལྟད་མོ་བྱུང༌། ། ཡེ་ཤེས་སྣང་བ་དམ་པས་འོག་མིན་བར། ། ཁྱབ་པར་གསལ་བ་སྲེག་བླུགས་ཆོ་ག་ཡི། ། ངོ་མཚར་རྗེས་སུ་མཉན་ཕྱིར་མཚོ་བྱུང་མ། ། ལོངས་སྤྱོད་འཁོར་ལོར་དགྱེས་དགུར་རྩེན་ནམ་སྙམ། ། འདིར་འབད་རྣམ་དཀར་དགེ་བས་རིག་སྔགས་འཆང༌། །
བཟླས་བསྒོམ་ནུས་པ་གྲུབ་པའི་གོམ་སྟབས་ཀྱིས། ། ཡེ་ཤེས་ལྔ་ལྡན་གྲོང་དུ་ལེགས་ཕྱིན་ནས། ། ས་གསུམ་ཆོས་ཀྱི་སྣང་ཆེན་འགྱེད་པར་ཤོག ། ཅེས་རྡོ་རྗེ་རྣམ་པར་འཇོམས་པའི་ལས་བཞིའི་སྲེག་བླུགས་ཀྱི་ཆོ་གའི་ཁྱད་པར་རྣམ་འབྱེད་ཧ་ནུ་མནྠ་ཞེས་བྱ་བ་འདི་ནི། དོན་གཉེར་འགའ་ལ་ཕན་པའི་ཕྱིར། འགྲོ་བའི་མགོན་པོ་འཕགས་པའི་གསུང་རབ་ཀྱི་བཞེད་པ་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་སྦྱར་བ་འགྲོ་ལ་ཕན་པར་གྱུར་ཅིག། །། སརྦ་མངྒ་ལཾ།། །། ༄༅། །མཁའ་འགྲོ་མ་སེང་གེའི་གདོང་པ་ཅན་གྱི་སྲེག་བླུགས་ཀྱི་ཆོ་ག་ཡེ་ཤེས་མེ་ལྕེ་ཞེས་བྱ་བ་བཞུགས།། ༄༅། །ཨོཾ་སྭ་སྟི་སིདྡྷིཾ། ཡེ་ཤེས་མེ་འོད་དཀར་གསལ་འཁྱིལ་པའི་ཀློང༌། །
འཛུམ་དཀར་ཉམས་ཀྱི་རོལ་པས་སྡིག་སྒྲིབ་དང༌། ། བར་དུ་གཅོད་པ་ཞི་བའི་ལས་མཛད་མ། ། གྲངས་མེད་མཁའ་འགྲོའི་གཙོ་མོ་ལ་བཏུད་ནས། ། གསང་སྔགས་ནུས་པའི་ཚ་གདུང་འབར་བའི་ཁ། ། མི་མཐུན་མུན་པ་ཟ་ཕྱིར་ཆེས་གླལ་བའི། ། སྲེག་བླུགས་ཆོ་ག་ཡེ་ཤེས་མེ་ཡི་ལྕེ། ། བསྐྱོད་འདིར་བླ་མ་མཁའ་འགྲོས་གནང་བ་སྩོལ། ། དེ་ལ་འདིར་མཁའ་འགྲོ་མ་སེང་གེའི་གདོང་པ་ཅན་གྱི་བསྙེན་པ་མཐར་ཕྱིན་པས་སྔགས་ཀྱི་ནུས་པ་དབྱུང་བ་ལ་སོགས་པའི་ཕྱིར་ཞི་བའི་སྦྱིན་སྲེག་གི་ཆོ་ག་བརྩམ་པས། སྦྱོར་བ་དང༌། དངོས་གཞི་དང༌།
རྗེས་སོ། ། དང་པོ་ནི། ཡོངས་སུ་སྦྱངས་པའི་ས་གཞི་ལ་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། དེའི་དབུས་ནས་ཁྲུ་ཕྱེད་པའི་ཚད་ཀྱིས་ཟླུམ་པོར་བསྐོར། དེའི་ཕྱི་རོལ་དུ་ཡང་སོར་བཞི་པ་ལན་གཉིས་སུ་བསྐོར་བ་ནི་ཐབ་དང་ཁ་ཁྱེར་དང་མུ་རན་ནོ། ། དེའི་ཕྱི་རོལ་དུ་ཐབ་སྟེགས་སྤྱི་དང་མཐུན་པར་བྱས་ལ། དབུས་སུ་ཟླུམ་སྐོར་ནང་མ་དང་ནུབ་ཀྱི་ཚངས་ཐིག་འཛོམ་པ་ནས་ལྟེ་བའི་བར་སླེབས་པའི་སྲད་བུའི་ཚད་ཀྱིས་ཟླུམ་སྐོར་དེ་ཉིད་ཀྱི་གཡས་དང་གཡོན་དུ་ཇི་ཙམ་སླེབས་པའི་མཚན་མ་གཉིས་བྱས་ཏེ། དེ་གཉིས་དང་ཤར་གྱི་ཚངས་ཐིག་དང་ཟླུམ་སྐོར་ནང་ལ་འཛོམ་པ་གསུམ་པོ་ཐིག་གིས་གྲུ་གསུམ་གྱི་དབྱིབས་སུ་སྦྲེལ་ལོ། ། དེའི་ནང་དུའང་ཇི་ཙམ་རིགས་པའི་ཚད་ཀྱིས་མེ་རིས་ཀྱི་ཐིག་ཀྱང་བཏབ་སྟེ་ཆོས་འབྱུང་མེ་རི་དང་བཅས་པའོ། ། ཐབ་ཀྱི་གཞི་ཚོན་ཐམས་ཅད་ནི་དཀར་པོ་དང༌།
མུ་རན་ལ་རྡོ་རྗེའི་ཕྲེང་བ་འདྲི་བ་དང༌། བཅད་ཚོན་རྣམས་དམར་སྐྱ་བྱ་བ་སོགས་སྤྱི་དང་འདྲ་ཞིང༌། མེ་རིས་ཁ་དོག་རང་མདངས་དང༌། ཆོས་འབྱུང་སྔོན་པོ་བྱས་པའི་དབུས་སུ་ཉི་གདན་གྱི་སྟེང་དུ་ཚོན་སྤུངས་སྔོན་པོ་དགོད་དོ། ། ཁ་ཁྱེར་གྱི་སྟེང་ནས་བུད་ཤིང་སྐམ་པོར་བརྩིགས་པའི་ནང་གི་ཤར་ལྷོར་ཏིང་ལོ་རྩྭ་སྐམ་པོ་དང་བཅས་པ་བཤམ་མོ། ། ཐབ་ནུབ་ཏུ་སྒྲུབ་པ་པོ་འདུག་པའི་མདུན་དུ་བསང་ཆུ་འཐོར་གཡབ། རྡོ་རྗེ་དྲིལ་བུ་ཌཱ་མ་རུ། དགང་གཟར་བླུགས་གཟར། ཀུ་ཤའི་ཆུན་པོ་བརྒྱད་རྣམས་སྟ་གོན་བྱ། རང་གི་གཡོན་དུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་དང་གཏོར་མ་གཉིས་བཤམ།
རང་གི་གཡས་སུ་ཡམ་ཤིང་དང༌། མར་དང༌། ཏིལ་དང༌། ཞོ་མར་ཕྱེ། གཞན་ཡང་འབྲས་སུར་དཀར་གྱི་མེ་ཏོག་སྨུག་རྩི་དངུལ་ཆུ་རིན་པོ་ཆེ་སྣ་ཚོགས་བརྡར་བའི་ཕྱེ་མ་རྣམས་བསྲེས་པའི་ཟས་མཆོག་དང༌། ཀ་ར་བུ་རམ་སྦྲང་རྩི་རྣམས་བདུད་རྩི་རིལ་བུ་དང་སྦྱར་བའི་རིལ་བུ་དང༌། དཱུར་ཝ་དང་ཀུ་ཤ་རྣམས་འོག་ཏུ་དགོས་པའི་གྲངས་དང་མཐུན་པར་བཤམ་མོ། ། གཉིས་པ་ནི། ཕྱི་དྲོའི་དུས་སུ་འབྱོར་ན་གོས་རྒྱན་དཀར་པོས་བརྒྱན་ལ་ཞི་བའི་སེམས་དང་ལྡན་པས། བདག་བསྐྱེད་སྐྱབས་འགྲོ་ནས།
གདན་རང་ལ་ཐིམ་པའི་བར་ཉམས་སུ་བླང་ངོ༌། ། དེ་ནས་བསང་ཆུ་ཧཱུྃ་རིང་པོ་བདུན་ནམ་ཉེར་གཅིག་ཙམ་གྱིས་བྱིན་གྱིས་བརླབས་ནས། སྔགས་དེ་ཉིད་ཀྱིས་ཐབ་དང་རྫས་རྣམས་ལ་གཏོར་ཏེ་བགེགས་བསང༌། ཨོཾ་སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཨ་ལས་ཐོད་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ་ནས། རོལ་མོ་ལ་སོགས་པའི་མཆོད་རྫས་དང་བསྲེག་རྫས་རྣམས་དྭངས་ཤིང་ཐོགས་པ་མེད་པ་ལྷ་མཉེས་པ་དང་སོ་སོའི་ལས་སྒྲུབ་པའི་ནུས་པ་དང་ལྡན་པར་གྱུར། ཨོཾ་ཨཱཿཧཱུྃ་གིས་བསྲེག་རྫས་དང༌། ཨོཾ་བཛྲ་ཨརྒྷཾ་ཨཱཿཧཱུྃ་སོགས་ནས། ཤབྡ་ཨཱཿཧཱུྃ་གི་བར་གྱིས་བྱིན་གྱིས་བརླབ་བོ། །
དེ་ནས་ཐབ་ལ་དམིགས་ཏེ། ཨོཾ་སུམྦྷ་ནི་སོགས་ཀྱིས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་རིན་པོ་ཆེ་ལས་གྲུབ་པའི་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ་མུ་རན་ལ་རྡོ་རྗེའི་ཕྲེང་བས་མཚན་པ། ཕྱི་རོལ་དུ་སྟེགས་བུ་གྲུ་བཞི་པ་ཟླ་ཕྱེད་རྡོ་རྗེས་མཚན་པ་བྲིས་པ་དང་གཉིས་སུ་མེད་པར་གྱུར་པར་བསམས་ལ་ཧཱུྃ་རིང་པོ་ཡང་ཡང་བརྗོད་པས་བྱིན་གྱིས་བརླབ་བོ། ། དེ་ནས་རྩྭ་གཙང་མ་དང་བཅས་པའི་ཡམ་ཤིང་གི་རྩེ་ལ་མེ་སྦར་ཏེ། ཨོཾ་བཛྲ་ཛྭ་ལ་རཾ་ཞེས་བརྗོད་ཅིང་ཐབ་ལ་གཡས་ནས་ཟླུམ་པོར་བསྐོར་ཏེ་མེ་ཚང་དུ་གཞུག་པས་མེ་སྦར་རོ། ། དེ་ནས་བྱང་ཆུབ་མཆོག་གི་ཕྱག་རྒྱས་དགང་གཟར་དང་བླུགས་གཟར་བཟུང་ལ། བླུགས་གཟར་མར་དང་བཅས་པས་དགང་གཟར་གྱི་ཁ་ལ་རེག་པས་བུད་ཤིང་ལ་ཁྱབ་པའི་མར་གྱི་རྒྱུན་བླུགས་ཏེ། ཨོཾ་བཛྲ་ཛྭ་ལ་རཾ་ཞེས་བརྗོད་པ་ལན་གསུམ་གྱིས་མེ་གསོའོ། །
དེར་འཇིག་རྟེན་པའི་མེ་ལྷ་བསྐྱེད་པ་ནི། མེ་འབར་བའི་དབུས་སུ་པདྨ་དཀར་པོ་དང་ཟླ་བའི་དཀྱིལ་འཁོར་གྱི་སྟེང་དུ་རཾ་ལས་མེ་ལྷ་ར་སྐྱེས་ལ་བཅིབས་པ། ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་མཆོག་སྦྱིན། གཉིས་པས་བགྲང་ཕྲེང༌། གཡོན་གྱི་དང་པོས་དབྱུ་གུ་རྩེ་གསུམ་པ། གཉིས་པས་གུནྡྷེ་འཛིན་པ། ལུས་པོ་མེའི་རང་བཞིན་དམར་པོ། ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ། རལ་པའི་ཐོར་ཚུགས་དང་ལྡན་ཞིང་ཚངས་པའི་སྐུད་པ་དང༌།
ཀྲྀཥྞ་ས་རའི་པགས་པས་སྟོད་གཡོགས་དང་དར་དམར་པོའི་ཤམ་ཐབས་ཅན། མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་དང༌། དབྱུ་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡོབ་ཅིང༌། ངག་ཏུ། ཚུར་སྤྱོན་ཚུར་སྤྱོན་འབྱུང་པོ་ཆེ། ། ལྷ་ཡི་དྲང་སྲོང་གཉིས་སྐྱེས་མཆོག །
སྲེག་བླུགས་ཞལ་ཟས་བཞེས་སླད་དུ། ། འདིར་ནི་ཡང་དག་བསྙེན་པར་མཛོད། ། ཨོཾ་ཨགྣི་མ་ཧཱ་ཏེ་ཛཿསརྦ་ཀརྨ་པྲ་སཱ་དྷ་ཀཿ ཀ་རུ་ཎྱ་ཀྲྀཏ་སཏྭ་ཨརྠ་ཨསྨིནྶནྣི་ཧི་ཏྭ་བྷ་ཝ། ཞེས་བརྗོད་པས་སྤྱན་དྲངས་ཏེ་ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་བསྟིམ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་དབང་གི་ལྷ་སྤྱན་དྲངས་པ་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌།
དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། ། དེ་ནས་ཀུ་ཤའི་ཆུན་པོ་རྣམས་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་སེལ་པའི་ནུས་པ་དང་ལྡན་པར་བསམས་ལ། ཨོཾ་ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། དེས་བདག་ལ་གེགས་མེད་ཅིང་ཞི་བར་མཛོད་ཅིག་སྭཱ་ཧཱ།
ཞེས་དང༌། ཨོཾ་བཛྲ་སཏྭ་ཨ་ཞེས་པས་ཐབ་ཀྱི་ཕྱོགས་མཚམས་བརྒྱད་དུ་རྩེ་མོ་གཡས་སྐོར་དུ་དགྲམ་མོ། ། དེ་ནས་མེ་ལྷའི་ལྗགས་ལས་འོད་ཟེར་བྱུང་བས་བྱོན་ཟན་གསོལ་བར་བསམ་ཞིང༌། ཨོཾ་ཨགྣ་ཡེ་སྭཱ་ཧཱ། ཞེས་ལན་བདུན་བརྗོད་པའི་རྗེས་སུ། ཨོཾ་ཨགྣ་ཡེ་ཨཱ་དཱི་པྱཱ་དཱི་པྱ་མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ནཱ་ཡ་སྭཱ་ཧཱ། ཞེས་བརྗོད་ཅིང་གཟར་བུ་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམས་ལ། དེ་ལྟ་བུ་ལན་གསུམ་གྱིས་བྱོན་ཟན་ཕུལ་ལ། ཨོཾ་ཨགྣ་ཡེ་རེ་རེའི་འགོར་སྦྱར་བའི་བཛྲ་ཨརྒྷཾ་ནས། ཤབྡ་རོལ་མོ་དང་བཅས་པས་མཆོད།
ཨོཾ་ཨགྣ་ཡེ་ཨོཾ་ཨཱཿཧཱུྃ་གིས་ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེགས། ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། དེ་ནས་ཡམ་ཤིང༌། ཨགྣ་ཡེ་སྭཱ་ཧཱ་ཞེས་པ་བདུན་ནམ་ཉེར་གཅིག་གི་མཐར། ཨོཾ་ཨགྣ་ཡེ་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་ཐམས་ཅད་དང༌།
གསང་སྔགས་ཀྱི་ལྷག་ཆད་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་དང༌། གནས་སྐབས་གཞན་དུ་བདག་ཅག་འཁོར་དང་བཅས་པའི་འཇིགས་པ་ཐམས་ཅད་དང༌། ཉེ་བར་འཚེ་བ་ཐམས་ཅད་དང༌། གནོད་པ་ཐམས་ཅད་དང༌། གདོན་ཐམས་ཅད་དང༌། དུག་དང་རིམས་ནད་ཐམས་ཅད་ཤཱིནྟཾ་ཀུ་རུ་སྭཱ་ཧཱ་ཞེས་པ་ལྟ་བུ་སྐབས་སུ་གང་བབ་བརྗོད་དོ། ། དེ་བཞིན་དུ་སྔགས་དེ་ཉིད་ཀྱིས་མར་དང༌། ཏིལ་དང༌། ཟས་མཆོག་དང༌།
མངར་གསུམ་གྱི་རིལ་བུ་དང༌། དཱུརྦ་དང༌། ཀུ་ཤ་རྣམས་ཀྱང་ཡམ་ཤིང་གི་གྲངས་དང་མཉམ་པར་ཕུལ་བའི་མཐར། མཆོད་པ་དང་བསྟོད་པ་སྔ་མ་ལྟར་བྱས་ནས་མར་བླུགས་གཟར་གང་ཐབ་ཏུ་བླུགས་ཏེ། ཨོཾ་བཛྲ་ཛྭ་ལ་རཾ་ཞེས་དང༌། མེ་ལྷ་འབར་བའི་རྣམ་པ་ཅན་དུ་གྱུར་པར་བསམ་མོ། ། དེ་ནས་འཇིག་རྟེན་ལས་འདས་པའི་མེ་ལྷ་མཆོད་པ་ནི། མེ་འབར་བའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་སྔོན་པོ་ཞེས་པ་ནས། རྡོ་རྗེ་སྔོན་པོ་རྩེ་ལྔ་པས་དབུར་བརྒྱན་ཞེས་པའི་བར་སྒྲུབ་ཐབས་ལྟར་བསྐྱེད་པ་དང༌། དེའི་ཞལ་གྱི་དཀྱིལ་འཁོར་འཛུམ་ཞིང་ཞི་བ།
འོད་ཟེར་དཀར་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པར་བསམས་ལ། ཨཿཀཿསཿམཿརཿཙཿསོགས་འགའ་ཞིག་མར་ལ་བསྔགས་ཏེ། ཨོཾ་ཨགྣ་ཡེ་སྭཱ་ཧཱ། ཞེས་ལན་བདུན་བརྗོད་པའི་མཐར། ཨོཾ་ཌཱ་ཀི་ནཱི་སིངྷ་མུ་ཁཱི་ཨཱ་དཱི་པྱཱ་དཱི་པྱ་མ་ཧཱ་ཤྲཱི་ཡེ་སོགས་ཀྱི་མཐར། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སོགས་སྤེལ་ཚིག་སྦྱར་བ་དང་བཅས་པ་བདུན་ཚན་གསུམ་གྱིས་བྱོན་ཟན་དབུལ་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་རེ་རེའི་འགོར་སྦྱར་བའི་ཨརྒྷཾ་ནས། གཎྜེ་ར་ཎི་དང་བཅས་པའི་བར་གྱིས་ཕྱི་མཆོད་དང༌། མཚན་སྔགས་ཀྱི་མཐར་ཨོཾ་ཨཱཿཧཱུྃ་བཏགས་པས་ནང་མཆོད་དང༌།
དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད་དོ། ། དེ་ནས་ཡམ་ཤིང་ལ་སོགས་པའི་བསྲེག་རྫས་རྣམས་གསང་སྔགས་ཡི་གེ་བཅུ་བཞི་པ་འབའ་ཞིག་བརྒྱ་རྩ་བརྒྱད་ཕུལ་བའི་མཐར། སྡིག་པ་སྦྱང་བ་དང༌། སྔགས་ཀྱི་ནུས་པ་དབྱུང་བའི་དོན་དུ་ཏིལ་མདུན་དུ་བཞག་ལ། རང་གི་སྙིང་གའི་ཧཱུྃ་ལས་སྡིག་སྒྲིབ་ཐམས་ཅད་ཡི་གེ་ཀཾ་ནག་པོའི་རྣམ་པས་བརྒྱུད་མར་བྱུང་སྟེ་སྣ་སྒོར་སྡིག་པ་རྭ་ཅན་གྱི་གཟུགས་སུ་བྱུང་སྟེ་མདུན་གྱི་ཏིལ་ལ་ཐིམ་པས། ཏིལ་ཟག་པ་མེད་པའི་བདུད་རྩིར་གྱུར་པ་ལྷའི་ཞལ་དུ་ཕུལ་བས་བདག་རྒྱུད་ཀྱི་སྡིག་སྒྲིབ་ཐམས་ཅད་དག་སྙམ་དུ་བསམ་ཞིང༌། ཡི་གེ་བཅུ་བཞི་པ་བརྒྱ་སྟོང་ལ་སོགས་པ་སྤེལ་ཚིག་དང་བཅས་པ་བརྗོད་ཅིང་ཕུལ་བས་གྲངས་བཟུང་ངོ༌། ། སླར་ཡང་གོང་གི་འཇིག་རྟེན་ལས་འདས་པའི་མེ་ལྷའི་བྱོན་སྐྱེམས་ཀྱི་སྐབས་སུ་བཤད་པ་ལྟར་མར་དགང་བླུགས་གསུམ་ཕུལ་ནས། མཆོད་པ་རྣམས་ཁ་གསོས་པ་ལ་རྡོ་རྗེའི་རྩེས་ནང་མཆོད་ནས་གཏོར་བ་དང༌། ཨོཾ་སུམྦྷ་སོགས་ཀྱིས་བསང་སྦྱངས་ནས་བརྩམས་ཏེ།
འདི་ཉིད་ཀྱི་མཆོད་པའི་ཆོ་ག་ཁོ་བོས་བྱས་པ་ལས་འབྱུང་བ་ལྟར་བྱིན་གྱིས་བརླབས་ནས། སྤྲོ་ན། ཡིད་འོང་ལྷུང་ལྷུང་སྙན་པའི་ཆབ་སྒྲ་ཅན། ། ཞེས་སོགས་ཚིགས་བཅད་དང་བཅས་པས་གཎྜེ་ར་ཎི་རོལ་མོའི་བར་དང༌། གོས་ཟུང་འབུལ་བ་དང༌། ཕྱོགས་བཅུ་དུས་གསུམ་ལ་སོགས་པ་ནས། བ་ལེ་ན་ཙ་ཡེ་སྭཱ་ཧཱའི་བར་གྱིས་ནང་མཆོད་དང༌། ཡིད་བྱུང་གི་མཆོད་པ་རྣམས་འབུལ་ལོ། ། བསྟོད་པའང་བསྡུ་ན། དཔལ་ལྡན་རྡོ་རྗེ་མཁའ་གྲོ་མ། །
ཞེས་པས་བསྟོད། རྒྱས་པ་ལ་སྤྲོ་ན་ཆག་ལོ་ཙཱ་བས་མཛད་པ་དང༌། ངག་དབང་བརྟན་པའི་རྡོ་རྗེས་མཛད་པ་ལ་སོགས་པ་གང་རིགས་ཀྱིས་བསྟོད་དོ། ། གཏོར་མ་དང་པོ་བསང་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེ་སོགས་ཀྱང་མཆོད་པའི་ཆོ་ག་ནས་འབྱུང་བ་ལྟར་བྱིན་གྱིས་བརླབས་ནས། མཚན་སྔགས་ལ་ཨ་ཀཱ་རོ་བཏགས་པས་འབུལ་བ་ནས། འདོད་དོན་ཞུ་བའི་བར་གྱིས་ཕུལ་ལ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་ཉམས་པ་དང་ཞེས་སོགས་ཀྱིས་ནོངས་པ་བཟོད་པར་གསོལ་བ་དང༌།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ཅེས་སོགས་དང༌། ཨོཾ་ཨཱཿཧཱུྃ་བཛྲ་མུཿས་ཡེ་ཤེས་པ་གཤེགས། དམ་ཚིག་པ་རང་ལ་ཐིམ་པར་བསམས་ལ་སྲིན་ལག་གིས་ཐབ་ཀྱི་ཐལ་བ་ཅུང་ཟད་བླངས་ཏེ་རང་གི་དཔྲལ་བར་ཐིག་ལེ་བྱའོ། ། གསུམ་པ་ནི། ཐབ་ཏུ་མར་དགང་གཟར་གང་བླུགས་ཏེ། ཨོཾ་བཛྲ་ཛྭ་ལ་རཾ་ཞེས་པས་མེ་ལྷ་ཞལ་ཕྱག་གི་རྣམ་པ་ཅན་དུ་གྱུར་པར་བསམས་ཏེ། དེ་ལ་ཡམ་ཤིང་ལ་སོགས་པའི་རྫས་ཀྱི་ལྷག་མ་ཇི་ལྟར་རིགས་པ་ཕུལ་བའི་མཐར། གོང་འཇིག་རྟེན་པའི་མེ་ལྷ་བྱོན་ཟན་གྱི་སྐབས་སུ་བཤད་པ་ལྟར་མར་དགང་བླུགས་གསུམ་འབུལ་བ་དང་མཆོད་བསྟོད་བྱའོ། ། གཏོར་མ་གཉིས་པ།
ཨོཾ་ཨཱཿཧཱུྃ་ཞེས་པས་བྱིན་གྱིས་བརླབས་ནས། མཆོག་སྦྱིན་གྱི་ཕྱག་རྒྱ་བྱས་ཏེ། ཨོཾ་ཨགྣ་ཡེ་ན་མཿསརྦ་ཏ་ཐཱ་ག་ཏེ་བྷྱོ་སོགས་ལན་གསུམ་གྱིས་ཕུལ་ལ། མེ་ལྷའི་རྒྱལ་པོ་ཁྱོད་ཀྱིས་ནི། ། མཆོད་སྦྱིན་གཏོར་མ་འདི་བཞེས་ལ། ། སོགས་ནས། ཡིད་ལ་འདོད་པ་ཀུན་འགྲུབ་མཛོད། ། ཅེས་དང༌། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབས་ཀྱིས་གཤེགས། །
ཇི་བཞིན་དུས་སུ་སླར་གཤེགས་ཏེ། ། བདག་གི་འདོད་པ་ཐམས་ཅད་སྒྲུབས། ། ཨོཾ་ཨགྣ་ཡེ་བཛྲ་མུཿཞེས་དང༌། དབྱུ་གུ་རྩེ་གསུམ་པའི་ཕྱག་རྒྱ་ཕྱིར་བསྐྱེད་ལ། མེ་ལྷ་རང་བཞིན་གྱི་གནས་སུ་གཤེགས་པར་བསམ་མོ། ། དེ་ནས་རང་གི་གནས་གསུམ་བསྲུངས་ཏེ། དགེ་བ་འདི་ཡིས་མྱུར་དུ་བདག ། སེང་གེའི་གདོང་ཅན་ཞེས་སོགས་ཀྱི་བསྔོ་བ་སྨོན་ལམ་གང་ཤེས་དང༌། ཕུན་སུམ་ཚོགས་པ་ལ་སོགས་པའི་བཀྲ་ཤིས་བརྗོད་ཅིང༌། མེ་ཏོག་གི་ཆར་དབབ་པ་དང༌།
བརྒྱུད་པའི་གསོལ་འདེབས་ལ་སོགས་པས་མཐའ་བརྒྱན་པར་བྱའོ། ། མེ་མནལ་བ་དང་ཐལ་བ་མིས་མ་འགམ་པར་དོར་བ་གལ་ཆེའོ། ། སྨྲས་པ། རྡོ་རྗེ་གདན་པའི་ཞབས་དང་ཌཱ་ཀི་ནཱི། ། རབ་དགྱེས་ཞལ་གྱི་མ་དྲོས་ལས་འོངས་པའི། ། གདམས་པ་ཆེས་ཟབ་སིནྡྷུའི་ཆབ་ཀྱི་རྒྱུན། ། བརྒྱུད་འཛིན་མཁྱེན་པའི་ས་ལ་ཅི་ཡང་འཁྱིལ། ། གཞན་ཡང་བཀའ་དང་ཟབ་གཏེར་གཞུང་མང་ལས། ། སྣ་ཚོགས་ལས་ཀྱི་འདོད་པ་རྟག་འཇོ་ཡང༌། ། བསྙེན་སོགས་དག་པར་མ་བྱས་རྣམས་ཀྱི་ལས། །
སྟོང་པའི་མཁའ་ལ་བོས་ལྟར་ལད་མོ་མེད། ། དེ་བསམ་དོན་དུ་གཉེར་འགར་ཕན་བྱའི་ཕྱིར། ། ཞི་བའི་སྲེག་བླུགས་བྲིས་པའི་དགེ་བ་ཡིས། ། དོན་གཉིས་ཕུན་སུམ་ཚོགས་པའི་དངོས་གྲུབ་ཀྱི། ། འབྱུང་གནས་ཡོན་ཏན་རྒྱ་མཚོ་མངོན་གྱུར་ཅིག ། ཅེས་པ་གསེར་ཆོས་ཀྱི་མཁའ་འགྲོ་མ་སེང་གེའི་གདོང་པ་ཅན་གྱི་སྲེག་བླུགས་ཀྱི་ཆོ་ག་ཡེ་ཤེས་མེ་ལྕེ་ཞེས་བྱ་བ་འདི་ཡང་དགེ་སློང་ཕུན་སུམ་ཚོགས་རྒྱ་མཚོའི་ཆེད་དུ་བཙུན་པ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །། མངྒ་ལཾ།། ༄༅། །གསེར་ཆོས་ཀྱི་མཁའ་འགྲོ་མ་སེང་གེའི་གདོང་ཅན་མའི་བསྙེན་པ་ཇི་ལྟར་བྱ་བའི་ཚུལ་གྱི་ཡི་གེ་ཉུང་ངུ་རྣམ་གསལ་ཞེས་བྱ་བ་བཞུགས།། ༄༅། །དཔལ་གྱི་འབྱུང་གནས་བླ་མ་དང༌། ། ཡེ་ཤེས་མཁའ་འགྲོ་དབྱེར་མེད་ལ། །
གུས་པས་བཏུད་དེ་དཔལ་མོ་ཡི། ། བསྙེན་པ་བྱ་ཚུལ་ཅུང་ཟད་བྲི། ། དེ་ལ་འདིའི་རྗེས་སུ་གནང་བ་དང་མན་ངག་ལེགས་པར་ཐོབ་པའི་གང་ཟག་གིས། མཁའ་འགྲོ་མ་སེང་གེའི་གདོང་པ་ཅན་མའི་བསྙེན་པ་བྱ་བ་ལ། སྦྱོར་བ་དང༌། དངོས་གཞི་དང༌། རྗེས་ཕན་ཡོན་བསྟན་པ་སྟེ་གསུམ་ལས། དང་པོ་ནི། ཚེས་བཅུ་རྣམ་པ་གཉིས་སམ། མཁའ་འགྲོ་འདུ་བའི་དུས་ཚེས་གང་ཡང་རུང་བར་གནས་དབེན་པར་སྒྲུབ་པ་པོ་ཁ་ཤར་རམ་ལྷོར་ཕྱོགས་པ་དང་བསྟུན་པར་འབྱོར་ན་འདི་ཉིད་ཀྱི་སྐུ་བརྙན་བྲིས་འབུར་གང་རུང་བཀྲམ་པའི་མདུན་དུ།
གཏོར་མ་གྲུ་གསུམ་རྩེ་མོ་ཧ་ཅང་རྣོ་བ་མ་ཡིན་པ་སྨུག་རྩིས་བྱུགས་པ་རྒྱན་ལྡན་དང༌། མཁའ་འགྲོ་སྤྱི་ལ་ཟླུམ་གཏོར་གཅིག་དང་བཅས་པ་བཤམ། དེའི་མདུན་དུ་ཉེ་བར་སྤྱོད་པ་དང༌། ནུབ་དང་པོ་ལ་དགོས་པའི་སྔོན་འགྲོ་གཏོར་མ་དང༌། རང་གི་མདུན་དུ་རྡོ་རྗེ་དྲིལ་བུ། ཌཱ་མ་རུ་ལ་སོགས་པའི་ཉེ་བར་མཁོ་བའི་ཡོ་བྱད་རྣམས་བཤམ་མོ། ། གཉིས་པ་ནི། སྒྲུབ་པ་པོ་སྟན་ལ་འདུག་སྟེ། རང་ཉིད་ལྷག་པའི་ལྷར་གསལ་བའི་མདུན་གྱི་ནམ་མཁར་རྩ་བརྒྱུད་ཀྱི་བླ་མ་ཡི་དམ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་དང་བཅས་པ་སྤྲིན་གཏིབས་པ་ལྟར་དཔང་པོར་བཞུགས་པའི་སྤྱན་སྔར་གནས་པའི་འདུན་པ་དང་མ་བྲལ་བས། སྔོན་འགྲོ་གཏོར་མ་ཆབ་ཀྱིས་བྲན་པ་ལ་བསང་སྦྱངས་བྱ་བ་ནས་བརྩམས་ཏེ།
གཏོར་མ་ཕྱི་རོལ་དུ་དོར་བའི་བར་ལ་ཕལ་ཆེར་བདེ་མཆོག་གམ་མཁའ་སྤྱོད་ཀྱི་ཆོ་ག་ལས་འབྱུང་བ་ཇི་ལྟ་བ་བཞིན་དུ་བྱ་ཞིང༌། ཁྱད་པར་ནི་ཕྲིན་ལས་བཅོལ་བའི་སྐབས་སུ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་མཆོག་དང་ཐུན་མོང་གི་དངོས་གྲུབ་སྒྲུབ་པའི་ཆེད་དུ་བསྙེན་སྒྲུབ་ཚུལ་བཞིན་དུ་བགྱིད་པར་འཚལ་ན། སྲུང་མའི་དབང་པོ་ཁྱེད་རྣམས་ཀྱིས་བསྙེན་སྒྲུབ་ཀྱི་བྱ་བ་མཐར་མ་ཕྱིན་གྱི་བར་ཆད་ཐམས་ཅད་སྲུང་བ་དང་ཞེས་འདོན་པ་བསྒྱུར་བ་དང༌། དྲག་སྔགས་ཞལ་བཞི་པའི་སྔགས་ཀྱི་རྗེས་སུ་འདིའི་གསང་སྔགས་ཨཿཀཿསཿམཿསོགས་ཀྱང་བརྗོད་ཅིང་གུ་གུལ་གྱིས་བདུག་གོ ། དེ་ནས་གནས་དང་མཆོད་པའི་ཡོ་བྱད་བྱིན་གྱིས་བརླབས་པ་ནི། ནུབ་དང་པོར་ནང་མཆོད་ལ་དམིགས་ཏེ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ་ཅེས་སོགས་ཞལ་བཞི་པའི་སྔགས་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཡཾ་ལས་རླུང༌།
རཾ་ལས་མེ་སོགས་ནས། ཧ་ཧོ་ཧྲཱིཿའི་བར་ཁོ་བོས་བྱས་པའི་སེང་གདོང་མ་མཆོད་པའི་ཆོ་ག་ལས་འབྱུང་བ་ལྟར་བྱིན་གྱིས་བརླབས་ཏེ་གཞག་གོ ། དེ་ནས་གནས་དང་ཡོ་བྱད་རྣམས་ལ་རྡོ་རྗེའི་རྩེས་ནང་མཆོད་ནས་གཏོར་ལ། ཨོཾ་སུམྦྷ་ནི་ཞེས་སོགས་ནས། དྷརྨཱ་ར་ཎི་ཏ་རོལ་མོ་དང་བཅས་པས་བྱིན་གྱིས་བརླབས་པའི་བར་ཡང་སྔར་སྨོས་མ་ཐག་པའི་མཆོད་པའི་ཆོ་ག་ལྟར་བྱའོ། ། དེ་ནས་སྐྱབས་འགྲོ་ནས་བརྩམས་ཏེ། བདག་བསྐྱེད་པཎ་ཆེན་ནམ་མཁའ་དཔལ་བཟང་ལ་སོགས་པས་མཛད་པ་གང་མོས་ཀྱི་སྟེང་ནས་ཉམས་སུ་བླང་སྟེ། དེའང་བཟླས་པའི་དམིགས་པ་སྤྱི་འགྲོ་ཙམ་བྱེད་ན་སྒྲུབ་ཐབས་ལྟར་དང༌། སྲུང་བ་དང་བཟློག་པའི་དམིགས་པ་ཁྱད་པར་བ་ནི་ཡི་གེ་རྙིང་པ་རྣམས་ནས་འབྱུང་བའམ། མཆོད་པའི་ཆོ་ག་ཉིད་དུ་བཀོད་པ་ལྟར་བྱའོ། །
དེའང་སྔ་དྲོ་ལ་སོགས་པ་བསྙེན་པའི་སྐབས་སྲུང་བའི་དམིགས་པ་གཙོ་བོར་བཏོན་ནས། ཐུན་གྱི་མཐར་བཟློག་པའི་དམིགས་བཟླས་ཅུང་ཟད་རེ་བྱས་ལ་དམོད་པ་དོར་བ་དང་བསྟུན་ལ་ཐལ་མོ་ལན་གསུམ་བརྡབ་པ་དང༌། ཁྲོ་མོ་འབར་བའི་ཚོགས་རྣམས་ཀྱིས་ཞེས་པ་ནས། ཆོས་ཀྱི་དབྱིངས་སུ་སྒྲོལ་ཞེས་པའི་བར་ཉམས་སུ་བླང་ངོ༌། ། གཞན་དུ་ན་བཟློག་པ་དངོས་ཀྱི་དུས་ནི་དགོངས་མོ་ཉི་མ་ཐལ་ཀར་གཙོ་ཆེ་བར་བཤད་དོ། ། ཐུན་བསྡུ་བ་ན། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ་པར་བསམ་ཞིང་བརྗོད་དོ། ། དགོངས་ཐུན་ལ་སྐབས་འདིར་གཏོར་མ་ཕུལ་ཏེ། དེའང་གཏོར་མ་ནང་མཆོད་དང་ཆུས་སྦྱངས་པ་ནང་མཆོད་ལྟར་བྱིན་གྱིས་བརླབ་བོ། ། དེ་ནས་ཐོག་མར་ཀྱེ་རྡོ་རྗེ་ལ་སོགས་པ་དང་འབྲེལ་བའི་སྐབས་ཡིན་ན་སྔོན་དུ་དེ་དག་ལ་ཕུལ།
དེ་ནས་འདི་ཉིད་ཀྱི་གཏོར་མགྲོན་བསྐྱེད་པ་ནི། གཏོར་མའི་སྟེང་གི་ནམ་མཁར་པཾ་ལས་པདྨ་ཞེས་སོགས་ནས། རྡོ་རྗེ་སྔོན་པོ་རྩེ་ལྔ་པས་དབུར་བརྒྱན་ཞེས་པའི་བར་རང་ཉིད་ཀྱི་ཁྱད་པར་དོར་བ་མ་གཏོགས་སྒྲུབ་ཐབས་ལྟར་བྱ་ཞིང༌། བསྡུ་ན་སྐད་ཅིག་གིས་སྤྱན་དྲང་ངོ༌། ། གང་ལྟར་ཡང་ཐོད་པའི་ཕྱག་རྒྱ་དང་བཅས་པས། ཨོཾ་ཌཱ་ཀི་ནཱི་སིངྷ་མུ་ཁ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ལན་གསུམ་མམ་བདུན་གྱིས་ཕུལ་བའི་མཐར། མཚན་སྔགས་སྔོན་དུ་འགྲོ་བའི་ཨརྒྷཾ་ནས། ཤཔྡའི་བར་གྱིས་མཆོད། ཨོཾ་ཌཱ་ཀི་ནཱི་སིངྷ་མུ་ཁ་ས་པ་རི་ཝཱ་ར་ཡ་ཨོཾ་ཨཱཿཧཱུྃ་ཞེས་པས་ནང་མཆོད་ཕུལ། དཔལ་ལྡན་རྡོ་རྗེ་མཁའ་འགྲོ་མ་ནས།
དེ་སྙེད་རྣམས་ལ་ཕྱག་འཚལ་ལོ་ཞེས་དང༌། མཆོད་སྦྱིན་གཏོར་མ་འདི་བཞེས་ལ་ནས། ཡིད་པ་འདོད་པ་ཀུན་འགྲུབ་ཤོག་ཅེས་པའི་བར་གྱིས་འབུལ་ལོ། ། དེ་ནས་ཆོས་སྐྱོང་རྣམས་ཀྱི་གཏོར་མ་དང་འབྲེལ་ན་འདིར་འབུལ་ལོ། ། གང་ལྟར་ཡང་མཁའ་འགྲོ་སྤྱིའི་གཏོར་མ་བྱིན་གྱིས་བརླབས་པ་ནས། འདོད་པ་ཀུན་འགྲུབ་ཤོག་གི་བར་གྱིས་ཕུལ་བའི་མཐར། ཧེ་རུ་ཀའི་ཡི་གེ་བརྒྱ་པ་ལན་གསུམ་དང༌། ནོངས་པ་བཟོད་པར་གསོལ་བ་དང༌། རྟེན་ལ་བརྟན་གཞུག་བྱ་བ་དང༌། རྟེན་མེད་པའི་གཏོར་མགྲོན་གཤེགས་སུ་གསོལ་བ་རྣམས་སྤྱི་ལྟར་བྱའོ། །
དེ་ནས་བདག་བསྐྱེད་ཀྱི་མཇུག་གི་བྱ་བ། རང་གི་དཔྲལ་བར་ཨོཾ་ལ་སོགས་པས་གནས་གསུམ་བསྲུངས་ནས། དགེ་བ་འདི་ཡིས་སོགས་བསྔོ་བ་སྨོན་ལམ་དང་བཀྲ་ཤིས་ཀྱིས་མཐར་བརྒྱན་པ་དང་བཅས་པ་བྱ་ཞིང༌། ཐུན་མཚམས་ཐམས་ཅད་དུའང་སྲུང་བའི་འཁོར་ལོ་ཡངས་པའི་ནང་དུ་རང་ཉིད་ལྷའི་ང་རྒྱལ་གྱིས་སྤྱོད་ལམ་གྱི་རྣལ་འབྱོར་རྣམས་བྱའོ། ། དེ་ལྟ་བུའི་རིགས་པས་ཐུན་གསུམ་མམ་བཞི་གང་མོས་བྱས་ཏེ། བསྙེན་པའི་གྲངས་ནི་ཁྲི་ཕྲག་དྲུག་ལ་སོགས་པ་གསུངས་ཀྱང༌། ཐོག་མའི་གྲངས་ཀྱི་བསྙེན་པ་ནི་འབུམ་ཕྲག་བཅུ་བཞི་ངེས་པར་མཛད་པ་ཕྱག་ལེན་ནོ། ། དེ་ལྟ་བུའི་རིམ་པས་སྔགས་ཀྱི་གྲངས་སོང་བ་དང་གསང་སྔགས་ཀྱི་ནུས་པ་འབྱིན་པ་དང༌། ཁ་སྐོང་བའི་སྦྱིན་སྲེག་བྱེད་པར་འདོད་ན་ལོགས་སུ་གསལ་བ་ལྟར་ཤེས་པར་བྱའོ། ། གསུམ་པ་ནི།
དེ་ལྟ་བུའི་བསྙེན་པ་མཐར་ཕྱིན་པས་གཞུང་ནས་ཇི་སྐད་བཤད་པའི་ལས་ཚོགས་མཐའ་དག་སྒྲུབ་པ་ལ་དབང་ཞིང༌། བྱེ་བྲག་ཏུ་གཞན་གྱི་བྱད་ཁ་ལ་སོགས་པའི་གནོད་པ་ཕྱིར་བཟློག་པའི་ཐབས་མཆོག་ཏུ་འགྱུར་བ་ནི་ངེས་པའོ། ། དེ་ལྟར་གྲངས་མེད་མཁའ་འགྲོ་ཡི། ། གཙོ་མོ་སེང་གེའི་གདོང་པ་ཅན། ། བ་རི་ལོ་ཙཱའི་གསེར་ཆོས་ཀྱི། ། བསྙེན་པ་བྱ་ཚུལ་ཉུང་གསལ་འདི། ། བྲིས་པའི་དགེ་བས་འགྲོ་བ་རྣམས། ། མི་དང་མི་མིན་ཉེར་འཚེ་ལས། ། རྣམ་པར་རྒྱལ་ནས་མཁའ་འགྲོའི་གཙོ། ། དགྱེས་པའི་ཞལ་བཟང་སྟོན་པར་ཤོག །
ཅེས་པ་གསེར་ཆོས་ལུགས་ཀྱི་མཁའ་འགྲོ་མ་སེང་གེའི་གདོང་ཅན་མའི་བསྙེན་པ་ཇི་ལྟར་བྱ་བའི་ཚུལ་གྱི་ཡི་གེ་ཉུང་ངུ་རྣམ་གསལ་ཞེས་བྱ་བ་འདི་ཡང༌། དོན་དུ་གཉེར་བའི་དགེ་སློང་ཕུན་ཚོགས་རྒྱ་མཚོའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་པ་སརྦ་མངྒ་ལཾ།། །། བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
