གསུང་འབུམ། ཚུལ་ཁྲིམས་རིན་ཆེན།
པོད ༦༠
ཆོས་སྤྱོད་གཏོར་མའི་རིམ་པ་ཀུན་དགའི་རོལ་མཚོ།
༼ཅ༽ ༄༅། །ཨཱནནྡསྱལིལཱརྞབནཱམདྷརྨྨཙརཾབལེཿཀྲམོབིཛཧཱརཾ།།
༄༅། །ཆོས་སྤྱོད་གཏོར་མའི་རིམ་པ་ཀུན་དགའི་རོལ་མཚོ་ཞེས་བྱ་བ་བཞུགས་སོ།། ཀུན་ཁྱབ་ཐུགས་རྗེའི་ཕ་རོལ་མུ་མེད་དུ། ། སྤྲོས་པ་མེ་ཞལ་རྫིང་རིང་གཅིག་པུ་ལས། ། གཞན་པའི་གཟུགས་ཟླ་བསྐལ་པར་རྙེད་མིན་པ། ། བླ་མ་ཕྱག་ན་པདྨས་དགེ་ལེགས་སྩོལ། ། སྒོ་གསུམ་དགེ་བར་སྦྱོར་བའི་གཡར་དམ་ཁུར། ། རྣམ་གཡེང་ལམ་དུ་རེ་རེ་ནས་སྟོར་བས། ། ཐ་མར་དགེ་ཟོང་ཟད་པའི་ཤུགས་རིང་དབུགས། །
འབྱིན་ལ་སྟོང་པའི་མཁའ་ཡང་གད་མོ་བྲོ། ། གང་ཕྱིར་མཆོད་སྦྱིན་རྒྱས་པའི་རྔ་བོ་ཆེ། ། འབད་རྩོལ་དབྱུ་གུས་བསྐུལ་བ་མ་བཟོད་སྐབས། ། འགའ་ཞིག་བློར་འཚམ་དབྱངས་ཅན་ཏམྦུ་རཿ ། མྱུར་མགྱོགས་ལག་པའི་ཕང་པར་བརྡུང་བ་སྙན། ། དེའང་ཆོས་སྤྱོད་གཏོར་མའི་རིམ་པ་ཉམས་སུ་བསྟར་བ་འདོད་པས་སྦྱོར་བ་དངོས་གཞི་རྗེས་གསུམ་ལས་སྦྱོར་བ་ལ། སྤྱིའི་མཆོད་པ་ཉེར་སྤྱོད་དང༌། ཛམྦྷ་ལ་ལ་སྣོད་དུ་ཛཾ་གཏོར་དང་ཆུ་སྦྱིན་པའི་སྣོད་བཅས། བརྒྱ་རྩ་དངོས་ལ་གཏོར་ཟན་དཀར་གསུམ་སོགས་སྦགས་པ་སུམ་ཚན་གསུམ་དང་ཉིས་ཚན་གཅིག་གིས་བརྒྱ་རྩ་བརྒྱད་བྱས་པ་བཅུ་ཚན་བཅུ་དང་བརྒྱད་དུ་བགོས་ལ། སྣོད་བཅུ་གཅིག་གམ་ལྔ་ལ་སོགས་པར་ཆུ་དང་བཅས་པ་བཤམ།
གཞན་ཡང་བར་དོའི་གཏོར་མ་དང་དབྱུ་གུ་ལ་ཟན་རིལ་གྲངས་མཐུན་སོགས་གང་འོས་ཀྱི་རྫས་རྣམས་ཉེར་བསྡོགས་བྱའོ། ། དངོས་གཞི་ལ་བདག་བསྐྱེད་པ། མགྲོན་སྤྱན་འདྲེན་པ། མཆོད་སྦྱིན་སྟོབ་པ་སྟེ་གསུམ་ལས། ཐོག་མར་མཆོད་པ་བྱིན་རླབས་བྱས། སྐྱབས་འགྲོ་སེམས་བསྐྱེད་སྤྱི་ལྟར་བྱ་བའམ། མིན་ན། བདག་དང་མཁའ་མཉམ་འགྲོ་བ་བྱང་ཆུབ་བར། ། བླ་མ་དཀོན་མཆོག་གསུམ་ལ་སྐྱབས་སུ་མཆི། ། གཞན་དོན་རྫོགས་པའི་བྱང་ཆུབ་ཐོབ་བྱའི་ཕྱིར། །
སྦྱིན་པ་རྣམ་བཞིའི་ལམ་ལ་འཇུག་པར་བགྱི། ། ཞེས་ལན་གསུམ་བརྗོད། བདག་ལྷར་བསྐྱེད་པ་ནི། ཆོས་ཀུན་སྟོང་པའི་དབྱིངས་ལས་པདྨ་ཟླར། ། རང་སེམས་ཧྲཱིཿལས་འཕགས་པ་སྤྱན་རས་གཟིགས། ། དཀར་འཛུམ་མཆོག་སྦྱིན་པདྨ་བསྣམས་པ་ཅན། ། ལང་ཚོ་དར་བབ་དར་དང་རིན་ཆེན་བརྒྱན། ། སེམས་དཔའི་སྐྱིལ་མོ་ཀྲུང་བཞུགས་ཐུགས་ཀའི་ཧྲཱིཿ ། འོད་འཕྲོས་རྒྱལ་བ་སྲས་བཅས་རང་འདྲ་དང༌། ། དབང་གི་ལྷར་བཅས་བཛྲ་ས་མཱ་ཛཿ །
ཛཿཧཱུྃ་བཾ་ཧོཿརིགས་ལྔའི་སངས་རྒྱས་ཀྱིས། ། བཛྲཱི་བྷ་ཝ་ཧཱུྃ་གིས་ཆུ་དབང་བསྐུར། ། པདྨའི་རིགས་ཀྱི་བླ་མས་སྤྱི་བོར་བརྒྱན། ། ཐུགས་ཀར་ཧྲཱིཿཡིག་སྔགས་ཀྱིས་བསྐོར་བ་ལས། ། འོད་འཕྲོས་འགྲོ་བ་དྲུག་གི་སྡིག་སྒྲིབ་སྦྱངས། ། ཞེས་བསམ་ཞིང་ཨོཾ་མ་ཎི་པདྨེ་ཧཱུྃ་ཞེས་འབྲུ་དྲུག་ཅུང་ཟད་བཟླའོ། ། གཉིས་པ་ནི། རང་གི་སྙིང་གའི་ཧྲཱིཿལས་འོད་ཟེར་འཕྲོས་པས་འཇིག་རྟེན་དང་འཇིག་རྟེན་ལས་འདས་པའི་གཏོར་མའི་མགྲོན་དུ་གཏོགས་པ་ཐམས་ཅད་ཨོཾ་བཛྲ་ས་མཱ་ཛཿཞེས་དང༌། ཏིང་ཤག་བརྡུང་ཞིང༌། ཀྱེ་རྣམ་གསུམ་སྡོམ་པའི་དངོས་བརྒྱུད་བླ་མ་དང༌། །
ཡི་དམ་རྒྱལ་བ་སྲས་སློབ་རྐྱེན་གཅིག་རྟོགས། ། དམ་ཅན་རྒྱ་མཚོ་ལྷ་སྲིན་སྡེ་ཚོགས་བརྒྱད། ། རིགས་དྲུག་སེམས་ཅན་བགེགས་རིགས་ལན་ཆགས་རྣམས། ། མཆོད་སྦྱིན་གཏོར་མའི་མགྲོན་དུ་གཉེར་བྱེད་ན། ། ཐོགས་མེད་འདིར་གཤེགས་འོས་པའི་གདན་ལ་བཞུགས། ། ཞེས་སྤྱན་དྲངས་ནས་གདན་འབུལ། གསུམ་པ་ནི། ཨོཾ་སརྦྦ་ཏ་ཐཱ་ག་ཏ་ཨརྒྷཾ་ནས་ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ་གི་བར་གྱིས་ཉེར་སྤྱོད་དང༌། ཞལ་ཟས་རོ་བརྒྱ་སོགས་ཀྱིས་བཤོས་འབུལ་ལོ། ། ཛམྦྷ་ལར་ཆུ་སྦྱིན་པ་ནི།
མདུན་དུ་པདྨ་ཟླ་བར་སྐད་ཅིག་ལས། ། རྨུགས་འཛིན་སེར་པོ་པཱི་ཛ་པཱུ་ར་དང༌། ། ན་ཀུ་ལ་བསྣམས་རིན་ཆེན་ཕྲེང་བས་སྤྲས། ། དུང་དཀར་པདྨའི་གཏེར་ལ་རོལ་སྟབས་བཞུགས། ། གཡོན་དུ་རྨུགས་འཛིན་མཐིང་གི་མིའུ་ཐུང་གཟུགས། ། ཐོད་པ་ནོར་བུ་སྐྱུགས་པའི་ནེའུ་ལེ་བསྣམས། ། རལ་པ་གྱེན་བརྫེས་ཀླུ་ཆེན་བརྒྱད་ཀྱིས་བརྒྱན། ། ནོར་བདག་གདན་ལ་གཡས་བརྐྱང་སྟབས་སུ་བཞེངས། ། བདག་གི་ལག་མཐིལ་རིགས་ལྔ་ཞུ་བའི་ཆུ། ། ཆལ་ཆིལ་འབབ་པ་འཐུངས་པས་དགྱེས་ཤིང་ཚིམ། །
སེར་པོ་ལ། ཨོཾ་ཛམྦྷ་ལ་ཛ་ལེནྡྲཱ་ཡ་སྭཱ་ཧཱ། ཞེས་བརྒྱ་རྩ་དང་ནག་པོ་ལ་ཨོཾ་ཨིནྡྲ་ནི་མུ་ཁཾ་བྷྲ་མ་རི་སྭཱ་ཧཱ། ལན་གསུམ། ཨོཾ་ཛལུཾ་སྭཱ་ཧཱ་ཞེས་པ་བརྒྱ་རྩས་ཆུ་འབུལ། གཏོར་མ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། ཨོཾ་ཨཱརྻ་ཛམྦྷ་ལ་བ་ལིནྟ་ཁ་ཁ་ཁཱ་ཧི་ཁཱ་ཧི་ལན་གསུམ་གྱིས་གཉིས་ཀ་ལ་འབུལ། ཨོཾ་བཛྲ་ཨརྒྷཾ་སོགས་ཀྱིས་མཆོད། ནོར་གྱི་དབང་ཕྱུག་སོགས་ཤླཽ་ཀས་བསྟོད། སརྦྦ་སིདྡྷི་ཕ་ལ་ཧོཿཞེས་དངོས་གྲུབ་ཞུའོ། །
བརྒྱ་རྩ་དངོས་ལ་ཟན་རིལ་བཅུ་ཚན་དང་པོ་ཆུས་སྦྱངས་ཏེ། སྔགས་གཉིས་ཀྱིས་བསང་སྦྱངས། རིན་ཆེན་གཏོར་སྣོད་ཡངས་པར་ཨོཾ་ཡིག་ལས། ། གཏོར་མ་འདོད་ཡོན་བདུད་རྩིའི་རྒྱ་མཚོར་གྱུར། ། ཞེས་དང༌། འབྲུ་གསུམ་ལན་གསུམ་བརྗོད་པས་བདུད་རྩིར་བསམ། ན་མཿསརྦྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སཾ་བྷ་ར་སཾ་བྷ་ར་ཧཱུྃ་ཞེས་ཉེར་གཅིག་གིས་བསྔོ། ཨོཾ་བཛྲ་ཨརྒྷཾ་ནས་ཤབྡ་ཨཱཿཧཱུྃ་བར་གྱིས་མཆོད། ཏིང་ཤག་དང༌།
གཏོར་མ་འདོད་ཡོན་བདུད་རྩིའི་རྒྱ་མཚོ་འདི། ། བླ་མ་རྒྱལ་བ་སྲས་སློབ་བཅས་ལ་འབུལ། ། བཞེས་ནས་ཡོན་སྦྱོར་བདག་དང་སེམས་ཅན་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། གཉིས་པ་ནས་བཞི་པ་ཡན་ལ་འབྲུ་གསུམ་དང་སྔགས་དང་མཆོད་པ་དང་ཚིག་རྐང་དང་པོ་རྣམས་སྔར་བཞིན་ལ། མཁའ་འགྲོ་ཆོས་སྐྱོང་དམ་ཅན་རྒྱ་མཚོར་འབུལ། ། བཞེས་ནས་བསྟན་འཛིན་མཆོད་ཡོན་བར་ཆད་སེལ། ། དམ་ཆོས་བཤད་སྒྲུབ་རྒྱས་པའི་འཕྲིན་ལས་མཛོད། ། གསུམ་པ་ལ། རིག་འཛིན་དགེ་སྦྱོང་བདེན་པར་སྨྲ་ལ་འབུལ། །
བཞེས་ནས་བདག་སོགས་ཡིད་ལ་བརྣག་པའི་དོན། ། ཚེགས་མེད་འགྲུབ་པའི་སྨོན་ལམ་གདབ་ཏུ་གསོལ། ། བཞི་པ་ལ། ལྷན་སྐྱེས་ཕན་འདོགས་ནོར་ལྷའི་ཚོགས་ལ་འབུལ། ། བཞེས་ནས་ཚེ་དང་བསོད་ནམས་སྡེ་བཞིའི་དཔལ། ། དབྱར་མཚོ་ལྟ་བུར་འཕེལ་བའི་དཔུང་གཉེན་མཛོད། ། ལྔ་པ་མན་ཆད་ལ་འབྲུ་གསུམ་ལན་གསུམ་དང༌། སྔགས་བདུན་བདུན་དང༌། དེ་བཞིན་གཤེགས་པའི་མཚན་སྤྱི་ལྟར་རམ། མི་ནུས་ན།
དེ་བཞིན་གཤེགས་པ་རིན་ཆེན་མང་གཟུགས་དམ་པ་སྐུ་འབྱམ་ཀླས་འཇིགས་པ་ཐམས་ཅད་དང་བྲལ་བ་རྣམས་ལ་ཕྱག་འཚལ་ལོ། ། ཞེས་པ་དང༌། ཚིག་རྐང་དང་པོ་རྣམས་འདྲ་བར་བྱས་ལ། གཞི་བདག་ཡུལ་ལྷ་གནས་བདག་ཀུན་ལ་སྟོབས། ། དུས་སུ་ཆར་འབེབས་རྩི་ཤིང་ལོ་ཕྱུགས་ལེགས། ། འཇིག་རྟེན་ཁམས་ཀྱི་བདེ་དགའ་རྒྱས་པར་མཛོད། ། དྲུག་པ་ལ། གནོད་སྦྱིན་སྡེ་དཔུང་འཕྲོག་མར་བཅས་ལ་སྦྱིན། ། བདག་གཞན་གནོད་འཚེའི་བསམ་སྦྱོར་རིང་སྤངས་ནས། ། མི་ཟད་དབྱིག་གི་དངོས་གྲུབ་ཆར་དུ་ཕོབས། །
བདུན་པ་ལ། གདོན་བགེགས་ནད་བདག་ཕོ་མོའི་རིགས་ལ་སྦྱིན། ། ཕྱིན་ཆད་བསམ་ངན་གདུག་རྩུབ་མི་གཏོང་ཞིང༌། ། གཞན་ཕན་སེམས་མཆོག་རྒྱུད་ལ་སྐྱེ་གྱུར་ཅིག ། བརྒྱད་པ་ལ། མཁའ་མཉམ་རིགས་དྲུག་སེམས་ཅན་ཡོངས་ལ་སྦྱིན། ། འཁོར་བའི་སྡུག་བསྔལ་རྒྱུ་དང་བཅས་བྲལ་ཏེ། ། བདེ་མཆོག་སངས་རྒྱས་ས་ལ་ཕྱིན་གྱུར་ཅིག ། དགུ་པ་ལ། ཁ་འབར་མས་མཚོན་ཡི་དྭགས་གཏོགས་པར་སྦྱིན། །
ཟས་སྐོམ་བདུད་རྩིར་སྤྱོད་པའི་སྐལ་བ་ལྡན། ། སེར་སྣའི་སྒྲིབ་བྱང་རྣམ་མཁྱེན་ཐོབ་པར་ཤོག ། བཅུ་པ་ལ། སྔོན་རབས་ལན་ཆགས་ཤ་གཉེར་རྣམས་ལ་སྦྱིན། ། ལན་ཆགས་བུ་ལོན་ཁྱེར་ཞིང་བྱང་བ་དང༌། ། རེ་བ་རྫོགས་པའི་དགའ་བདེར་སྤྱོད་གྱུར་ཅིག ། བཅུ་གཅིག་པ་ལ། མ་ཐོབ་མ་སླེབས་ལྷག་སྡུད་རྣམས་ལ་སྦྱིན། ། བཟའ་བཏུང་ཅི་འདོད་སྐལ་བ་ལེགས་ཐོབ་སྟེ། ། ངེས་ལེགས་ལམ་དང་འབྲས་བུར་སྨིན་གྱུར་ཅིག །
ཅེས་མགྲོན་ཚན་བཅུ་གཅིག་སྟེ་འདི་ལ་བརྟེན་ནས་སྟོང་རྩའམ་འབུམ་ཐེར་སོགས་ཀྱང་སྔར་བཞིན་བསག་གོ ། དེ་བཞིན་དུ་བར་དོའི་གཏོར་མ་ནི། མི་རིང་དུས་བྱས་བར་དོའི་འགྲོ་ལ་སྦྱིན། ། འཁྲུལ་ངོར་སྣང་བའི་འཇིགས་སྐྲག་སྡུག་བསྔལ་ལས། ། རྣམ་གྲོལ་ལོངས་སྤྱོད་རྫོགས་སྐུ་མངོན་གྱུར་ཅིག ། ཅེས་སོ། ། དབྱུ་གུ་ལ་གཏོང་ན་འབྲུ་གསུམ་གྱིས་བདུད་རྩིར་བྱས་ལ། ཨོཾ་ཨ་ཀཱ་རོ་སོགས་དྲུག་ཅུ་རྩ་བཞིས་བསྔོས་ལ། གཏོར་མ་འདོད་ཡོན་བདུད་རྩིའི་རྒྱ་མཚོ་འདི། ། ཆུ་ཚོད་རྡོ་རྗེ་ལྷ་མོ་དྲུག་ཅུ་བཞིར། །
འབུལ་གྱི་བཞེས་ནས་བདག་ཅག་འཁོར་དུ་བཅས། ། དུས་ཀྱི་བར་ཆད་སྲུང་བའི་ཕྲིན་ལས་སྒྲུབས། ། ཞེས་དང༌། བྲུལ་གཏོར་གཏོང་བར་འདོད་ན་གཞན་དུ་འབྱུང་བ་ལྟར་འདིར་འཇུག་གོ ། ཆོས་སྦྱིན་ནི་འཇིག་རྟེན་པ་སྤྱི་ལ། ཡེ་དྷརྨཱ་དང་སྡིག་པ་ཅི་ཡང་མི་བྱ་སོགས་ནས་འོན་ཀྱང་སྐྱོབ་པའི་སྲས་སུ་སྐྱེ་ཞེས་བཤད་དོ། ། ཆུ་སྦྱིན་ནི་ཆུ་གཙང་འབྲུ་གསུམ་གྱིས་བྱིན་གྱིས་བརླབས། རང་ཉིད་འཕགས་པར་གསལ་བའི་མཆོག་སྦྱིན་ཕྱག་རྒྱ་ལས་བྱུང་བའི་བདུད་རྩིའི་རྒྱུན་ཁ་འབར་མ་ལ་སོགས་པའི་ཡི་དྭགས་རྣམས་ཀྱིས་འཐུངས་ཤིང་ལོངས་སྤྱོད་པར་བསམས་ལ་ཆུ་སྦྱིན་ཞིང༌། ཨོཾ་ཨཱཿཧྲཱིཿཧཱུྃ། ཨོཾ་མ་ཎི་པདྨེ་ཧཱུྃ།
ཨོཾ་ཛ་ལ་མི་དཾ་སརྦྦ་བྲེ་ཏེ་བྷྱཿསྭཱ་ཧཱ། ཞེས་པ་བདུན་གྱིས་བསྔོས་ལ། ཐུགས་རྗེ་ཆེ་ལྡན་སྤྱན་རས་གཟིགས་དབང་གི ། མཆོག་སྦྱིན་ཕྱག་ལས་བབས་པ་འོ་མའི་རྒྱུན། ། ཡི་དྭགས་རྣམས་ཀྱིས་འཐུངས་ཤིང་ཁྲུས་བྱས་པས། ། ལྷ་ལུས་ལྟ་བུའི་བདེ་བ་ལྡན་གྱུར་ཅིག ། ཅེས་དང༌། ཡི་དྭགས་སོགས་ངན་འགྲོ་ཐམས་ཅད་ཀྱི་སྡིག་སྒྲིབ་སྦྱོང་བར་བསམས་ལ། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི།
སོགས་དང༌། ཨོཾ་ཛྙཱ་ན་ཨ་ཝ་ལོ་ཀི་ཏེ། ན་མསྶ་མནྟ་ཤ་སྥ་ར་ཎ་རསྨི་སཾ་བྷ་ཝ་ས་མ་ཡ་མ་ཧཱ་མ་ཎི། དུ་རུ་དུ་རུ་ཧྲི་ད་ཡ་ཛ་ལ་ནི་སྭཱ་ཧཱ་ཞེས་དང༌། ཡན་ལག་བརྒྱད་ལྡན་ཆུ་ཡི་སྦྱིན་པར་བརྟེན། ། དགའ་བོ་ཉེ་དགའ་ལ་སོགས་ཆུ་བདག་རྣམས། ། དཔག་ཡས་སྦྱིན་པའི་ཕ་རོལ་ཕྱིན་རྫོགས་ནས། ། དོན་གཉིས་ལྷུན་གྱིས་གྲུབ་པའི་གནས་ཐོབ་ཤོག ། ཐམས་ཅད་ཐུན་མོང་དུ་བདེན་པའི་སྟོབས་བརྗོད་པས་ཐོབ་པར་བྱེད་པ་ནི། བསླུ་མེད་སྐྱབས་ཀྱི་དམ་པ་དཀོན་མཆོག་གསུམ། །
ངེས་པའི་འཕྲིན་ཡིག་སྲིད་པ་གསུམ་གསལ་བའི། ། བདེན་པ་དེ་ཡིས་ཁྱེད་ཅག་འདོད་པའི་དཔལ། ། གེགས་མེད་འབྱུང་ཞིང་རང་དབང་སྤྱོད་གྱུར་ཅིག ། ཅེས་བརྗོད་དོ། ། རྗེས་ལ། ནོངས་པ་བཟོད་ཅིང་གཤེགས་སུ་གསོལ་བ་དང༌། བཀྲ་ཤིས་བསྔོ་བས་མཐའ་བརྒྱན་པ། ཕན་ཡོན་མདོར་བསྟན་པ་སྟེ། གསུམ་གྱི། དང་པོ་ལ།
ཡི་གེ་བརྒྱ་པ་དང༌། མཆོད་རྫས་དམན་དང་བྱིང་རྒོད་དབང་གྱུར་སོགས། ། ཉེས་པ་གང་ལགས་དམིགས་མེད་དབྱིངས་བརྟུལ་ནས། ། ཡེ་ཤེས་འཇིག་རྟེན་མགྲོན་རྣམས་འཛུམ་དམུལ་གྱིས། ། རང་རང་གནས་སུ་གཤེགས་པར་མཛོད་ཅིག་ཀྱེ། ། ཨོཾ་བཛྲ་མུཿ སརྦ་བྷཱུ་ཏ་གཙྪ། སརྦ་པྲེ་ཏ་གཙྪ་ཞེས་སོ། ། གཉིས་པ་ནི། སྟོན་མཆོག་དམ་པ་སོགས་བཀྲ་ཤིས་དང༌།
དགེ་བ་འདི་ཡིས་བདག་གཞན་སྦྱིན་པ་བཞིའི། ། མཆོག་སྦྱིན་ཕྱག་གི་ཡལ་ག་རྟག་རྐྱོང་བ། ། རྣམ་པ་ཐམས་ཅད་གཟིགས་པའི་དཔག་བསམ་ཤིང༌། ། ཡོན་ཏན་སྙེ་མས་དུད་པ་ཉིད་གྱུར་ཅིག ། ཅེས་དང༌། གཞན་ཡང་བསྔོ་བ་སྨོན་ལམ་གང་རིགས་བརྗོད་པར་བྱའོ། ། གསུམ་པ། དེ་ལྟར་གཏོར་མའི་རྣལ་འབྱོར་ལ་བརྩོན་པར་བྱས་པས། ཚེ་འདིའི་བར་ཆད་ཐམས་ཅད་ཞི་བ་དང༌། གཏོར་མ་ལ་རེ་བའི་མི་མ་ཡིན་པ་རྣམས་ཀྱིས་བདག་ལ་བྱམས་ཤིང་རྟག་ཏུ་བསྲུང་བ་དང༌།
གཏོར་མ་ལ་སྦྱིན་པ་བཞི་ཚང་བས་དབུལ་བ་འདོར་བའི་ནོར་སྒྲུབ་ཀྱི་མཆོག་ཡིན་པ་དང༌། མཐར་ཐུག་སྦྱིན་པའི་ཕ་རོལ་ཏུ་ཕྱིན་པ་རྫོགས་པས་བསོད་ནམས་བརྒྱ་པའི་གཟུགས་སྐུ་འགྲུབ་པ་སོགས་ཕན་ཡོན་བཀའ་དང་བསྟན་བཅོས་རྣམས་ལས་རྒྱ་ཆེར་འབྱུང་བས་དེ་དག་ཏུ་གཟིགས་པས་ཡིད་ཆེས་པར་བྱའོ། ། སྨྲས་པ། སྔོན་རབས་མཁས་པའི་ཞལ་ལུང་ཉིན་མོར་བྱེད། ། ཕུལ་བྱུང་ཕྱིན་རླབས་འོད་བཀྲག་ཆེ་ན་ཡང༌། ། རྒྱུན་ཆགས་བརྩོན་ཆུང་མིག་གིས་མ་བཟོད་པར། ། ཉམས་བླང་བདེ་བའི་དཀྱིལ་འཁོར་མཛེས་པར་བདར། ། རྒྱུ་ཚེགས་ཕྲ་མོ་ཡིས་ཀྱང་འཁོར་འདས་མགྲོན། ། དགྱེས་བསྐྱེད་བཟོད་པའི་མཚར་ལ་བལྟ་བའི་ཆེད། ། ཡིད་འཕྲོག་དྲི་ཟའི་བུ་མོ་སྙན་ངག་གླུར། །
ལེན་པའི་ཟོལ་གྱིས་འདི་ན་ལྷགས་སམ་སྙམ། ། འདི་བགྱིས་དགེ་བས་ཡང་འབྱུང་ཐམས་ཅད་དུ། ། སེམས་ཅན་ཁམས་སུ་གཙུག་ལག་རབ་འབྱམས་ཆོས། ། སྣང་བྱེད་གཏམ་གྱི་འབབ་སྟེགས་ཟློས་པའི་གར། ། བསྒྱུར་ལ་གཞར་ཡང་ངལ་བ་མ་གྱུར་ཅིག ། ཅེས་ཆོས་སྤྱོད་གཏོར་མའི་རིམ་པ་ཀུན་དགའི་རོལ་མཚོ་ཞེས་བྱ་བ་འདི་ནི་འཇམ་དབྱངས་སྤྲུལ་པའི་སྐུ་བསྟན་འཛིན་མཆོག་གྲུབ་པའི་བཀས་རྒྱུན་ཆགས་ཉམས་སུ་བླང་བདེའི་ཆེད་དུ་ཚིགས་བཅད་པ་ཞིག་དགོས་ཞེས་སྩལ་བའི་ངོར། རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་ཐར་རྩེ་མཁས་པ་སོགས་ཀྱི་གསུང་དོན་བརྗོད་བྱར་བྱས་ཏེ་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ན་ཚོད་ལྡན་གྱི་གནམ་ལོའི་དམར་ཕྱོགས་ཀྱི་རྒྱལ་བ་གཉིས་པར་ཆོས་སྡེའི་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བའི་ཉེ་ལོགས་དབང་པོའི་ཕྱོགས་ཀྱི་བ་གམ་གསུམ་པར་སྦྱར་བ་དགེ་ལེགས་འཕེལ་བར་གྱུར་ཅིག ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
