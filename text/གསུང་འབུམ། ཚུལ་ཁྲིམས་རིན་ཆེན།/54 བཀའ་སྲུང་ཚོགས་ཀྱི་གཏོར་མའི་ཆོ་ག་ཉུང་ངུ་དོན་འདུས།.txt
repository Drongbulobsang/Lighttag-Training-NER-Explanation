གསུང་འབུམ། ཚུལ་ཁྲིམས་རིན་ཆེན།
པོད ༥༤
བཀའ་སྲུང་ཚོགས་ཀྱི་གཏོར་མའི་ཆོ་ག་ཉུང་ངུ་དོན་འདུས།
༼ཅ༽ ༄༅། །ཀཎྛོཀྟམྤཱལབྲྀནྡཱནཱཾབལིམྭིདྷིརྡབྷམརྠསམྦུཧཾནཱམབིཧརཏིསྨ།།
༄༅། །བཀའ་སྲུང་ཚོགས་ཀྱི་གཏོར་མའི་ཆོ་ག་ཉུང་ངུ་དོན་འདུས་ཞེས་བྱ་བ་བཞུགས་སོ།། བླ་མ་མཆོག་དང་ཧེ་རུ་ཀཿ ། བཀའ་སྡོད་བཅས་ལ་ཉེར་བཏུད་དེ། ། སྲུང་མའི་ཚོགས་ཀྱི་གཏོར་ཆོག་ནི། ། ཉུང་འདུས་འདྲི་ལ་གནང་བ་སྩོལ། ། དེ་ལ་ཅི་འབྱོར་བའི་གཏོར་མ་བྲན་ལ། ཨོཾ་བཛྲ་ཨ་མྲྀ་ཏས་བསང༌། ཨོཾ་ལས་དངོས་ཀུན་སྟོང་པའི་ངང༌། །
ཨཱཿལས་ཡེ་ཤེས་ཐོད་པ་ཆེར། ། ཧཱུྃ་ལས་ལྔ་གསུམ་བདུད་རྩིས་བཀང༌། ། ཧོཿཡིས་དབྱེར་མེད་བདུད་རྩིར་གྱུར། ། ཨོཾ་ཨཱཿཧཱུྃ་ཧོཿཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབས། དེ་ནས་ཡི་དམ་ལ་སོ་སོའི་ཆོ་གས་ཕུལ། སླར་ཡང་ཨོཾ་ཨཱཿཧཱུྃ་སོགས་བྱིན་རླབས་དྲན་པར་བྱས་ལ། ནམ་མཁར་པདྨ་ཉི་མ་རོར། ། ཧཱུྃ་སྐྱེས་རྡོ་རྗེ་ནག་པོ་ཆེ། ། རབ་ཁྲོས་ཞལ་གཅིག་ཕྱག་གཉིས་ཀྱིས། །
གྲི་གུག་ཐོད་པ་གཎྜཱི་བསྣམས། ། མགོ་ཕྲེང་སྦྲུལ་རུས་སྟག་ཤམ་བརྒྱན། ། མེ་དཔུང་ཀློང་ན་ཟླུམ་སྟབས་བཞུགས། ། སྤྲུལ་པའི་ཕོ་ཉ་ལྔ་སྡེ་འཕྲོ། ། གཡོན་དུ་ཊྃ་ལས་རལ་གཅིག་སྔོ། ། རལ་པ་གཡོན་འཕྱང་བུམ་པ་ཅན། ། དེ་ཡི་ལྟོ་བར་ཁྲག་མཚོའི་ནང༌། ། བྷྱོཿལས་འདོད་ཁམས་དབང་ཕྱུག་མ། ། ཕྱག་བཞིས་རལ་གྲི་ཐོད་པ་མདུང༌། ། རྩེ་གསུམ་བཟུང་ནས་བོང་བུར་ཞོན། །
སྲིན་མོ་འཇིགས་མའི་ཆ་ལུགས་རྫོགས། ། གཙོ་བོའི་གཡས་ཕྱོགས་པདྨ་ཉིར། ། ཧཱུྃ་ལས་གྲི་གུག་ཧཱུྃ་མཚན་ལས། ། ནག་པོ་ཆེན་པོ་གདོང་བཞི་ཞལ། ། གཡས་གཡོན་ལྗང་ནག་རྩ་སྟེང་ནག ། ཕྱག་བཞིས་གྲི་གུག་ཐོད་པ་དང༌། ། རལ་གྲི་རུས་པའི་ཕྲེང་བ་འཛིན། ། མི་མགོ་ཚངས་སྐུད་སྦྲུལ་རུས་བརྒྱན། ། སྟག་ལྤགས་སྨད་དཀྲིས་གཡོན་བརྐྱང་བཞུགས། ། གཡུང་མོ་གཏུམ་སྲིན་སིངྒཱ་ལཱི། །
བཞི་ཀའང་གྲི་གུག་ཐོད་པ་ཐོགས། ། ལྕམ་དྲལ་ཐུགས་ལས་ཡ་མྨ་ཆད། ། མདུན་དུ་པདྨ་ཉི་མའི་སྟེང༌། ། ཡ་ལས་ནག་པོ་གནོད་སྦྱིན་ཡབ། ། མི་ལྤགས་གོས་གྱོན་གྲི་ཐོད་བསྣམས། ། མྨ་ལས་ནག་མོ་གནོད་སྦྱིན་མོ། ། སྤུ་གྲི་ཐོད་འཆང་བེར་ནག་བཀླུབས། ། ཡབ་ལས་ཏྲི་ཏྲི་ཡུམ་ལས་བྷྱོཿ། ། མདུན་དུ་སྤྲོས་ལས་པུ་ཏྲ་མཐིང༌། ། རལ་གྲི་འཕྱར་ཞིང་ཐོད་ཁྲག་འཛིན། །
དར་ནག་འཇོལ་བེར་སྐུ་ལ་གསོལ། ། བྷ་ཊ་ནག་པོ་སྟག་སློག་གྱོན། ། དམ་ཤིང་འཕྱར་ཞིང་དགྲ་སྙིང་འདྲེད། ། བྷྱོཿསྐྱེས་སྲིན་མོ་ཁ་འབར་མ། ། སྤུ་གྲི་རྒྱུ་ཞགས་འདྲེན་མ་སྟེ། ། འཁོར་དུ་རུ་འདྲེན་ཕོ་ཉས་བསྐོར། ། གནས་གསུམ་ཨོཾ་དང་ཨཱཿཧཱུྃ་མཚན། ། སྙིང་གའི་འོད་ཟེར་འཕྲོ་འདུ་ཡིས། ། གུར་མགོན་ལྕམ་དྲལ་གདོང་བཞི་ལྡན། ། ལས་མགོན་འཁོར་བཅས་གར་བཞུགས་ནས། །
ཚུར་སྤྱོན་བཛྲ་ས་མཱ་ཛཿ སྤྲོ་ན། ཧཱུྃ་དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་དཔལ་མགོན་ཚོགས། ། ལྕམ་དྲལ་ཀུན་གཤེགས་གདན་ལས་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་སོགས་ནས་གཤེགས་སུ་གསོལ། ། ཞེས་ལྷ་བརྒྱད་དང༌། ཧཱུྃ་སྔོན་ཚེ་རྡོ་རྗེ་འཆང་གི་སྤྱན་སྔ་རུ། ། གཏུམ་པོ་སོགས་ནས་བསྲུང་ཕྱིར་གཤེགས་སུ་གསོལ། །
ཞེས་གདོང་བཞི་སྟེ། མཐར་སརྦ་དྷརྨ་པཱ་ལ་ས་པ་རི་ཝཱ་ར་ཨེ་ཧྱེ་ཧི་དང་བཅས་པས་སྤྱན་དྲངས། ཛཿཧཱུྃ་བཾ་ཧོཿསོ་སོར་ཐིམ། སོ་སོའི་དམ་རྒྱའམ་མིན་ཡང་རུང་སྟེ། དམ་ཚིག་དྲན་བྱོས་དམ་མ་འདའ། ། དམ་ཚིག་སྲུངས་ལ་བསྟན་པ་སྐྱོང༌། ། བསྟན་དགྲ་སྒོས་དགྲ་མ་ལུས་སྒྲོལ། ། གཏོར་མ་ཐལ་མོ་ཁ་ཕྱེ་བའི་ཕྱག་རྒྱ་བཅས་ལ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་སོགས། ཤཱ་ས་ན་དང༌།
ཨོཾ་ཤྲཱི་མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་ན་མཿསརྦ་སོགས། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ཌོམྦི་ནཱི་ཙཎྜ་ལཱི་རཀྑ་སཱི་སིངྒ་ལཱི་དེ་ཝི་ས་པ་རི་ཝཱ་ར་ན་མཿསོགས། ཨ་ལི་ཨ་ལི་སོགས་རྣམས་ལན་གསུམ་རེ་ཕུལ། སརྦ་དྷརྨ་པཱ་ལ་ས་པ་རི་ཝཱ་ར་གྲྀཧྞེ་དཾ་ཨརྒྷཾ་སྭཱ་ཧཱ་ནས། ཨོཾ་བཛྲ་ཤཔྡ་ཨཱཿཧཱུྃ་བར་གྱིས་མཆོད། མཚན་སྔགས་དེ་ལ་འབྲུ་གསུམ་བཏགས་པའི་ནང་མཆོད་ཕུལ་ལ། སྤྲོ་ན། སྲུང་མ་ཁྱད་པར་ཅན་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སངས་རྒྱས་ཀྱི་བསྟན་པ་དར་བ་དང༌། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང༌། བདག་ཅག་དཔོན་སློབ་འཁོར་དང་བཅས་པའི་འགལ་རྐྱེན་བར་ཆད་ཐམས་ཅད་ཞི་ཞིང༌།
མཐུན་རྐྱེན་བསམ་པའི་དོན་ཐམས་ཅད་ཆོས་དང་མཐུན་པར་ཡིད་བཞིན་དུ་འགྲུབ་པར་མཛད་དུ་གསོལ་ལོ། ། ཧཱུྃ་གི་ཡེ་ཤེས་དང༌། གང་གི་སྐུ་གསུང་ཐུགས་དང༌། དཔལ་ལྡན་དབང་ལྡན་རྣམས་ཤླཽ་ཀ་རེ་དང༌། བསྟན་པ་སྐྱོང་ཞིང་དགྲ་བགེགས་འདུལ། ། རྣལ་འབྱོར་བཅོལ་པའི་ལས་སྒྲུབ་པའི། ། ལས་མཁན་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་ཚོགས་ལ་བསྟོད། བསྟན་སྲུང་དབང་པོ་འཁོར་དང་བཅས་པ་རྣམས། ཕྱི་ནང་གསང་བའི་ནས།
རྒྱས་པའི་ཕྲིན་ལས་མཛོད་ཀྱི་བར་སྤྱི་ལྟར་བརྗོད་དོ། ། དུར་ཁྲོད་གཏོར་མ་བྱིན་རླབས་བྱས་ལ། ཨེ་ཡཾ་རཾ་སུཾ་ཀེཾ་རཾ་སུཾ། ནམ་མཁའ་འབྱུང་བཞི་ཐོད་པའི་མཁར། ། དེ་ནང་པདྨ་ཉི་ཟླའི་སྟེ། ། ཧཱུྃ་ཨཾ་དུང་འགྲོན་ས་བོན་མཚན། ། ཡོངས་སུ་གྱུར་ལས་དུར་ཁྲོད་བདག ། ཡམ་ཡུམ་ཀེང་རུས་འཇིགས་པའི་གཟུགས། ། ཐོད་དབྱུག་འཕྱར་ཞིང་ཐོད་ཁྲག་བསྣམས། ། རིན་ཆེན་དར་བརྒྱན་གར་སྟབས་བཞུགས། །
ཡེ་ཤེས་འཇིག་རྟེན་མཁའ་འགྲོས་བསྐོར། ། སྐུ་གསུང་ཐུགས་སུ་འབྲུ་གསུམ་གསལ། ། ཧུྃ་གི་འོད་ཀྱིས་ཨོ་རྒྱན་དང༌། ། རང་བཞིན་གནས་ནས་རང་འདྲ་བྱོན། ། ཛཿཧཱུྃ་བཾ་ཧོཿའཁོར་སྡོམ་གྱིས། ། དབང་བསྐུར་ལྷན་སྐྱེས་དབུ་བརྒྱན་གྱུར། ། དམ་ཚིག་རྗེས་དགོངས་མཆོད་གཏོར་བཞེས། ། གཏོར་མ། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུཾ་ཐིས་སྭཱ་ཧཱ། ཤྲཱི་ཤྨ་ཤཱ་ན་ཨ་དྷི་པ་ཏི་མ་ཧཱ་པི་ཤཱ་ཙི་བ་ལིཾ་ཏ་ཁ་ཁ་ཁཱ་ཧི་ཁཱ་ཧི།
ལན་གསུམ་གྱིས་ཕུལ། ཨོཾ་ཨརྒྷཾ་ནས་ཤབྡ་ཨཱཿཧཱུྃ་གིས་མཆོད། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུཾ་ཐིས་སྭཱ་ཧཱ་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ་ལ། ཧཱུྃ་རྒྱལ་བའི་ཐུགས་རྗེ་ཕྲིན་ལས་ཀུན། ། མ་ལུས་གདུག་པ་འདུལ་བའི་ཕྱིར། ། འཇིགས་པའི་སྐུར་སྟོན་འདོད་དོན་སྟེར། ། དུར་ཁྲོད་གནས་ཀྱི་བདག་པོར་བསྟོད། ། རྣལ་འབྱོར་བདག་ཅག་འཁོར་བཅས་ཀྱི། ། ཆོས་ཀྱི་བར་ཆད་ཀུན་ཞི་ཞིང༌། །
སྡང་དགྲ་ཆོམ་རྐུན་བཅིང་བ་དང༌། ། བསམ་དོན་ཡིད་བཞིན་འགྲུབ་པར་མཛོད། ། དམག་ཟོར་གཏོར་མ་བྱིན་རླབས་བྱས་ལ། མདུན་དུ་མེ་རླུང་ཁྲག་མཚོའི་ནང༌། ། ཀྵ་ལས་བེ་ཅོན་ཀྵས་མཚན་ལས། ། དམག་ཟོར་རྒྱལ་མོ་དྲེལ་རྟར་ཞོན། ། མཐིང་ནག་བེ་ཅོན་ཐོད་ཁྲག་འཛིན། ། ཉི་ཟླ་རྣ་ཆ་སྒྲོ་གདུགས་སོགས། ། སྲིན་མོ་འཇིགས་མའི་ཆ་ལུགས་རྫོགས། ། བདུད་ཕྲུག་དུ་མའི་འཁོར་དུ་བཅས། །
གནས་གསུམ་ཨོཾ་ཨཱཿཧཱུྃ་འོད་འཕྲོས། ། རང་འདྲ་མུ་ལེ་དིང་མཚོ་ནས། ། ཚུར་སྤྱོན་ཛཿཧཱུྃ་བཾ་ཧོཿཐིམ། ། ཨ་ཏི་པུ་ཧོ་པྲ་ཏི་ཛཿཧོཿ གཤིན་རྗེ་གཤེད་པོ་རིགས་ལྔ་སྤྱོན། ། དབང་བསྐུར་དེ་ཉིད་དབུ་བརྒྱན་བཞུགས། ། སྨན་དང་རཀྟ། བྷྱོཿརཀྨོ་བྷྱོཿབྷྱོཿརཀྨོ་ཐུན་བྷྱོཿརཀྨོ་ཁ་ལ་རཀྵནྨོ། རཀྨོ་ཨ་བྱ་ཏ་བྱ་ཐུན་བྷྱོཿརུ་ལུ་རུ་ལུ་ཧཱུྃ་བྷྱོཿཧཱུྃ། ཨོཾ་ཧཱུྃ་ཤྲཱི་ཡེ་དེ་ཝཱི་ཀཱ་ལི་མ་ཧཱ་ཀཱ་ལ་དེ་ཝཱི་ས་པ་རི་ཝཱ་ར་མ་ཧཱ་པཉྩ་ཨ་མྲྀ་ཏ་མ་ཧཱ་རཀྟ་ཁ་ཁ་ཁཱ་ཧི་ཁཱ་ཧི།
དམ་ཚིག་བསྲེས་པར་བསམས་ལ། ཨོཾ་ཨཱཿཧཱུྃ་གཉིས་བརྗོད། གཏོར་མ། རཀྨོ་སོགས་ཀྱི་རྗེས་སུ་ཧཱུྃ་བྷྱོཿཧཱུྃ། ཨོཾ་ཤྲཱི་ཡེ་དེ་ཝཱི་ཀཱ་ལི་མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་ཨི་དཾ་བ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། ཨརྒྷཾ་སོགས་ཀྱིས་མཆོད་ལ། གཤིན་རྗེ་མཐར་བྱེད་སྤྱན་སྔ་རུ། ། ཞལ་གྱིས་བཞེས་ལྟར་བསྟན་པ་སྲུང༌། ། བར་ཆད་དགྲ་བགེགས་ཚར་གཅོད་མ། །
དཔལ་ལྡན་དམག་ཟོར་རྒྱལ་མོར་བསྟོད། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ཀྱི། ། ནད་རིམས་བར་ཆད་ཀུན་བསལ་ཏེ། ། ཐོས་བསམ་བཤད་སྒྲུབ་འཕེལ་བར་མཛོད། ། ཕྱོགས་སྐྱོང་ལས་གཤིན་ལ་གཏོར་མ་འབུལ་ན་འདིར་འབུལ། བེག་ཙེའི་གཏོར་མ་བྱིན་རླབས་བྱས་ལ། མདུན་དུ་མི་རྟའི་ཁྲག་མཚོའི་དབུས། ། པད་ཉི་མི་རོ་རྟ་རོའི་སྟེང༌། ། པྲཾ་དང་ཟངས་གྲི་ལས་སྐྱེས་པའི། །
གནོད་སྦྱིན་ཆེན་པོ་ཁྲོ་གཏུམ་དམར། ། ཕྱག་གཡས་ཟངས་གྲིས་དགྲ་སྲོག་གཅོད། ། གཡོན་པས་མདའ་གཞུ་གློ་སྙིང་དང༌། ། བསེ་ཡི་རུ་མཚོན་དམར་པོ་བསྒྲེང༌། ། སྐུ་ལ་ཟངས་ཀྱི་བེག་ཙེ་དང༌། ། དར་གྱི་རལ་གུ་དམར་པོས་བརྒྱན། ། ཞབས་གཉིས་སག་ལྷྭམ་དོར་སྟབས་ཀྱིས། ། མེ་དཔུང་ཀློང་བཞུགས་གཡོན་ཕྱོགས་སུ། ། མེ་ལས་ལྷ་མོ་གདོང་དམར་མ། ། ཟངས་གྲི་འཕྱར་ཞིང་ཕུར་བུས་འདེབས། །
དྲེད་མོ་ལ་ཞོན་སྟོང་གསུམ་རྒྱུ། ། གཡས་སུ་པྲཾ་ལས་ལས་མཁན་དམར། ། མདུང་དམར་འཕྱར་ཞིང་བཙན་ཞགས་འདེབས། ། བསེ་ཡི་གོ་བགོས་ཅེ་སྤྱང་ཞོན། ། གྲི་ཐོགས་ཤན་པའི་འཁོར་གྱིས་བསྐོར། ། ཀུན་གྱི་གནས་གསུམ་ཨོཾ་ཨཱཿཧཱུྃ། ། བདག་གི་སྙིང་གའི་འོད་ཟེར་གྱིས། ། མ་རུ་ཙེ་ཡི་དུར་ཁྲོད་ནས། ། གནོད་སྦྱིན་འཁོར་བཅས་སྤྱན་དྲངས་གྱུར། ། སྤྲོ་ན།
ཀྱེ་ཡུལ་གཅིག་མྱ་ངམ་འདས་མདུན་ཕ་རོལ་ནས། ། མདའ་ན་ཁྲག་མཚོ་ཕུ་ན་ཟངས་བྲག་བརྩེགས། ། ཁོར་ཡུག་ཟངས་རིའི་ཕྲེང་བས་ཀུན་ནས་བསྐོར། ། བསེ་མཁར་སྨུག་པོ་མཆོང་གི་བ་གམ་ཅན། ། ཐོད་པ་བརྩེགས་པའི་གཞལ་ཡས་ཆེན་པོ་ནས། ། ཆོས་སྐྱོང་དྲེགས་པ་ལྕམ་སྲིང་གཤེགས་སུ་གསོལ། ། ལས་མཁན་སྲོག་བདག་དམར་པོ་གཤེགས་སུ་གསོལ། ། འཁོར་ཚོགས་ཤན་པའི་ཚོགས་ཀྱང་གཤེགས་སུ་གསོལ། ། རཀྨོ་པྲ་ཎ་ཨཱཏྣ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿདབྱེར་མེད་ཐིམ།
གཏོར་མ་གསོལ་བར་བསམས་ལ། རཀྨོ་པྲ་ཎ་ཨཱཏྨ་ས་པ་རི་ཝཱ་ར་སརྦ་བིགྷྨཱན་ཤ་ཏྲཱུན་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། ཨོཾ་ཨརྒྷཾ་ནས་ཤབྡའི་བར་གྱིས་མཆོད། ཨོཾ་ཨཱཿཧཱུྃ་གིས་ནང་མཆོད་ཕུལ། གནོད་སྦྱིན་འཁོར་བཅས་མཆོད་གཏོར་བཞེས། ། བསྟན་སྲུང་དཀོན་མཆོག་དབུ་འཕང་སྟོད། ། བདག་སོགས་མི་མཐུན་ཕྱོགས་ལས་རྒྱལ། ། བསམ་དོན་སྒྲུབ་པའི་སྟོང་གྲོགས་མཛོད། ། ཅེས་དང༌།
གདུག་པའི་གདོང་མིག་བལྟས་ཙམ་གྱིས། ། དགྲ་སྙིང་ཁ་རུ་ལུད་བྱེད་པའི། ། གནོད་སྦྱིན་བེག་ཙེ་ལྕམ་སྲིང་དང༌། ། ལས་མཁན་ཤན་པའི་ཚོགས་ལ་བསྟོད། ། དེ་ནས་མཁའ་འགྲོ་སྤྱི་གཏོར་ནས་བརྩམས་ཏེ་བསྔོ་བ་བཀྲ་ཤིས་ཀྱི་བར་དཀྱུས་ལྟར་བྱས་པས་དོན་གྲུབ་བོ། ། སྨྲས་པ། དྲི་བྲལ་མེ་ལོང་ངོས་ཆུང་ཡང༌། ། སྐྱེས་བུའི་བཞིན་རབ་སྣང་བ་བཞིན། ། གཏོར་མའི་ཆོ་ག་ཉུང་ངུའི་ནང༌། ། བརྗོད་དོན་འདུས་པའི་ལྟད་མོ་བྱུང༌། །
རྣམ་དཀར་དགེ་བས་ཡང་སྲིད་ཀུན། ། དཔལ་མགོན་སྲུང་མའི་དཔུང་ཚོགས་རྣམས། ། ལུས་དང་གྲིབ་མ་ལྟར་འགྲོགས་ནས། ། བསྟན་ལ་བྱ་བ་བྱེད་པར་ཤོག ། བཀའ་སྲུང་ཚོགས་ཀྱི་གཏོར་མའི་ཆོ་ག་ཉུང་ངུ་དོན་འདུས་ཞེས་བྱ་བ་འདི་ནི། རྒྱས་པའི་ངག་འདོན་མི་ནུས་པའི་དོན་གཉེར་གྱི་རེ་བ་བསྐང་ཕྱིར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་བི་ཛ་ཡནྟུ།། །། ༄༅། །དམག་ཟོར་རྒྱལ་མོའི་གཏོར་མའི་ཆོ་ག་ཉམས་སུ་བླང་བདེ་བཞུགས་སོ།། ༄༅། །དཔལ་ལྡན་ལྷ་མོ་དམག་ཟོར་རྒྱལ་མོ་ལ་གཏོར་མ་འབུལ་བ་ནི། གཏོར་མ།
ཨོཾ་ཨཱཿཧཱུྃ་ཧོཿཧ་ཧོ་ཧྲཱིཿལན་གསུམ་གྱིས་བྱིན་གྱིས་བརླབས་ནས། མདུན་དུ་ཁྲག་གི་རྒྱ་མཚོ་རྦ་རླབས་རབ་ཏུ་འཁྲུགས་པའི་ཀློང་དཀྱིལ་དུ། ཀྵ་ལས་བེ་ཅོན་ཀྵས་མཚན་པ་ལས། དཔལ་ལྡན་དམག་ཟོར་རྒྱལ་མོ་དྲེལ་རྟ་ལ་ཞོན་པ། སྐུ་མདོག་མཐིང་ནག་སྲིན་མོའི་གཟུགས་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་བེ་ཅོན་གཡོན་ཐོད་ཁྲག་བསྣམས་པ། མི་རོ་རེངས་པ་དང་བཅས་པའི་ཞལ་མཆེ་བ་གཙིགས་ཤིང་སྐྲ་ཁམ་སེར་གྱེན་དུ་འབར་བ། ལྟེ་བ་ནས་ཉི་མ་དང་སྤྱི་བོར་ཟླ་བ་ཤར་བ། སྦྲུལ་དང་སེང་གེས་སྙན་ཆར་བྱས་ཤིང་རྨ་བྱའི་སྒྲོ་གདུགས་ཕུབ་པ།
ཞིང་ལྤགས་དང་རི་ལྡེ་ནག་པོས་སྟོད་གཡོགས་ཤིང༌། སྟག་གི་པགས་པའི་ཤམ་ཐབས་ཅན། མི་མགོ་སྐམ་རློན་དང༌། ཁྲག་དང་ཞག་དང་ཐལ་བ་དང་བདུད་ཀྱི་ཁྲམ་ཤིང་ལ་སོགས་པས་བརྒྱན་ཅིང༌། མེ་རླུང་འཚུབས་མའི་དབུས་ན་བཞུགས་པའི་འཁོར་བདུད་ཕྲུག་དང་མ་མོའི་ཚོགས་དཔག་ཏུ་མེད་པས་བསྐོར་བའི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ། རང་གི་སྙིང་གའི་ས་བོན་ལས་འོད་ཟེར་འཕྲོས་པས་བྱང་ཤར་མུ་ལེ་དེང་གི་རྒྱ་མཚོ་ནས་དཔལ་ལྡན་ལྷ་མོ་འཁོར་དང་བཅས་པ་ཨོཾ་བཛྲ་ས་མཱ་ཛཿ བྷྱོཿཆོས་འཁོར་ཡོངས་ཀྱི་སྲུང་མ་རེ་ཝ་ཏཱི། ། སྔོན་ཚེ་རྒྱལ་བའི་སྤྱན་སྔར་ཁས་བླངས་བཞིན། ། བསྟན་པ་སྲུང་དང་སྒྲུབ་ལ་ཕན་གདགས་ཕྱིར། ། བྱང་ཤར་མཚམས་ནས་སྤྱན་འདྲེན་གཤེགས་སུ་གསོལ། །
བྷྱོཿརཀྨོ་བྷྱོཿབྷྱོཿརཀྨོ་ཐུན་བྷྱོཿརཀྨོ་ཁ་ལ་རག་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿརུ་ལུ་རུ་ལུ་ཧཱུྃ་བྷྱོཿཧཱུྃ། ཨོཾ་ཧཱུྃ་ཤྲཱི་ཡེ་དེ་ཝཱི་ཀཱ་ལི་མ་ཧཱ་ཀཱ་ལི། དེ་ཝི་ས་པ་རི་ཝཱ་ར། ཨེ་ཧྱེ་ཧི་ཌཱ་ཀི་ཧཱུྃ་ཛ་ཧཱུྃ། ཞེས་པས་སྤྱན་དྲངས་ནས་ཛཿཧཱུྃ་བཾ་ཧོཿས་བསྟིམ། ས་མ་ཡ་སྟྭཾ་ཏིཥྛནྟུ་ཏྲྀ་ཤྱ་ཧོཿཔདྨ་ཀ་མ་ལཱ་ཡ་སྟྭཾ་གྱིས་གདན་ཕུལ། གཤིན་རྗེའི་གཤེད་རིགས་ལྔས། ཨོཾ་བཛྲཱི་བྷ་ཝ་ཨ་བྷི་ཥཱིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌།
དྲི་མ་དག ཆུའི་ལྷག་མ་ཡར་ལུད་པ་ལས་གཤིན་རྗེའི་གཤེད་ཀྱིས་དབུར་བརྒྱན་པར་བསམས་ལ། དེ་ནས་རཀྨོ་སོགས་ཀྱི་རྗེས་སུ། མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི་བཏགས་པས་ནང་མཆོད་དང༌། མ་ཧཱ་རཀྟ་ཁ་ཁ་ཁཱ་ཧི་ཁཱ་ཧི་བཏགས་པས་རཀྟ་འབུལ། རང་དང་ལྷ་མོ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱིས་རང་དང་ལྷ་མོར་མཆོད་པར་བསམས་ཤིང་འབྲུ་གསུམ་ལན་གཉིས་བརྗོད་པས་མྱང་ཞིང་གཏོར་བས་དམ་ཚིག་བསྲེའོ། ། ཡང་སྔགས་ཀྱི་མཇུག་ཏུ། ཨོཾ་ཧཱུྃ་ཤྲཱི་ཡེ་དེ་ཝཱི་ཀཱ་ལི་མ་ཧཱ་ཀཱ་ལི་ས་པ་རི་ཝཱ་ར་ཨི་དཾ་བ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི་ཞེས་པ་གསུམ་མམ་ལྔས་ཕུལ། ཨརྒྷཾ་སོགས་ཀྱིས་མཆོད་ནས། དཔལ་ལྡན་དམག་ཟོར་རྒྱལ་མོ་འཁོར་དང་བཅས་པ་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ།
བཅོམ་ལྡན་འདས་གཤིན་རྗེའི་གཤེད་དང་ཨཱ་ཙཱརྻ་དམར་པོ་ལ་སོགས་པའི་རྩ་བ་དང་བརྒྱུད་པའི་བླ་མ་དམ་པ་རྣམས་ཀྱི་བཀའ་ལུང་རྗེས་སུ་དྲན་པས། སངས་རྒྱས་ཀྱི་བསྟན་པ་དར་བ་དང༌། འཇིག་རྟེན་དུ་དགེ་ལེགས་སོགས་ནས་སྟོང་གྲོགས་རྒྱ་ཆེན་པོ་མཛད་དུ་གསོལ་གྱི་བར་བརྗོད་ལ། བྷྱོཿམ་ལུས་རྒྱལ་བའི་ཡུམ་གྱུར་དབྱངས་ཅན་ལྷ། མ་རུངས་འདུལ་ཕྱིར་སྲིན་མོའི་གཟུགས་སྤྲུལ་མ། ། མ་མོ་མཁའ་འགྲོའི་གཙོ་མོ་རེ་ཝ་ཏཱི། ། མ་གཅིག་ལྷ་མོ་འཁོར་དང་བཅས་ལ་བསྟོད། ། མཆོད་སྦྱིན་གཏོར་མ་འདི་བཞེས་རྣལ་འབྱོར་བདག ། འཁོར་བཅས་རྟག་ཏུ་བསྲུང་ཞིང་བསྐྱབ་པ་དང༌། ། ཚེ་དཔལ་བསོད་ནམས་བློ་གྲོས་རྒྱས་མཛད་ཅིང༌། །
རྐྱེན་ངན་བར་ཆད་བཟློག་པའི་ཕྲིན་ལས་མཛོད། ། ཅེས་པས་བསྟོད་དོ། ། དེ་ནས་བཟླས་པ་བྱ་བར་འདོད་ན། བདག་གི་སྙིང་གའི་ས་བོན་ལས་འོད་ཟེར་དཀར་པོ་སྔགས་ཀྱི་རང་བཞིན་འཕྲོས། ལྷ་མོའི་ཐུགས་ཀའི་བྷྱོཿཡིག་ལ་ཐིམ་པས་ལྷ་མོ་མཉེས་པའི་མཆོད་པ་ཕུལ། སླར་ཚུར་འདུས་པ་དང་བདག་ལ་དངོས་གྲུབ་ཐམས་ཅད་སྩོལ་བར་བསམས་ལ། བྷྱོཿརཀྨོ་སོགས་ནས་རུ་ལུ་རུ་ལུ་ཧཱུྃ་བྷྱོཿཧཱུྃ་གི་བར་གྱི་རྩ་སྔགས་དེ་ཉིད་ཅི་ནུས་སུ་བཟླས་པའི་མཐར་ཨརྒྷཾ་སོགས་ཀྱིས་ཕྱི་མཆོད་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ་ལ་དཔལ་ལྡན་དམག་ཟོར་རྒྱལ་མོ་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་སོགས་ཀྱིས་ཕྲིན་ལས་བཅོལ་བ་དང་བསྟོད་པ་གོང་ལྟར་བྱའོ། ། ཞེས་པ་དམག་ཟོར་རྒྱལ་མོའི་གཏོར་མའི་ཆོ་ག་ཉམས་སུ་བསྟར་བདེ་འདི་ནི།
བླ་མ་བཀྲ་ཤིས་དཔལ་བཟང་གི་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ།། །། ༄༅། །སྲུང་མ་སྤྱིའི་བསྐང་བ་དངོས་གྲུབ་རྒྱ་མཚོ་ཞེས་བྱ་བ་བཞུགས་སོ།། ༄༅། །ཨོཾ་སྭ་སྟི་སིདྡྷཾ། ཧཱུྃ་གང་ཞིག་གུས་པས་བསྟེན་བྱེད་པ། ། དེ་ལ་མཆོག་དང་ཐུན་མོང་གི ། དངོས་གྲུབ་མི་ཟད་དགའ་སྟོན་མཁན། ། སྲུང་མ་རྒྱ་མཚོའི་སྡེ་དཔོན་ཆེ། ། རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་འཁོར་དང་བཅས། །
མུན་མདོག་གནོད་སྦྱིན་ཕོ་མོ་དང༌། ། པུ་ཏྲ་མིང་སྲིང་སྤྲུལ་པའི་སྡེ། ། གཞན་ཡང་དམག་ཟོར་རེ་བ་ཏཱི། ། དུར་ཁྲོད་བདག་དང་གཤིན་རྗེའི་བདག ། སྲོག་བདག་སྐྱེས་བུ་དམར་པོ་ནི། ། མིང་སྲིང་ཤན་པའི་འཁོར་དང་བཅས། ། བདག་ཅག་མོས་པའི་ཁང་པ་འདིར། ། དམ་ཚིག་ལ་དགོངས་བརྟན་བཞུགས་ནས། ། དངོས་སུ་བཤམས་དང་ཡིད་མཚོ་ལས། ། ལེགས་བྱུང་གཏོར་མ་རི་ལྟར་སྤུངས། །
མཆོད་ཡོན་མེ་ཏོག་བདུག་པའི་སྤྲིན། ། མར་མེ་དྲི་དང་རོ་མཆོག་ཟས། ། རྔ་དུང་རྐང་གླིང་རོལ་མོའི་སྒྲ། ། འདོད་པའི་ཡོན་ཏན་རིན་ཆེན་བདུན། ། བཀྲ་ཤིས་བརྒྱད་སོགས་ལྷ་མིའི་དཔལ། ། རྟ་དང་གཡག་ལུག་འདབ་ལྡན་དང༌། ། ཁྱི་སྤྱང་ལ་སོགས་དཀོར་ནོར་གྱིས། ། མཆོད་པས་ཐུགས་དམ་ ་་་་་དམ་ཚིག་ཉམས་དགུ་བསྐང་ཞེས་སྐབས་ལ་ལར་བསྒྱུར། བསྐང་གྱུར་ཅིག ། བདག་ཅག་སྦྱིན་བདག་འཁོར་དང་བཅས། །
བྱང་ཆུབ་བར་གྱི་གནས་སྐབས་སུ། ། ནད་དང་གདོན་དང་དགྲ་བགེགས་ཀྱི། ། གནོད་པ་ཐམས་ཅད་ཞི་བར་མཛོད། ། འཆི་མེད་ཚེ་དང་བསོད་ནམས་དང༌། ། དཔལ་འབྱོར་ཡོན་ཏན་རྒྱས་པ་དང༌། ། རིགས་དང་སྟོབས་དང་འབྱོར་པ་ཡིས། ། ཁེངས་ལྡན་དབང་དུ་འདུ་བར་མཛོད། ། སྡང་ཞིང་གདུག་སེམས་ལྡན་པ་ཡི། ། མི་དང་མི་མ་ཡིན་པའི་དགྲ། ། ཞི་བས་མ་ཐུལ་ཇི་སྙེད་པ། །
རྡུལ་དུ་བཤིག་ནས་དབྱིངས་སུ་སྦྱོར། ། མཐུ་ལྡན་སྲུང་མའི་དབང་པོ་རྣམས། ། ལུས་དང་གྲིབ་མ་ཇི་བཞིན་དུ། ། བདག་གི་རྒྱུད་དུ་མཉམ་འགྲོགས་ནས། ། ལེགས་པའི་ཡོན་ཏན་འཕེལ་བར་མཛོད། ། བྷྱོ་མཐོང་བའི་ཆོས་ཀྱི་ལུས་རྟེན་ལ། ། ཕྱི་ནང་འབྱུང་བ་འཁྲུགས་གྱུར་པའི། ། ནད་དང་དུས་མིན་འཆི་བ་ཡི། ། བར་ཆད་མ་ལུས་བཟློག་པར་མཛོད། ། མི་དང་མི་མིན་འབྱུང་པོ་སོགས། །
ཕ་རོལ་བསམ་སྦྱོར་ངན་པ་ཡིས། ། བྱས་པའི་བྱད་ཁ་ཕུར་ཁ་དང༌། ། རྦོད་གཏོང་ཐམས་ཅད་བཟློག་ཏུ་གསོལ། ། ལོ་དང་ཟླ་བ་ཞག་དུས་རྣམས། ། རུང་བ་མིན་པའི་ཀེག་དང་སྲི། ། རྨི་ལམ་མཚན་ལྟས་ངན་པ་རྣམས། ། བཟློག་ཅིང་བསྒྱུར་བའི་ཕྲིན་ལས་མཛོད། ། ཅེས་པ་སྲུང་མ་སྤྱིའི་བསྐང་བ་དངོས་གྲུབ་རྒྱ་མཚོ་ཞེས་བྱ་བ་འདི་ནི། ཐོག་མར་མགོན་ཁང་སྲིད་གསུམ་རྣམ་རྒྱལ་དུ་སྙན་ཤལ་ཕུལ་བའི་ཚེ་བྲིས་པ་ལ། རང་གཞན་ལ་ལེགས་པའི་རྟེན་འབྲེལ་ཕུན་སུམ་ཚོགས་པ་འགའ་ཞིག་བྱུང་བར་བརྟེན།
རྒྱུན་དུ་ཐུགས་དམ་བསྐང་བའི་ཕྱིར་འདོན་དུ་རུང་བར་བྲིས་ཞེས་མཁས་བཙུན་བླ་མ་ཀུན་དགའ་རྒྱལ་མཚན་གྱི་གསུང་གིས་བསྐུལ་བ་ལྟར་བྲིས་ཤིང༌། སླར་ཡང་དགོངས་འགྲེལ་རིན་པོ་ཆེའི་རྟེན་བཞེངས་མཐར་ཕྱིན་པའི་གཏང་རག་དུས་སུའང་ཉེ་བར་གནས་པའི་ངག་ལྟར་ཅུང་ཟད་ཁ་སྐོང་བ་དང་བཅས་ཏེ་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་རྣམ་པར་རྒྱལ་བར་གྱུར་ཅིག། །། ༄༅། །མགོན་པོའི་བཤགས་བཟླས་ཀྱི་སྐབས་སུ་མཁོ་བའི་ཐོ་ཆུང་བསྟན་སྲུང་དགྱེས་པའི་མཆོད་སྤྲིན་ཞེས་བྱ་བ་བཞུགས།། ༄༅། །བླ་མ་དང་ལྷག་པའི་ལྷ་དབྱེར་མ་མཆིས་པ་ལ་གུས་པས་ཕྱག་འཚལ་ལོ། ། འདིར་རང་གཞན་དག་བླ་མ་དང་ཆོས་བརྒྱུད་ལ་མ་གུས་པ་དང་དམ་ཚིག་ཉམས་པའི་ཉེས་ལྟུང་དང་བསྙེན་པ་དང་སྒྲུབ་པ་གཡེལ་བ་ལ་སོགས་པའི་སྐྱོན་བྱུང་ན། དེའི་རྐྱེན་གྱིས་བསྟན་སྲུང་ཆོས་སྐྱོང་བ་རྣམས་ལ་དམ་སེལ་གྱི་ཉེས་པའི་གྲིབ་ཀྱིས་ཕོག་པ་དང་བསྟན་སྲུང་ཐུགས་མ་མཉེས་པ་དང་སྔ་ཕྱི་ནང་འཁོན་པར་གྱུར་ནས། དེའི་དབང་གིས་ཡོན་མཆོད་རྣམས་ལ་མི་འདོད་པ་སྣ་ཚོགས་འབྱུང་བར་བཤད་པས། དེ་སེལ་བའི་ཕྱིར་འཁོན་གཅུགས་སྦྱོང་བའི་ཚུལ་གྱིས་བསྒྲུབ་པར་བྱ་སྟེ། དེའང་མགོན་ཁང་ཁྱད་པར་ཅན་རྣམས་སུ། སྒྲུབ་པ་པོ་བསྙེན་པ་སོང་ཞིང་དམ་ཚིག་དང་ལྡན་པ་གཅིག་གམ་མང་དུ་བསགས་ནས།
མཆོད་གཏོར་གཙང་ཞིང་གྱ་ནོམ་པ་དང༌། སྤྱན་གཟིགས་མཆོད་པའི་ཡོ་བྱད་ཅི་འབྱོར་པ་རྣམས་བཤམ། སྒྲུབ་པ་པོ་རྣམས་ཀྱིས་ཡི་དམ་གྱི་བདག་བསྐྱེད་དང༌། ཡི་དམ་ཆོས་སྐྱོང་རྣམས་ཀྱི་གཏོར་བསྔོ་གཏོར་ཆོག་དཀྱུས་ནས་འབྱུང་བ་ལྟར་བྱ། དེ་ནས་བཟླས་པའི་སྐབས་སུ་རྡོ་རྗེ་འཆང་ཀུན་དགའ་བཟང་པོས་མཛད་པའི་མན་ངག་གཡུལ་ལས་རྣམ་རྒྱལ་ལམ་ད་ལྟའི་ངོར་བསྐང་དཀྱུས་ནས་འབྱུང་བ་ལྟར་འཁོན་གཅུགས་སྦྱོང་བའི་དམིགས་པ་རྣམས་བྱ་སྟེ། དེའི་ཚེ་མདུན་དུ་ཟླ་བའི་དཀྱིལ་འཁོར་གྱི་སྟེང་དུ་བསྟན་པའི་སྦྱིན་བདག་ཉིད་ཀྱང་ཐལ་མོ་སྦྱར་ཏེ་ཕྲེང་བ་དང་གོས་རྒྱན་དཀར་པོས་བརྒྱན་ཏེ་བཞུགས་པར་བསམ། རང་ཡི་དམ་དུ་གསལ་བའི་ཐུགས་ཀར་ཧཱུྃ་དཀར་པོ་དེ་ལས་འོད་ཟེར་འཕྲོས། མདུན་གྱི་མགོན་པོའི་ཐུགས་ཀར་ཧཱུྃ་དཀར་པོ་བསམས་པ་དེ་ལ་ཕོག དེ་ལས་ཡེ་ཤེས་ཀྱི་བདུད་རྩི་དཀར་པོའི་རྒྱུན་དཔག་ཏུ་མེད་པ་བབ་སྟེ་མགོན་པོའི་སྐུ་གང༌། དམ་ཚིག་ཉམས་པའི་གྲིབ་དང་འབགས་བཙོག་དང་ཐུགས་དང་འགལ་བར་གྱུར་པའི་ཉེས་གྲིབ་ཐམས་ཅད་དག་ནས་ཐུགས་མཉེས།
མགོན་པོའི་ཐུགས་ཀ་ནས་འོད་ཟེར་དཀར་པོ་བདུད་རྩིའི་རྒྱུན་ལྟ་བུ་བབ། བདག་དང་སྦྱིན་བདག་གི་སྤྱི་བོར་ཐིམ། ལུས་ཀྱི་ནང་ཐམས་ཅད་གང་བས་སྡིག་སྒྲིབ་དང་དམ་ཚིག་ཉམས་པའི་གྲིབ་དང་མི་གཙང་བ་དང༌། ཐུགས་དང་འགལ་བར་གྱུར་པའི་ཉེས་གྲིབ་ཐམས་ཅད་བྱང་ཞིང་དག་པར་བསམས་ལ། ཧེ་རུ་ཀའི་ཡི་གེ་བརྒྱ་པ་ཅི་ནུས་བཟླ། དེ་ནས་ལྷ་མོ་དང་ཞལ་བཞི་པ་དང་ལས་མགོན་རྣམས་ལའང་དེ་ལྟ་བུའི་རིམ་པས་ཡི་གེ་བརྒྱ་པ་ཅི་ནུས་སུ་བཟླའོ། ། གལ་ཏེ་དེ་ལྟར་མགོན་པོ་སོགས་ལྷ་རེ་རེ་བཞིན་དམིགས་ཏེ་བཟླ་མ་ནུས་ན། མགོན་པོ་ཆེ་ཆུང་ལྕམ་དྲལ་ལས་མགོན་དུ་བཅས་པ་རྣམས་དང༌། གཞན་ཡང་དུར་ཁྲོད་བདག་པོ་དམག་ཟོར། ལས་ཀྱི་གཤིན་རྗེ་སོགས་ཆོས་སྐྱོང་བ་འཁོར་དང་བཅས་པའི་ཐུགས་ཀར་ཧཱུྃ་དཀར་པོ་རེ་རེ་གསལ་བཏབ་ནས་ལྷ་ཐམས་ཅད་ཀྱི་ཐུགས་ཀའི་ཧཱུྃ་ལས་ཡེ་ཤེས་ཀྱི་བདུད་རྩི་དཀར་པོའི་རྒྱུན་བབ་པ་སོགས་མན་ཆད་སྔར་ལྟར་བྱས་ནས་ལྷ་ཐམས་ཅད་ཀྱི་དམིགས་བཟླས་སྟབས་གཅིག་ཏུ་བྱེད་པའི་ལུགས་ལྟར་བྱས་ནའང་རུང་སྟེ་བླ་མ་གོང་མའི་གསུང་རབ་འགའ་ཞིག་ལས་འབྱུང་བ་བཞིན་དམིགས་པ་གསལ་བ་དག་གིས་འདི་ཉིད་བདེའོ། །
དེ་ལྟ་བུའི་ཚུལ་གྱིས་ཡི་གེ་བརྒྱ་པ་བཞི་འབུམ་ལ་སོགས་པ་རྟགས་མ་བྱུང་བར་དུ་བཟླའོ། ། དེའང་ཉིན་རེར་ཐུན་བཞིའམ་གསུམ་བྱས་ནས་གཙོ་བོར་ཡི་གེ་བརྒྱ་པ་བཟླ། ཐུན་གྱི་མཐར་ཡི་དམ་གྱི་སྔགས་དང་མགོན་པོ་སོ་སོའི་སྔགས་རྣམས་ཀྱང་མང་ཉུང་ཇི་ལྟར་རིགས་པར་བཟླ་སྟེ། དེའི་དམིགས་པའང་ཡིག་བརྒྱའི་སྐབས་དང་འདྲ་བའི་ངང་ནས་བཟླས། མཐར་མཆོད་བསྟོད་བྱས་ལ། བཤགས་པ་བྱེད་པའི་ཚེ་བསྟན་པའི་སྦྱིན་བདག་དངོས་སུ་བྱོན་ཐུབ་ན་རབ། མ་ཐུབ་ནའང་སྦྱིན་བདག་གི་སྐུའི་རྣམ་པ་ཅན་དཔག་ཏུ་མེད་པར་སྤྲུལ་ཏེ་དེ་དག་དང་ཐབས་གཅིག་ཏུ་འཁོད་པ་ཡིན་སྙམ་པའི་དམིགས་པ་དང་བཅས་ཏེ་འགྱོད་ཚངས་དྲག་པོས་བཤགས་པ་བྱེད་པར་བསམས་ལ་མེ་ཏོག་ཐོགས་ཏེ་འཐོར་ཞིང་ངག་ཏུ། དཔལ་རྡོ་རྗེ་ནག་པོ་ཆེན་པོ་ཞེས་སོགས་བཤགས་པའི་ཚིག་རྣམས་བརྗོད་པ་ནི་འཁོན་གཅུགས་སྦྱོང་བའི་ཚུལ་དུ་སྒྲུབ་པ་ཡིན་ནོ། ། ཡང་མཆོད་གཏོར་ཆག་པ་གསོ་བ་སོགས་ཀྱི་ཚེ། སྲུང་མ་འགོ་བའི་དོན་དུ་བྱེད་ན་ཐུགས་མཉེས་པའི་ཚུལ་དུ་བསྒྲུབ་པར་བྱ་སྟེ།
དེའང་གཞན་སྔར་དང་ཕལ་ཆེར་འདྲ་བ་ལས། ཁྱད་པར་ནི་ཡི་དམ་གྱི་སྔགས་བཟླ་བའི་ཚེ། རང་ཡི་དམ་དུ་གསལ་བའི་ཐུགས་ཀར་ཧཱུྃ་ཡིག་སྔོན་པོ་དང༌། མདུན་གྱི་མགོན་པོ་ལྕམ་དྲལ་འཁོར་དང་བཅས་པའི་ཐུགས་ཀར་ཧཱུྃ་དང་བྷྱོཿསོགས་སོ་སོའི་ས་བོན་རྣམས་རང་རང་གི་ཁ་དོག་ཅན་དུ་གསལ་གདབ། རང་གི་ཐུགས་ཀའི་ས་བོན་ལས་འོད་ཟེར་ཚ་ཞིང་རྩུབ་པ་འཕྲོས། མགོན་པོ་འཁོར་དང་བཅས་པའི་ཐུགས་ཀར་ཕོག ཐུགས་རྒྱུད་བསྐུལ་བས་རྒྱལ་བ་རྡོ་རྗེ་འཆང་ནས་རང་གི་རྩ་བའི་བླ་མའི་བར་གྱི་བཀའ་དང་དམ་ཚིག་རྗེས་སུ་དྲན་པས་ཇི་ལྟར་བསྒོ་བ་ཐམས་ཅད་བཀའ་ཉན་གསུང་སྡོད་ཀྱི་ཚུལ་དུ་མཉེན་ཅིང་ཐུགས་ཉེ་བའི་ཚུལ་གྱིས་འཁོད་དེ། ཕྲིན་ལས་གང་བཅོལ་བ་ཐོགས་པ་མེད་པར་སྒྲུབ་པར་བསམས་ལ། དེ་ཝ་པི་ཙུ་བཟླས་པས་གཉའ་མནན། མགོན་པོའི་སྔགས་བཟླ་བའི་ཚེ་རང་ཡི་དམ་དུ་གསལ་བའི་ཐུགས་ཀའི་ཧཱུྃ་སྔོན་པོ་ལས་འོད་ཟེར་འཕྲོས་པའི་སྣ་ལ།
དམ་རྫས་མཆོད་པའི་ཡོ་བྱད་དང་སྤྱན་གཟིགས་དཔག་ཏུ་མེད་པ་སྤྲོས། ནམ་མཁའི་ཁམས་གང་བར་སྤྲུལ་ཏེ་མཆོད་པས་མགོན་པོ་མཉེས་ནས་སྐུ་ལུས་འོད་དང་གཟི་མདངས་ཕུན་སུམ་ཚོགས་པ་དང་ལྡན་པར་གྱུར། འཇིག་རྟེན་དང་འཇིག་རྟེན་ལས་འདས་པའི་དྲེགས་པ་ཅན་ཐམས་ཅད་ཀྱིས་འགྲན་ཟླ་དང་བྲལ་བའི་མཐུ་སྟོབས་ནུས་པ་བསམ་གྱིས་མི་ཁྱབ་པར་རྣམ་པར་རྒྱལ་བ་ཆེན་པོའི་གོ་འཕང་ལ་མངའ་གསོལ། བདག་དང་སྦྱིན་བདག་གིས་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་དམ་ཚིག་ཉམས་ཆག་ཏུ་སོང་བ་ཐམས་ཅད་སོར་ཆུད་དེ། འགལ་རྐྱེན་བར་ཆད་ཐམས་ཅད་ཞི་ནས་ཚེ་དང་བསོད་ནམས་རྒྱས་པ་ལ་སོགས་པ་དངོས་གྲུབ་ཇི་ལྟར་འདོད་པ་ཐམས་ཅད་སྩལ་བྱུང་བར་བསམས་ཀྱིན་ཤཱ་ས་ན་ལ་སོགས་པའི་གུར་མགོན་གྱི་སྔགས་རྣམས་བཟླའོ། ། ཆོས་སྐྱོང་གཞན་རྣམས་ལའང་དེས་རིགས་བསྒྲེས་ཏེ་སོ་སོའི་སྔགས་རྣམས་ཅི་ནུས་བཟླ་བར་བྱ་སྟེ། འདི་ནི་ཐུགས་དམ་བསྐང་བ་སོགས་ཀྱི་སྐབས་སུའང་འདི་ལྟར་དགོས་པ་ཡིན་ནོ། ། ཞེས་པའི་ཐོ་ཆུང་འདི་ནི་སྡེ་དགེ་ས་སྐྱོང་བླ་མ་ཆེན་པོ་བློ་གྲོས་རྒྱ་མཚོ་པའི་ཞབས་བརྟན་སྐུ་རིམ་ལ་བརྟག་བབ་ཀྱི་དགོས་པ་བྱུང་བའི་ཚེ། མན་ངག་གཡུལ་ལས་རྣམ་རྒྱལ་ལས་འབྱུང་བའི་དོན་ཅུང་ཟད་གོ་བདེ་བར་བྱས་ཏེ། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་དཀར་པོ་ནམ་གྲུའི་འགྲུབ་སྦྱོར་གྱི་ཉིན་བྲིས་པ་བི་ཛ་ཡནྟུ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
