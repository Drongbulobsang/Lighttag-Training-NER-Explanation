གསུང་འབུམ། ཚུལ་ཁྲིམས་རིན་ཆེན།
པོད ༨༤
རྡོ་རྗེ་གུར་གྱི་མགོན་པོ་འཁོར་དང་བཅས་པས་མཚོན་པའི་ཆོས་སྲུང་རྣམས་ཀྱི་བསང་མཆོད་ཆོ་ག
༼ཆ༽ ༄༅། །བཛྲཔཉྫརནཱཐསཔརིཝཱརེཎནཾཏྲདྷརྨཔཱལཱནཱཾདྷཱུཔཔཱུཛནཱཙཱརམཱརཱདྭིཛཡསྱདུནྡུབྷིསྭརནཱམབིཛཧཱརཾ།།
༄༅། །རྡོ་རྗེ་གུར་གྱི་མགོན་པོ་འཁོར་དང་བཅས་པས་མཚོན་པའི་ཆོས་སྲུང་རྣམས་ཀྱི་བསང་མཆོད་ཆོ་ག་བདུད་ལས་རྒྱལ་བའི་རྔ་སྒྲ་ཞེས་བྱ་བ་བཞུགས།། ཕྲིན་ལས་རྣམ་བཞི་གང་གང་གིས། ། འདུལ་བར་འགྱུར་བ་དེ་དེ་ཡི། ། དོན་མཛད་བླ་མ་ལྷ་ལྷ་ཆེན། ། ཐ་དད་མིན་པས་སྲུངས་སྲུངས་ཤིག ། ལེགས་པ་ཀུན་གཞི་ལམ་གྱི་མཆོག ། ལམ་མཐར་ཕྱིན་ལ་སྲུང་མ་གཙོ། ། དེ་ཉིད་མཉེས་བྱེད་མཆོད་འབུལ་ཏེ། །
མཆོད་ཚུལ་ཆོ་ག་ཤེས་ལས་འབྱུང༌། ། གང་ཕྱིར་རྡོ་རྗེ་ནག་པོ་ཆེ། ། འཁོར་དང་བཅས་པའི་བསྟན་སྲུང་རྣམས། ། དྲི་ཞིམ་བསང་མཆོད་སྟོབ་པའི་ཚུལ། ། བདུད་ལས་རྒྱལ་བའི་རྔ་ཆེན་བརྡུང༌། ། འདིའི་བསང་མཆོད་ལ་འཇུག་པས་མཉྫི་སོགས་ཀྱི་ཁར་ཡི་དམ་གྱི་ཟླུམ་གཏོར་གཅིག དེའི་མདུན་དུ་སྣོད་གཅིག་ཏུ་དབུས་སུ་གུར་མགོན་ལྕམ་དྲལ་ལས་མགོན་བཅས་ལ་སྨུག་རྩིས་བྱུགས་པའི་ཟླུམ་གཏོར་གཅིག གཡས་སུ་ཞལ་གྱི་གཏོར་མ། གཡོན་དུ་དུར་ཁྲོད་སོགས་སྲུང་མ་སྤྱི་ལ་གཅིག་རྣམས་མཐེབ་སྐྱུ་ཅི་མང་གིས་བསྐོར་བ་རྒྱན་ལྡན། གཞན་ཡང་སྤྱན་གཟིགས་ཉེར་སྤྱོད།
ནང་མཆོད། སྤོས་ཤིང་སྣ་ཚོགས་ཀྱི་དུད་པ་བཏང་བ་སོགས་སྤྱི་ལྟར་བཤམ་མོ། ། དེ་ནས་ཡོ་བྱད་རྣམས་ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨཱཿལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་སུ། ཧཱུྃ་ཞུ་བ་ལས་བྱུང་བའི་ཐུན་མོང་དང་ཐུན་མོང་མ་ཡིན་པའི་ཉེ་བར་སྤྱོད་པ་རྣམས་དང༌། གཞན་ཡང་བསང་རྫས་སྤྱན་གཟིགས་མཆོད་པའི་བྱེ་བྲག་བསམ་གྱིས་མི་ཁྱབ་པས་ནམ་མཁའི་ཁམས་གང་བར་གྱུར། ཨོཾ་བཛྲ་སྥ་ར་ཎ་ཁཾ་སྭཱ་ཧཱས་བྱིན་གྱིས་བརླབ་ཅིང་སྤེལ་ལ། ཐོག་མར་སྤྱན་འདྲེན་པ་ནི། ཧཱུྃ་ཕྱོགས་བཅུའི་ལྷ་ཡི་རྫིང་རིང་ཡོངས་ཁྱབ་པའི། །
བདེ་ཆེན་ལྷུན་གྱིས་གྲུབ་པའི་ཞིང་ཁམས་ནས། ། དཔལ་གྱི་འབྱུང་གནས་བླ་མ་ལྷ་ཡི་ཚོགས། ། སྤྱན་འདྲེན་གནས་འདིར་སྨོན་ལམ་དབང་གིས་སྤྱོན། ། རྒྱལ་བ་རྣམ་པར་སྣང་ཆེན་ཐུགས་ཀྱི་ཀློང༌། ། རང་བཞིན་གནས་དང་གྲུ་འཛིན་ཏི་སེ་གངས། ། རྡོ་རྗེའི་གདན་ས་དུར་ཁྲོད་གནས་བརྒྱད་སོགས། ། ཆོས་དབྱིངས་ཁྱབ་གདལ་གར་བཞུགས་གནས་རྣམས་ནས། ། བསྟན་སྲུང་ཡོངས་ཀྱི་སྡེ་དཔོན་ནག་པོ་ཆེ། ། གུར་གྱི་མགོན་པོ་ལྕམ་དྲལ་གདོང་བཞི་ལྡན། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། །
དུར་ཁྲོད་ཡབ་ཡུམ་དམག་ཟོར་གཤིན་རྗེ་སོགས། ། གསང་ཆེན་རྒྱུད་སྡེའི་སྲུང་མ་བཞུགས་སོ་འཚལ། ། དམ་ཚིག་གཡབ་མོས་གནས་འདིར་སྤྱན་འདྲེན་གྱི། ། ཐོགས་པ་མི་མངའི་མངོན་ཤེས་རྫུ་འཕྲུལ་མཐུས། ། རེངས་པར་ཚུར་སྤྱོན་བཛྲ་ས་མཱ་ཛཿ། ། བཞུགས་སུ་གསོལ་བ་ནི། ཧཱུྃ་མཆོད་པར་འོས་པའི་མགྲོན་མཆོག་རྒྱ་མཚོ་རྣམས། ། སྔོ་བསངས་མཁའ་ཡི་བུ་མོའི་འགྲམ་པ་འདིར། ། རྣམ་པར་བཀོད་པ་སོ་སོའི་གདན་སྟེངས་སུ། ། གཟི་བརྗིད་ཉི་མ་བརྒྱ་བཞིན་ལྷམ་མེར་བཞུགས། །
གསལ་གདབ་པ་ནི། ཧཱུྃ་སྣ་ཚོགས་གཟུགས་དང་མེ་ལོང་ཕྲད་པའི་ཚེ། ། སྣང་བའི་ངོ་མཚར་ཇི་བཞིན་སྟེང་གི་ཆར། ། བཀའ་སྲུང་བྲན་དུ་འཁོལ་བྱེད་གདམས་ངག་གི ། བཀའ་བབས་རིམ་བརྒྱུད་བླ་མའི་ཚོགས་རྣམས་དང༌། ། དུས་གསུམ་བདེ་གཤེགས་ཡོངས་ཀྱི་གསང་བ་གསུམ། ། རྟེན་དང་བརྟེན་པའི་འཁོར་ལོར་ལེགས་ཤར་བ། ། དཔལ་ལྡན་དགྱེས་པ་རྡོ་རྗེ་ལྷ་དགུས་མཚོན། ། ཡི་དམ་རྒྱུད་སྡེའི་ལྷ་ཚོགས་རྣམ་པར་བཀྲ། ། དེ་ཡི་འོག་ཆར་འབྱུང་པོ་ཤ་ཟ་རྣམས། །
རྒྱུ་མས་ལུས་བརྒྱན་རལ་པ་མཁར་གཟིངས་ཤིང༌། ། རོ་ལངས་ཐལ་བའི་འཁྲི་ཤིང་གཡོ་འདྲ་དང༌། ། གར་སྟབས་སྟོང་བསྒྱུར་རབ་འཇིགས་དུར་ཁྲོད་དབུས། ། པདྨའི་ལྟེ་བར་ཉིན་བྱེད་དབུགས་བྲལ་སྟེང༌། ། ཟླུམ་པོའི་སྟབས་སུ་རབ་བརྗིད་ནག་པོ་ཆེ། ། གྲི་གུག་ཁྲག་གིས་གཏམས་པའི་ཀ་པཱ་ལས། ། སྤྲས་པའི་ཕྱག་གཉིས་ཆ་རུ་གཎྜཱིས་བརྗིད། ། ཁྲོས་པའི་ཞལ་གདངས་མཆེ་བའི་གངས་རིའི་རྩེར། ། ལྗགས་དམར་གློག་གི་རྣམ་འགྱུར་ཅི་ཡང་སྟོན། ། དམར་ཟླུམ་སྤྱན་གྱི་མེ་མདག་ཕུང་པོ་གསུམ། །
སྨིན་མའི་མཚམས་སྤྲིན་སྟུག་པོའི་ཁྲོད་ན་གཡོ། ། ཁམ་སེར་རལ་པ་སྟོང་པའི་མཁར་འཕྱོ་ཞིང༌། ། མི་མགོའི་ཕྲེང་དང་རིན་ཆེན་རུས་པ་སྦྲུལ། ། དར་གྱི་ལྷབ་ལྷུབ་སྟག་ལྤགས་ཤམ་ཐབས་ཀྱིས། ། རྣམ་པར་བརྒྱན་པའི་འཇིགས་རུང་གཟུགས་ཀྱི་ཕུལ། ། གང་གི་གཡས་གཡོན་རྒྱབ་མདུན་སྟེང་ཕྱོགས་ནས། ། བྱ་ཁྱི་ཅེ་སྤྱང་མི་ནག་མཁའ་ལྡིང་གི ། སྤྲུལ་པའི་ཕོ་ཉས་འཇིག་རྟེན་ཁམས་ཉུལ་བའི། ། རྗེས་སུ་ཡེ་ཤེས་མེ་ལྕེས་སྙེགས་པ་བཞིན། ། གཡོན་ཕྱོགས་རྒྱལ་བ་ཀུན་ཡུམ་རལ་གཅིག་མ། །
སྔོ་བསངས་བུམ་པ་འཛིན་མའི་ལྟོ་བ་ཡིས། ། སྟོང་གསུམ་ཡངས་པའི་སྣོད་ལ་འཕྱ་བའི་ནང༌། ། རབ་དམར་ཁྲག་གི་རྒྱ་མཚོའི་དབའ་རླབས་གཡོ། ། དེ་ན་བོང་བུ་གྭ་ཞོན་འདོད་ཁམས་དབང༌། ། མཐིང་ནག་ཕྱག་བཞིས་གྲི་ཐོད་མདུང་རྩེ་གསུམ། ། འཛིན་ཅིང་མི་རོ་ཁར་བཅུག་མཆེ་བས་བསྡམས། ། མི་སྡུག་སྲིན་མོ་ཁྲོས་པའི་ཆ་ལུགས་རྫོགས། ། གཙོ་བོའི་གཡས་ཕྱོགས་གདོང་བཞི་ནག་པོ་ཆེ། ། ཕྱག་བཞིར་གཅོད་འཐུང་འཇིགས་པའི་མཚོན་ཆ་ཅན། ། ཚངས་སྐུད་དུར་ཁྲོད་ཆས་ཀྱིས་བརྒྱན་པ་གང༌། །
སྲིང་བཞི་འཇིགས་མའི་དབུས་སུ་རོ་བྲོ་བརྡུང༌། ། ལྕམ་དྲལ་མདུན་གྱི་ལས་མཁན་གནོད་སྦྱིན་ཡབ། ། གྲི་གུག་ཐོད་པས་ལག་བྲེལ་མི་ལྤགས་གྱོན། ། ཟ་འོག་གོས་ཀྱིས་རྣམ་བརྒྱན་གནོད་སྦྱིན་ཡུམ། ། རེག་གཅོད་སྤུ་གྲི་ཀླད་པའི་ཐོད་པ་ཐོགས། ། སྲོག་བདག་པུ་ཏྲ་རལ་གྲི་མཁའ་ལ་འཕྱར། ། ཀླད་ཁྲག་འཐུང་ཞིང་དར་ནག་འཇོལ་བེར་གསོལ། ། བདུད་རྗེ་བྷ་ཏྲ་སྟག་གི་སློག་པ་ཅན། ། དོམ་ཤིང་འཕྱར་ཞིང་མི་སྙིང་དམར་པོ་འདྲད། ། སྲིན་མོ་ཁ་འབར་ཁྲག་གི་མིག་གསུམ་གཡོ། །
སྤུ་གྲི་བསྐོར་ཞིང་རྒྱུ་ཞགས་འདྲེན་མ་སྟེ། ། ཀུན་ཀྱང་སྲོད་ཀྱི་མུན་ལྟར་གནག་པའི་ལུས། ། མི་མགོའི་ཕྲེང་དང་རུས་པའི་རྒྱན་གྱིས་བརྒྱན། ། གཞན་ཡང་སྐྱེས་པ་ཞུབ་ཅན་དགེ་སློང་དང༌། ། སྔགས་པ་ཕུར་ཐོགས་བུད་མེད་ནག་མོ་སྟེ། ། རུ་འདྲེན་སྡེ་བཞི་སྤྲུལ་པའི་ཕོ་ཉ་ཡི། ། དམག་ཚོགས་བགྲང་དུ་མེད་པ་དགྲ་ལ་འགྱེད། ། སླར་ཡང་པདྨ་ཉི་ཟླར་དུར་ཁྲོད་བདག ། ཐབས་ཤེས་ཀེང་རུས་འཇིགས་པའི་ཕྱག་ཟུང་གིས། ། ཐོད་དབྱུག་འཕྱར་ཞིང་ཀ་པཱ་ལར་ཁྲག་འཐུང༌། །
གར་གྱི་སྟབས་མཛད་རིན་ཆེན་རྒྱན་གྱིས་བཀླུབས། ། རྒྱལ་བ་ཀུན་ཡུམ་དམག་ཟོར་རེ་ཝ་ཏཱི། ། རེ་ལྡེའི་གོས་དང་ཁྲམ་ཤིང་ནད་རྐྱལ་སོགས། ། སྲིན་མོའི་ཆས་ལྡན་བེ་ཅོན་ཐོད་ཁྲག་འཆང༌། ། དྲེའུ་རྟར་ཞོན་ནས་རླུང་ནག་འཚུབས་མར་རྩེ། ། གཤིན་རྗེའི་གཤེད་པོའི་བཀའ་སྡོད་ཆོས་ཀྱི་རྒྱལ། ། མ་ཧེ་ནག་པོའི་གདོང་གི་མིག་གསུམ་བགྲད། ། དབྱིག་པ་དང་ནི་ཞགས་པས་ཕྱག་ཟུང་མཚན། ། ཁྱུ་མཆོག་རྒྱབ་ཏུ་དུར་ཁྲོད་རྒྱན་གྱིས་བརྒྱན། ། མགོན་པོ་ཕྱག་བཞི་ཕྱག་དྲུག་ངལ་བསོས་པོ། །
སྟག་ཞོན་ཏྲཀྴད་གནོད་སྦྱིན་ལྕམ་དྲལ་སོགས། ། དྲེགས་བྱེད་བསྟན་སྲུང་རྒྱ་མཚོའི་སྡེ་ཚོགས་རྣམས། ། ལྷོ་སྤྲིན་ཕུང་པོ་འཁྲིགས་ལྟར་བཞུགས་པར་གྱུར། ། བསང་མཆོད་སྟོབ་པ་ནི། ཨོཾ་ཡོན་ཏན་ཆེ་མཆོག་བླ་མ་དཀོན་མཆོག་གསུམ། ། མཉམ་པའི་སྐྱབས་ཆེན་སྲིད་ན་མཆིས་མིན་པའི། ། བདེན་པ་མཆོག་དེས་མཆོད་པའི་ཡོ་བྱད་རྣམས། ། མཆོད་ཡུལ་ཡོངས་ཀྱི་སྤྱན་ལམ་མཆིས་གྱུར་ཅིག ། ཧཱུྃ་བསྟན་སྲུང་འཁོར་བཅས་དགྱེས་པའི་མཐུན་རྫས་སུ། ། ཆུ་གཙང་རཀྟའི་མཆོད་ཡོན་རྒྱ་མཚོར་བསྐྱིལ། །
སྣ་ཚོགས་འདབ་སྟོང་དབང་ལྔའི་མེ་ཏོག་བཀྲ། ། དྲི་ཞིམ་ཚིལ་ཆེན་སྤོས་ཀྱི་ཆུ་འཛིན་དཀྲིགས། ། ཉི་ཟླ་ནོར་བུ་ཞུན་ཆེན་སྒྲོན་མེ་འབར། ། དྲི་ཞིམ་སྤོས་ཆུ་མཁྲིས་པའི་དྲི་ཆབ་མཚོ། ། བཟའ་བཅའི་ཞལ་ཟས་དམར་ནག་རི་བོ་བརྩེགས། ། རྔ་དུང་རྐང་ཆེན་རོལ་མོ་འབྲུག་ཏུ་ལྡིར། ། ཡིད་འཕྲོག་དབྱར་གྱི་དཔལ་མོའི་དུས་སྟོན་དུ། ། ལེགས་པར་བསྟར་བའི་དྲི་ཞིམ་རྐང་འཐུང་གི ། ལོ་འདབ་མེ་ཏོག་གཡོ་བའི་ལྡིང་ཁང་ན། ། ཡིད་འོང་གྲིབ་བསིལ་འཇོ་བ་སྣ་ཚོགས་དང༌། །
ཙནྡན་དཀར་དམར་སྤོས་ཀྱི་བྱེ་བྲག་བཅས། ། མཚུན་ཟར་བསྲེགས་པའི་དུད་སྤྲིན་འོ་མའི་མདངས། ། གང་ལ་རེག་པས་ཉེས་པ་ཀུན་སྦྱོང་ཞིང༌། ། འདོད་ཡོན་གྱ་ནོམ་འཇོ་བའི་བསང་མཆོད་དང༌། ། ནོར་བུའི་ཀ་བ་གྲངས་མེད་རབ་བཏེག་པའི། ། གཞལ་མེད་ཁང་བརྩེགས་ནོར་བུའི་འོད་སྟོང་ཅན། ། དྲྭ་བ་དྲིལ་ཆུང་འཐབ་པའི་སྒྲ་བརྙན་བརྡུང༌། ། འཕན་གདུགས་བླ་རེའི་གཞའ་ཚོན་བཀྲ་བ་དང༌། ། ངོ་བོ་གྱ་ནོམ་བདེ་བ་ཆེན་པོའི་དངོས། ། རྣམ་པ་མཚོན་ཆ་གཟིངས་པའི་གུར་ཁང་དུ། །
བམ་ཆེན་ཀེང་རུས་ལས་གྲུབ་དྲག་པོའི་གནས། ། དུར་ཁྲོད་འབྱུང་པོའི་གད་རྒྱངས་སྒྲོགས་པ་དང༌། ། མཛེས་བྱེད་རིན་ཆེན་རྒྱན་དང་དར་གྱི་གོས། ། དུར་ཁྲོད་དཔའ་བོའི་རྒྱན་ཆ་ཇི་སྙེད་དང༌། ། རྡོ་རྗེ་གྲི་གུག་ཐོད་པ་གཎྜཱི་དང༌། ། རལ་གྲི་མདུང་དང་མཚོན་ཆ་གོ་ཆའི་རིགས། ། འདོད་འཇོ་ནོར་བུའི་རྣམ་པ་སྣ་ཚོགས་དང༌། ། ཤིས་པའི་མཚན་བརྒྱད་མི་དབང་རིན་ཆེན་བདུན། ། མུ་ཏིག་གཡུ་ཤེལ་བྱི་རུ་གསེར་དངུལ་ཇ། ། འགྲོ་བའི་ཉེར་འཚོ་འབྲས་གྲོ་ནས་སྲན་འབྲུ། །
དྲི་བཞོན་ཤུགས་ལྡན་རྟ་དང་བོང་བུ་དྲེའུ། ། རྡོ་རྗེའི་རྭ་རྩེ་རྣོ་བའི་གཡག་ལུག་ར། ། མཁའ་ལྡིང་མོན་པ་བྱ་ཁྱི་ཅེ་སྤྱང་སོགས། ། གཡབ་དར་མདའ་དར་ཕྱེ་མར་ཏི་སེའི་སྤུན། ། འདོད་དགུར་བྱིན་བརླབས་གཏོར་མའི་རི་བོ་བསྟར། ། མཁའ་འགྲོའི་ཆུ་བྱ་གྲངས་མེད་རྣམ་རྩེན་ཞིང༌། ། དངོས་གྲུབ་ཆུ་ཀླུང་འབབ་འཇུག་བདུད་རྩི་ཡི། ། རྒྱ་མཚོ་ཆེ་སོགས་བསང་མཆོད་དམ་པ་འདི། ། དཔལ་ལྡན་རྡོ་རྗེ་འཆང་ནས་བདག་ཅག་གི ། འདྲེན་པ་མཆོག་གི་བར་དུ་ལེགས་བྱོན་པའི། །
བཀའ་བབས་བླ་མ་དགྱེས་པ་རྡོ་རྗེ་སོགས། ། ཡི་དམ་དཀྱིལ་འཁོར་ལྷ་ཚོགས་རྣམས་ལ་འབུལ། ། རྡོ་རྗེ་ནག་པོ་ཆེན་པོ་གུར་མགོན་དང༌། ། ཡུམ་ཆེན་རལ་གཅིག་འདོད་ཁམས་དབང་ཕྱུག་མ། ། སྟོབས་འཕྲོག་དབང་པོ་སྲིང་བཞི་འཁོར་དུ་བཅས། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་སོགས། ། དུར་ཁྲོད་བདག་དང་དམག་ཟོར་ཆོས་ཀྱི་རྒྱལ། ། ཕྱག་བཞི་ཕྱག་དྲུག་མགོན་པོ་རྣམ་ཐོས་སྲས། ། སྟག་ཞོན་ཏྲཀྴད་བེག་རྩེ་ཞང་བློན་སོགས། ། འཁོར་དང་བཅས་པའི་སྲུང་མའི་ཚོགས་ལ་འབུལ། །
གཞན་ཡང་སོ་སོའི་མཚན་གྱི་རྒྱུད་མངས་དག ། ངག་གི་སོར་མོས་བསྐུལ་བར་མ་ནུས་པའི། ། བཀའ་དང་ཟབ་གཏེར་བསྟན་སྐྱོང་སྲུང་མའི་ཚོགས། ། ཀུན་ལ་འབུལ་ལོ་མཆོད་དོ་དགྱེས་པར་རོལ། ། གཏོར་མ་འབུལ་བ་ནི་ཐོག་མར་ཡི་དམ་ལ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་སོགས་གསུམ་གྱིས་ཕུལ། ཆོས་སྐྱོང་རྣམས་ལ། ཨོཾ་ཤྲཱི་མ་ཧཱ་ཀཱ་ལཱ་ཡ། ཨེ་ཀ་ཛ་ཊྱཻ། མ་ཧཱ་ཀཱ་ལི་དེ་བྱཻ།
མ་ཧཱ་ཀཱ་ལ་ཙ་ཏུརྨུ་ཁཱ་ཡ། སརྦ་ཀརྨ་ནཱ་ཐེ་བྷྱཿསརྦ་དྷརྨ་པཱ་ལེ་བྷྱཿས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་སོགས་གསུམ་གྱིས་ཕུལ། གཏོར་མ་མེད་པའི་ཚེ་གཏོར་སྔགས་འདོན་མི་དགོས། བསྟོད་པ་ནི། ཧཱུྃ་ཆོས་དབྱིངས་ཞི་བའི་རང་བཞིན་འཕོ་མིན་ཡང༌། ། ཐབས་མཁས་ཁྲོ་བོའི་སྒྱུ་འཕྲུལ་བགྲང་ཡས་ཀྱིས། ། བསྟན་པ་སྲུང་དང་བསྟན་དགྲ་ཚར་གཅོད་པའི། ། རྡོ་རྗེ་ཆོས་སྐྱོང་རྣམས་ལ་ཕྱག་འཚལ་བསྟོད། ། མངའ་གསོལ་ནི། ཧཱུྃ་རྒྱལ་བས་རྡོ་རྗེ་གུར་གྱི་རྒྱུད་གསུང་ཚེ། །
སྟོན་མཆོག་གསང་བ་གསུམ་ལས་སྤྲུལ་པའི་གར། ། གྲི་གུག་ཐོད་པས་ལག་བྲེལ་ནག་པོ་ཆེ། ། ས་བཅུའི་དབང་ཕྱུག་ཆེན་པོར་མངའ་གསོལ་ལོ། ། རྡོ་རྗེ་ཐེག་པའི་གསང་མཛོད་མ་ལུས་པ། ། བཤད་སྒྲུབ་དྲི་མེད་དགའ་སྟོན་རབ་འགྱེད་ཅིང༌། ། བྱིན་རླབས་ངད་པ་མ་ཡལ་རྒྱས་མཛད་པ། ། བསྟན་སྲུང་ཡོངས་ཀྱི་སྡེ་དཔོན་མངའ་གསོལ་ལོ། ། ལས་མཁན་ཤན་པའི་འཁོར་ཚོགས་གྲངས་མེད་དབུས། ། བསྟན་དགྲ་ད་ལྟར་མི་སྒྲོལ་འདི་ཅི་ཞེས། ། འཇིགས་རུང་ང་རོས་ས་གསུམ་གཡོ་བ་ཁྱོད། །
དམ་ཉམས་ཀུན་གྱི་གཤེད་མར་མངའ་གསོལ་ལོ། ། འཁོར་འདས་དྲེགས་པ་ཡོངས་ཀྱིས་ཞབས་བཏུད་ཀྱང༌། ། དམ་ཚིག་ཅན་དང་རྟག་པར་མཉམ་འགྲོགས་ནས། ། བསམ་དོན་སྒྲུབ་ཅིང་དགྲ་བགེགས་ཚར་གཅོད་པ། ། རྣལ་འབྱོར་བདག་གི་དགྲ་ལྷར་མངའ་གསོལ་ལོ། ། གངས་ཅན་སྤྱི་དང་བྱེ་བྲག་ཡུལ་གྲུ་འདིར། ། སངས་རྒྱས་བསྟན་པ་དེ་འཛིན་འདུས་སྡེར་བཅས། ། འཕེལ་ཞིང་རྒྱས་པའི་སྲུང་མར་མངའ་གསོལ་ལོ། ། ཆོས་དང་དགེ་འདུན་སྦྱིན་བདག་དར་བར་མཛོད། ། གྲངས་མེད་མཁའ་འགྲོའི་གཙོ་མོ་དཔལ་ལྷ་མོ། །
འདོད་ཁམས་དབང་ཕྱུག་བསྟན་པའི་བྱ་ར་མ། ། བདག་གི་མ་སྲིང་མཆོག་ཏུ་མངའ་གསོལ་གྱི། ། བརྩེ་གདུང་བྱམས་པས་སྐྱོང་བ་མ་གཡེལ་ཅིག ། རྣམ་བཞིའི་ཕྲིན་ལས་བརྩམས་པ་གང་དང་གང༌། ། ལྷུན་གྱིས་འགྲུབ་བྱེད་གཉན་མགོན་གདོང་བཞི་པ། ། རྣལ་འབྱོར་སྲུང་མའི་མཆོག་ཏུ་མངའ་གསོལ་གྱི། ། རྣམ་དཀར་ཕྲིན་ལས་ཕྱོགས་བྲལ་རྒྱས་པར་མཛོད། ། དམ་ཉམས་དགྲ་བགེགས་ཡོངས་ཀྱི་སྟོབས་དང་སྲོག ། འཕྲོག་བྱེད་ལས་མཁན་སྲུང་མའི་སྡེ་ཚོགས་རྣམས། ། རྣལ་འབྱོར་བདག་གི་དགྲ་ལྷར་མངའ་གསོལ་གྱི། །
དགྲ་དཔུང་ཆོམས་ལ་བགེགས་དཔུང་བརླག་པར་མཛོད། ། ཅུང་ཟད་ཉུང་བར་འདོད་ན་མངའ་གསོལ་མ་བྱས་ཀྱང་ཆོག་གོ ། ཉམས་ཆག་བཤགས་པ་ནི། ཐུགས་རྗེ་ཆེ་དགོངས་བདག་ཅག་རྒྱུ་སྦྱོར་རྣམས། ། བག་མེད་དབང་གྱུར་སྲུང་མའི་དུས་གཏོར་ཆག ། ཚུལ་བཞིན་མ་བསྟེན་དམ་བཅས་དྲལ་བ་སོགས། ། ཉེས་ཚོགས་མ་ལུས་བསང་གི་མཆོད་པས་བཤགས། ། ཕྲིན་ལས་གསོལ་བ་ནི། ཀྱེ་རྒྱལ་དང་རྒྱལ་བའི་གདུང་འཚོབ་བརྩེ་བ་ཆེ། ། ཀུན་དགའ་བཟང་སོགས་བླ་མའི་མཆོག་རྣམས་ཀྱིས། །
བསྒོས་པའི་འཕྲིན་ཡིག་སྙིང་ལ་རྣམ་བཀོད་དེ། ། སྤྱི་བོར་རྡོ་རྗེའི་རྒྱ་ཡིས་བཏབ་དོན་བཞིན། ། ཉི་མའི་གཉེན་དང་དགོངས་པ་གཅིག་ཉིད་དུ། ། ཆོས་ཀུན་འདོམས་པའི་རྒྱལ་པོ་ས་སྐྱ་པའི། ། བསྟན་པའི་བཤད་སྒྲུབ་སྙན་པོས་གངས་རིའི་ལྗོངས། ། ཡོངས་སུ་ཁྱབ་པར་རྟག་ཏུ་རྒྱས་པར་མཛོད། ། རྒྱལ་བ་ཀུན་བཟང་བསྟན་པའི་རྗེས་སྒྲུབ་པའི། ། ཁྲིམས་ལྡན་སྦྲང་རྩི་འཛིན་པ་གྲངས་མེད་ཀྱིས། ། འཛམ་གླིང་པདྨའི་འདབ་ཡངས་ཐམས་ཅད་དང༌། ། ལྗོངས་འདིའི་འདབ་མའི་ཁུར་དུ་ལྕི་བར་མཛོད། །
འཇིག་རྟེན་ཀུན་དུ་མི་ནད་ཕྱུགས་ནད་སོགས། ། འཐབ་རྩོད་དུས་ཀྱི་ཐུན་གསུམ་ཟད་མཐའ་རུ། ། བདེ་འབྱོར་ཉི་མའི་འོད་བརྒྱ་ཤར་བ་ལ། ། འགྲོ་འདིའི་ལོངས་སུ་སྤྱོད་པའི་སྐལ་བཟང་མཛོད། ། བསྟན་སྲུང་དབང་པོ་རྣམས་ཀྱི་ཡེ་ཤེས་སྤྱན། ། འཛུམས་པ་མེད་པར་སྲུང་བའི་རྭ་བ་ན། ། བདག་ཅག་རྒྱུ་སྦྱོར་འཁོར་དང་བཅས་གནས་ཤིང༌། ། བར་ཆད་མི་མཐུན་ཕྱོགས་ལས་རྒྱལ་བར་མཛོད། ། ཚེ་སྲོག་ཡོངས་འདུའི་ལྗོན་ཤིང་བརྟན་པ་ལས། ། བསོད་ནམས་འབྱོར་པའི་ལོ་འདབ་རྒྱས་པའི་ཁྲོད། །
ལུང་རྟོགས་ཡོན་ཏན་འབྲས་བུ་གཡུར་ཟ་བས། ། རིས་བྲལ་འགྲོ་བའི་རེ་སྐོང་མཆོག་ཏུ་མཛོད། ། ཡི་འཕྲོག་ལས་ཀྱི་དམ་པས་ས་གསུམ་གྱི། ། སྟོབས་འབྱོར་ཆེ་བའི་སྐྱེ་དགུའི་བརྟན་པ་དག ། རྩེ་དགའ་རོ་ལ་རྒྱུག་པའི་བློ་བཞིན་དུ། ། ཡོངས་སུ་དབང་བྱས་རྩེ་གཅིག་འདུན་པར་མཛོད། ། མཐུ་སྟོབས་ཤ་ཟའི་མདུང་རྣོན་ཐོགས་པའི་ལྷས། ། དགྲ་བགེགས་མི་མཐུན་ཕྱོགས་ཀྱི་ལྷ་མིན་དཔུང༌། ། མངོན་པར་བཅོམ་སྟེ་ཟུང་འཇུག་ཕྱག་རྒྱ་ཆེའི། ། དངོས་གྲུབ་ལྷ་ཡི་རྒྱལ་སྲིད་ཟིན་པར་མཛོད། །
དེ་ཐོབ་བར་གྱི་སྐྱེ་བར་ཟློས་པའི་གར། ། དལ་བ་འབྱོར་པའི་རྟེན་ལྡན་བླ་མ་ལྷས། ། རྗེས་སུ་ཉེར་བཟུང་ལམ་གྱི་གེགས་ཞི་བའི། ། ཆོ་ག་དམ་ཅན་སྲུང་མ་རྣམས་ཀྱིས་སྒྲུབས། ། གཤེགས་སུ་གསོལ་བ་ནི། ཆོ་ག་གཞན་དང་འབྲེལ་བའི་ཚེ་མི་དགོས་ཤིང༌། དེ་ལྟ་མིན་ན། ཀྱེ་སྐྱེ་མེད་དབྱིངས་ལས་དག་པ་ཡེ་ཤེས་ཀྱི། ། སྐྱེ་བ་དམ་པའི་མགྲོན་དུ་བོས་པ་རྣམས། ། སྐྱེ་བའི་ཕྲེང་བར་འབྲལ་མེད་འགྲོགས་བཞིན་དུ། །
སྐྱེ་མེད་དབྱིངས་སུ་གཤེགས་པའི་ཚུལ་ཡང་སྟོན། ། ཤིས་བརྗོད་ནི། ཨོཾ་བླ་མ་ཡི་དམ་སྲུང་མའི་ཚོགས་རྣམས་ཀྱིས། ། བྱིན་རླབས་དངོས་གྲུབ་འཛད་པ་མེད་སྩོལ་ཞིང༌། ། འདོད་པའི་ཕྲིན་ལས་མ་ལུས་ལྷུན་གྲུབ་པའི། ། བཀྲ་ཤིས་དམ་པས་དིང་འདིར་བདེ་ལེགས་ཤོག ། ཅེས་དང་བཀྲ་ཤིས་བསྔོ་བ་གང་ཤེས་བརྗོད་དོ། ། སྨྲས་པ། བསམ་ཀུན་འགྲུབ་པའི་ཕྲིན་ལས་ཅན། ། བསྟན་སྲུང་ནོར་བུའི་མཆོག་ཡོད་བཞིན། །
མཐོང་ཆོས་དཔལ་འབྱུང་ཀོསྟུ་བྷར། ། རེ་བ་བཅིངས་པའི་སྐྱེ་བོ་དམན། ། གང་ཕྱིར་དམ་ཅན་རྒྱ་མཚོའི་ཚོགས། ། དགྱེས་སྐྱེད་བསང་གི་མཆོད་སྤྲིན་འདིར། ། བགྱིས་པའི་ལེགས་བྱས་སྟོབས་བཅུ་པའི། ། བསྟན་པ་ཕྱོགས་བཅུར་རྒྱས་ཕྱིར་བསྔོ། ། ཞེས་རྡོ་རྗེ་གུར་གྱི་མགོན་པོ་འཁོར་དང་བཅས་པས་མཚོན་པའི་སྲུང་མ་རྣམས་ཀྱི། བསང་མཆོད་ཆོ་ག་བདུད་ལས་རྒྱལ་བའི་རྔ་སྒྲ་ཞེས་བྱ་བ་འདི་ནི། རང་གི་ཉེ་བར་གནས་པ་ཀུན་དགའ་བསམ་གཏན་གྱིས་སྔར་ནས་བསྐུལ་བའི་ཁར། ཉེ་ཆར་ས་དཀར་དབུ་མཛད་རྡོ་རྗེ་འཛིན་པ་སངས་རྒྱས་དཔལ་ལྡན་པའི་གསུང་གིས་བསྐུལ་ངོར།
རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོའི་རིང་ལུགས་ཀྱི་རྗེས་སུ་སློབ་པའི་འདུན་པ་མ་བསྐྱུད་ཙམ་གྱི་བནྡེ་ཚུལ་ཁྲིམས་རིན་ཆེན་དུ་བོད་པས། དཀར་པོའི་གནམ་ལོ་གསར་ཚེས་ཀྱི་དམར་ཕྱོགས་མཁའ་འགྲོ་འདུ་བའི་དུས་ཚེས་བཟང་པོར་གྲུབ་པར་བགྱིས་པ་བི་ཛ་ཡནྟུ།། །། ༄༅། །གང་གི་ཐུགས་རྗེའི་ཤིང་རྟ་ལ་བརྟེན་ནས། ། འཁོར་འདས་དཔལ་འབྱོར་སྐྱེས་སུ་འདྲེན་མཛད་པས། ། བླ་མ་མགོན་པོ་དབྱེར་མེད་ཕྱག་བགྱིས་ནས། ། དེ་ཡི་བསང་མཆོད་འདོད་དགུའི་ཆར་འབེབས་འདྲི། ། འདིའི་བསང་མཆོད་བྱ་བར་འདོད་པས། ཉེར་སྤྱོད། གཏོར་མ། མདའ་དར།
ཕྱེ་མར། ཤིང་རྩི་སྣ་ཚོགས་ཀྱི་དུད་པ་བཏང་བ་སོགས་སྤྱི་ལྟར་བྱས་ལ། བསང་མཆོད་གཞན་དང་འབྲེལ་ན་མི་དགོས་ཀྱང་མ་འབྲེལ་ན་སྐྱབས་འགྲོ་སེམས་བསྐྱེད་གཞན་ནས་འབྱུང་བ་ལྟར་བྱ། སྤྱན་འདྲེན་པ་ནི། རང་ཡི་དམ་དུ་གསལ་བའི་སྙིང་ག་ནས་འོད་འཕྲོས་པས་དུར་ཁྲོད་བསིལ་བ་ཚལ་ནས་མགོན་པོ་མཁའ་འགྲོའི་ཚོགས་དང་བཅས་པ་སྤྱན་དྲངས་པར་བསམས་ལ། ཧཱུྃ་ཤར་ལྷོ་བསིལ་བ་ཚལ་གྱི་དུར་ཁྲོད་ཆེ། ། ཙནྡན་རྐང་འཐུང་གིས་མཚན་བསྟི་གནས་ནས། ། མགོན་དཀར་ཡིད་བཞིན་ནོར་བུ་འཁོར་དང་བཅས། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། ། གསལ་གདབ་པ་ནི།
ཧཱུྃ་མདུན་གྱི་མཁའ་དཀྱིལ་སྣ་ཚོགས་པདྨ་དང༌། ། ཉིན་བྱེད་ཚོགས་བདག་གདན་ལ་མཉམ་བཞེངས་པའི། ། སེམས་ཅན་རེ་སྐོང་མགོན་པོ་ཡིད་བཞིན་ནོར། ། འཆར་ཀའི་དམར་མདངས་ཀྱིས་མཛེས་སྟོན་ཟླ་བཞིན། ། རབ་དཀར་དམར་འོད་ཆགས་པའི་ཁྲོ་འཛུམ་ཞལ། ། སྤྱན་གསུམ་སྨིན་མའི་གུར་གུམ་ནགས་སུ་གཡོ། ། ཕྱག་དྲུག་གྲི་གུག་ནོར་བུ་ཅང་ཏེའུ་འཁྲོལ། ། བུམ་ཐོད་རྩེ་གསུམ་དབང་གི་ལྕགས་ཀྱུ་བསྣམས། ། ལྷབ་ལྷུབ་དར་དང་རིན་ཆེན་རྒྱན་གྱིས་བཀླུབས། ། ཡེ་ཤེས་མེ་ཀློང་བཞུགས་པའི་སྤྱི་བོ་རུ། །
དགོས་འདོད་འབྱུང་གནས་བླ་མ་རྡོ་རྗེ་འཆང༌། ། ཐུགས་ཀར་ཁམས་གསུམ་དབང་སྡུད་མཁའ་འགྲོ་མ། ། བྱི་རུ་ལྟར་དམར་ལྕགས་ཀྱུ་ཐོད་པ་ཅན། ། སྨིན་མ་རབ་འཁྱོག་སྤྱན་གསུམ་མཁའ་ལ་བལྟ། ། སྣ་ཚོགས་རྒྱན་འཆང་གར་གྱི་སྟབས་སུ་བཞུགས། ། འཁོར་དུ་ཡེ་ཤེས་འཇིག་རྟེན་མཁའ་འགྲོའི་རིགས། ། ངལ་གསོས་པོ་དང་རྨུགས་འཛིན་དབང་པོ་སོགས། ། ནོར་ལྷའི་ཚོགས་ཀྱིས་ཀུན་ནས་བསྐོར་བར་གྱུར། ། བསང་མཆོད་སྟོབ་པ་ནི། ཨོཾ་ཨཱཿཧཱུྃ།
རྒྱལ་བའི་གསང་གསུམ་ཡི་གེའི་བྱིན་རླབས་དང༌། ། རྒྱལ་བའི་མྱུ་གུའི་སེམས་མཆོག་བསྐྱེད་པའི་མཐུས། ། རྒྱལ་བ་ཀུན་དངོས་ལྷ་མཆོག་མཆོད་པའི་རྫས། ། རྒྱལ་བའི་ཞིང་ཀུན་ཁྱབ་པར་རྒྱས་གྱུར་ཅིག ། མཆོད་ཡོན་རྒྱ་མཚོ་སྣ་ཚོགས་འདབ་སྟོང་བཞད། ། དྲི་ཞིམ་སྤོས་གཏུལ་སྒྲོན་མེའི་ཕྲེང་བ་བསྟར། ། དྲི་ཆབ་རྫིང་འཁྱིལ་ཞལ་ཟས་གཏོར་མའི་རི། ། རྔ་དུང་རོལ་མོའི་སྒྲ་དབྱངས་ཞིང་ཁམས་བཀང༌། ། རིན་ཆེན་བདུན་དང་འདོད་ཡོན་གྱ་ནོམ་ལྔ། ། གླང་ཆེན་རྟ་མཆོག་གཡག་ལུག་འདོད་འཇོའི་བ། །
གསེར་དངུལ་ཇ་དར་གོས་དང་འབྲུ་ཡི་རིགས། ། དཀར་གསུམ་མངར་གསུམ་ཕྱེ་མར་བདུད་རྩིའི་མཚོ། ། ལོ་འདབ་མེ་ཏོག་འབྲས་བུས་དུད་པའི་ཤིང༌། ། དྲི་ཞིམ་བསྲེགས་པ་དུད་པའི་སྤྲིན་དཀར་གྱིས། ། ཞིང་ཁམས་ཡོངས་ཁྱབ་འདོད་ཡོན་ལྔ་འཇོ་ཞིང༌། ། ཉེས་ཚོགས་སྦྱང་བའི་བསང་མཆོད་རྒྱ་ཆེན་འདི། ། བླ་མ་མགོན་པོ་ནོར་བདག་མཁའ་འགྲོའི་ཚོགས། ། འཁོར་དང་བཅས་ལ་འབུལ་གྱིས་དགྱེས་པར་རོལ། ། བདག་དང་རྒྱུ་སྦྱོར་ཡོན་བདག་འཁོར་བཅས་ཀྱི། ། ཉམས་གྲིབ་ཉེས་ལྟུང་མ་ལུས་སྦྱོང་དུ་གསོལ། །
འཕགས་པ་ཕྱག་ན་པདྨས་མཚན་པའི་ལྷ། ། ཐུགས་རྗེའི་དབང་གིས་ཁྲོ་བོའི་སྐུར་སྤྲུལ་ནས། ། མཐའ་ཡས་ལུས་ཅན་རེ་བ་ཡོངས་སྐོང་བའི། ། མྱུར་མཛད་ཡིད་བཞིན་ནོར་བུ་ཁྱོད་ལ་བསྟོད། ། ཕྲིན་ལས་ཞུ་བ་ནི། ཆོས་ཀུན་ཟས་གཙང་སྲས་དང་བཞེད་གཅིག་ཏུ། ། ཡང་དག་སྨྲ་བའི་རྒྱལ་པོ་ཀུན་བཟང་གི ། ལུང་རྟོགས་ཆོས་ཀྱི་ཉི་མ་སྲིད་པ་འདིའི། ། ཕན་བདེའི་འདབ་སྟོང་གཉེན་དུ་འབར་བར་མཛོད། ། བདག་ཅག་སྦྱིན་བདག་འཁོར་དང་བཅས་པ་ཡི། །
ཕྱི་དང་ནང་གི་བར་ཆད་མི་མཐུན་ཕྱོགས། ། སྣང་བས་མུན་པ་ཇི་བཞིན་རབ་བཅིལ་ཏེ། ། རྟག་ཏུ་མི་འབྱུང་སྲུང་བའི་གུར་ཁྱིམ་མཛོད། ། བསོད་ནམས་གསེར་གྱི་ས་གཞི་ཡངས་པའི་དབུས། ། སྡེ་བཞིའི་འབྱོར་བ་ཕུན་ཚོགས་ཆུ་གཏེར་འཁྱིལ། ། ཚེ་སྲོག་ལྷུན་པོ་མི་ཤིགས་ཕྲག་པ་ནས། ། ཡོན་ཏན་ཉི་ཟླའི་འོད་སྟོང་གསལ་བར་མཛོད། ། སྟོབས་འབྱོར་ཡོན་ཏན་ཆེ་ལྡན་འགྲོ་བ་རྣམས། ། འདོད་ལྷས་དྲངས་པའི་ཆགས་ལྡན་ཡིད་བཞིན་དུ། ། རང་དབང་རྩེ་གཅིག་འདུན་ཅིང་མི་མཐུན་ཕྱོགས། །
ཚར་གཅོད་ལས་ཀྱི་དངོས་གྲུབ་འགྲུབ་པར་མཛོད། ། དགྱེས་པའི་འཛུམ་ཟེར་དར་དཀར་གཡབ་མོ་ཡིས། ། སྲིད་ཞིའི་དཔལ་འབྱོར་ཕྱྭ་གཡང་མ་ལུས་པ། ། འདི་ན་ཡོངས་འདུ་ཤིས་པའི་དག་བྱེད་གཏེར། ། རླབས་ཕྲེང་སྟོང་གིས་མཛེས་པར་སྒྲུབས་ཤིག་ཀྱེ། ། ཅེས་མགོན་དཀར་ཡིད་བཞིན་ནོར་བུའི་བསང་མཆོད་ཆོ་ག་འདོད་དགུའི་ཆར་འབེབས་ཞེས་བྱ་བ་འདི་ནི། དགེ་སློང་ཀུན་དགའ་མཆོག་ལྡན་གྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་ས་དཀར་བསམ་འགྲུབ་གླིང་དུ་བྲིས་པ་དགེ་ལེགས་འཕེལ་བར་གྱུར་ཅིག ། མངྒ་ལཾ།། །། ༄༅། །དཔལ་དུར་ཁྲོད་བདག་པོའི་བསང་མཆོད་ཡི་གེ་སྤྲིན་གྱི་བཞད་སྒྲ་ཞེས་བྱ་བ་བཞུགས།།
༄༅། །དཔལ་ལྡན་བླ་མ་སམྦ་རཿ། ། ཐ་དད་མིན་ལ་ཕྱག་བགྱིས་ནས། ། དེ་ཡི་བཀའ་སྟོད་ཡབ་ཡུམ་གྱི། ། བསང་མཆོད་སྤྲིན་གྱི་བཞད་སྒྲ་འབྱིན། ། འདིར་དཔལ་དུར་ཁྲོད་བདག་པོའི་བསང་མཆོད་བྱ་བས། མཆོད་གཏོར་ཅི་འབྱོར་དང་ཤིང་རྩི་སྣ་ཚོགས་ཀྱི་དུད་པ་བཏང་ལ། ངག་ཏུ། ཧཱུྃ་རང་བཞིན་གནས་དང་ཨཽ་ཌྱཱན་སོགས། ། གར་བཞུགས་གནས་ནས་དུར་ཁྲོད་བདག ། བླ་མ་ལྷ་དང་མཁའ་འགྲོར་བཅས། །
གནས་འདིར་སྤྱན་འདྲེན་གཤེགས་སུ་གསོལ། ། མདུན་གྱི་མཁའ་དབྱིངས་དྭངས་པའི་གཞིར། ། དངོས་བརྒྱུད་སློབ་དཔོན་བདེ་བའི་མཆོག ། ཡི་དམ་རྒྱལ་བ་སྲས་དང་བཅས། ། སྤྲིན་ལྟར་གཏིབས་པའི་འོག་རོལ་དུ། ། ཆུ་སྐྱེས་ཉི་ཟླར་དུར་ཁྲོད་བདག ། ཡབ་ཡུམ་ཀེང་རུས་འཇིགས་པའི་གཟུགས། ། ཕྱག་གཉིས་ཐོད་དབྱུག་ཀ་པཱ་ལ། ། ཁྲག་གིས་རབ་གཏམས་ཐུགས་ཀར་བསྣམས། ། སྣ་ཚོགས་རིན་ཆེན་དར་གྱིས་བཀླུབས། །
གར་སྟབས་མེ་དཔུང་ཀློང་ན་བཞེངས། ། ཡེ་ཤེས་འཇིག་རྟེན་མཁའ་འགྲོ་ཡི། ། འཁོར་བཅས་གདན་ལ་བརྟན་པར་བཞུགས། ། ཨོཾ་བླ་མ་ལྷག་པའི་ལྷ་སྲུང་རྣམས། ། མཁྱེན་བརྩེ་ནུས་པའི་གཏེར་གྲུབ་པའི། ། བདེན་པ་གང་གིས་མཆོད་རྫས་རྣམས། ། མི་ཟད་རྒྱ་མཚོའི་སྤྲིན་དུ་གྱུར། ། བསྟན་སྲུང་དགྱེས་པའི་མཐུན་རྫས་སུ། ། ཉེ་བར་སྤྱོད་པ་ཚར་དུ་དངར། ། ཕྱེ་མར་གཏོར་མ་རི་བོ་མཉམ། །
ཇ་བཟང་འོ་ཞོ་བདུད་རྩིའི་མཚོ། ། ལོ་འདབ་གཞོན་ནུའི་རྔ་ཡབ་ཅན། ། དབྱར་སྐྱེས་རྐང་འཐུང་བཟང་དགུ་དང༌། ། ཙནྡན་སྤོས་སྦྱར་དུད་པའི་སྤྲིན། ། གཙང་བྱེད་དཔལ་གྱི་འབྱུང་གནས་དང༌། ། ཐོད་པའི་ཁང་བརྩེགས་མཚན་ཉིད་རྫོགས། ། སྣ་ཚོགས་ན་བཟའི་གཞའ་རིས་བཀྲ། ། རིན་ཆེན་རྒྱན་དྲུག་ཕྱི་ནང་རྟེན། ། འདོད་འཇོ་ནོར་བུ་ཤིས་པའི་རྫས། ། རིན་པོ་ཆེ་ལྔ་འབྲུ་ཡི་རིགས། །
གོ་ཆ་མཚོན་ཆ་རྟ་དྲེལ་གནག ། འདབ་ཆགས་སྡེར་ཆགས་རིས་སུ་རྩེ། ། ལྷ་མིའི་དཔལ་འབྱོར་ཇི་སྙེད་དག ། དུས་གསུམ་རྣམ་འདྲེན་ཡོངས་ཀྱི་དངོས། ། འགྲོ་བ་སྨིན་མཛད་བླ་མའི་ཚོགས། ། དཔལ་ལྡན་འཁོར་ལོ་སྡོམ་པ་སོགས། ། རྒྱལ་བ་སྲས་དང་བཅས་ལ་འབུལ། ། འདྲེན་པའི་ཆོས་སྐྱོང་རྣལ་འབྱོར་པའི། ། ཅི་འདོད་ཕྲིན་ལས་སྒྲུབ་མྱུར་བའི། ། དུར་ཁྲོད་ཤ་ཟ་ཡོངས་ཀྱི་གཙོ། །
མགོན་པོ་ཡབ་ཡུམ་དག་ལ་འབུལ། ། གང་གི་བཀའ་སྡོད་ལས་བྱེད་པ། ། དགྲ་བོའི་དབུགས་ལེན་བྱེ་བ་དང༌། ། ཡེ་ཤེས་འཇིག་རྟེན་ཤ་ཟའི་རིགས། ། བགྲང་ཡས་མཁའ་འགྲོའི་ཚོགས་ལ་འབུལ། ། ཧེ་རུ་ཀ་དཔལ་ཡབ་ཡུམ་དང༌། ། པདྨ་བཛྲ་ས་སྐྱ་པ། ། ཀུན་བཟང་ཡབ་སྲས་བཀའ་ལུང་གིས། ། བསྒོས་པ་གཡར་དམ་བཅས་དོན་ལྟར། ། ཐུབ་བསྟན་སྤྱི་དང་བྱེ་བྲག་ཏུ། །
ཚེ་གཅིག་ཕྱག་རྒྱ་ཆེན་པོའི་གྲོང༌། ། བགྲོད་བྱེད་རྡོ་རྗེའི་ཐེག་པ་ཡི། ། བཤད་སྒྲུབ་ཕྱོགས་བཅུར་རྒྱས་པ་དང༌། ། རྗེ་བཙུན་བརྩེ་ཆེན་ཨེ་ཝཾ་པའི། ། ལུགས་མཆོག་དྲི་མེད་དེ་འཛིན་བཅས། ། ཡུལ་གྲུ་འདིས་མཚོན་འཛམ་བུའི་གླིང༌། ། ཀུན་དུ་དར་ཞིང་རྒྱས་པར་མཛོད། ། བདག་ཅག་རྒྱུ་སྦྱོར་མི་ནོར་བཅས། ། གཞི་བྱེས་སྲུང་སྐྱོབ་མི་གཡེལ་ཞིང༌། ། སྡང་དགྲ་ཆོམ་རྐུན་བཅིང་བ་དང༌། །
བར་ཆད་འཇིགས་པ་མེད་པར་མཛོད། ། བསོད་ནམས་རིང་འཚོ་དཔལ་འབྱོར་དང༌། ། ཐོས་བསམ་སྒྲུབ་པའི་ཡོན་ཏན་རྣམས། ། དབྱར་མཚོ་ཆེ་ལྟར་རྒྱས་པ་དང༌། ། མཐར་ཐུག་རྡོ་རྗེ་འཆང་སར་སྦྱོར། ། གང་བརྩམས་ཐོག་མར་གེགས་མེད་ཅིང༌། ། བར་དུ་བསྒྲུབ་པ་ཚོགས་མེད་འགྲུབ། ། ཐ་མར་བསམ་དགུ་ལེགས་གྲུབ་པའི། ། བཀྲ་ཤིས་ཉི་མ་བརྒྱ་འབར་མཛོད། ། ཅེས་དཔལ་དུར་ཁྲོད་བདག་པོའི་བསང་མཆོད་ཡི་གེ་སྤྲིན་གྱ་བཞད་སྒྲ་ཞེས་བྱ་བ་ནི་འདི་ནི།
དགེ་སློང་རྡོ་རྗེ་འཛིན་པ་ཡེ་ཤེས་དཔལ་ལྡན་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་དཀར་པོའི་དབོ་ཟླ་བར་རྒྱལ་ཕུར་འཛོམ་པའི་ཉིན་གྲུབ་པར་བགྱིས་པ། མངྒ་ལཾ།། །། ༄༅། །དཔལ་ལྡན་ལྷ་མོ་དམག་ཟོར་མ་འཁོར་དང་བཅས་པའི་བསང་མཆོད་ཀྱི་ཆོ་ག་སྤྲིན་གྱི་རྔ་ཆེན་ཞེས་བྱ་བ་བཞུགས།། ༄༅། །བདེ་ཆེན་སྙིང་པོ་ཡོངས་འཛིན་ཐར་པའི་གྲོང༌། ། ཡན་ལག་བདུན་ལྡན་གར་གྱིས་རྣམ་རྩེན་པ། ། བླ་མ་དུས་དགྲའི་དབང་པོར་ཕྱག་བགྱིས་ནས། ། བཀའ་སྲུང་དྲག་མོའི་བསང་མཆོད་ཆོ་ག་བརྩམ། དེ་ལ་འདིར་དཔལ་ལྡན་ལྷ་མོ་དམག་ཟོར་མ་ལ་བསང་མཆོད་འབུལ་བ་དག་གིས་མཆོད་གཏོང་བསང་རྫས་ཅི་འབྱོར་པ་བཤམས་ལ། ཐོག་མར་སྤྱན་འདྲེན་པ་ནི།
ཧཱུྃ་དུས་གསུམ་རྒྱལ་བའི་ཡུམ་གཅིག་དབྱངས་ཅན་མ། ། གདུག་པ་འདུལ་ཕྱིར་འཇིགས་རུང་སྐུར་སྟོན་མ། ། དམག་ཟོར་རྒྱལ་མོ་འཁོར་དང་བཅས་པ་རྣམས། ། དམ་ཚིག་དབང་གིས་སྤྱན་འདྲེན་འདིར་གཤེགས་ཤིག ། བཞུགས་སུ་གསོལ་བ་ནི། ཧཱུྃ་མདུན་ཕྱོགས་ནམ་མཁའི་མེ་ལོང་དྭངས་པའི་ངོས། ། དངོས་བརྒྱུད་བླ་མ་གཤིན་རྗེའི་གཤེད་དཔལ་སོགས། ། སྤྲིན་ལྟར་གཏིབས་པའི་གཡར་ལམ་ག་ལ་བར། ། དམག་ཟོར་རྒྱལ་མོ་འཁོར་བཅས་བརྟན་པར་བཞུགས། ། མཆོད་རྫས་སྤེལ་བ་ནི།
ཨོཾ་བདེ་གཤེགས་ཀུན་གྱི་ཐུགས་རྗེ་སྨོན་ལམ་དང༌། ། བདག་སོགས་བྱང་ཆུབ་སེམས་བསྐྱེད་སྟོབས་དག་གིས། ། ཡེ་ཤེས་དག་པའི་རང་གཟུགས་མཆོད་པའི་སྤྲིན། ། མུ་མེད་ནམ་མཁར་ཁྱབ་པར་རྒྱས་གྱུར་ཅིག ། གསལ་གདབ་པ་ནི། ཧཱུྃ་ཁམ་ནག་མེ་རླུང་རབ་ཏུ་འཚུབ་མའི་དབུས། ། ཞིང་ཆེན་ལྷུ་དུམ་འཕྱོ་བ་ཁྲག་མཚོའི་ཀློང༌། ། རུས་པའི་རྒྱལ་པོའི་སྒ་དང་ཞིང་ལྤགས་སྟན། ། དུག་སྦྲུལ་སྲབ་རྨེད་ཀྱིས་བརྒྱན་དྲེལ་རྟའི་སྟེང༌། ། ཨིནྡྲ་ནཱི་ལའི་འཁྲི་ཤིང་གཡོ་བ་ལ། །
དུས་མཐའི་ཞུགས་ཀྱིས་འཁྱུད་འདྲ་རེ་ཝ་ཏི། ། བསྟན་དགྲའི་ཀླད་པ་འགེམས་པའི་བེ་ཅོན་དང༌། ། གདུག་པའི་སྙིང་ཁྲག་གཏམས་པའི་ནལ་ཐོད་འཛིན། ། ལྟོ་འཕྱེ་གདོང་ལྔའི་རྒྱལ་པོས་རང་གི་གནས། ། རྣམ་པར་འཕྲུལ་པ་རྣ་ཆའི་ཟོལ་གྱིས་བསྒྲིབས། ། བདུད་ཀྱི་ཁྲམ་ཤིང་རྐེད་གཟིར་བམ་ཆེན་ཟས། ། ཞལ་དུ་བསྟབས་པ་རྣོ་དཀར་མཆེ་བས་བསྡམ། ། སྲིད་པའི་འདྲེན་བྱེད་ཟུང་གིས་བརྒྱན་པའི་སྐུ། ། རེ་ལྡེ་ནག་པོའི་གོས་ཀྱིས་སྟོད་གཡོགས་དང༌། ། མི་ལྤགས་རློན་པའི་གོས་སོགས་དུར་ཁྲོད་ཀྱི། །
ཆས་བརྒྱད་རྣམ་པར་བརྒྱན་པའི་འཇིགས་གཟུགས་མ། ། འཁོར་དུ་རྒྱུ་མས་ལུས་བརྒྱན་བདུད་ཀྱི་བུ། ། ནལ་བུའི་ཐོད་པས་བླངས་པའི་ཁྲག་དྲོན་གྱི། ། བཏུང་བས་མྱོས་པའི་ལང་ལིང་གར་བྱེད་ཅིང༌། ། སྣ་ཚོགས་མཚོན་ཆར་འབེབས་པ་བྱེ་བ་དང༌། ། ལྷ་མོའི་གསང་གསུམ་ཡོན་ཏན་ཕྲིན་ལས་ལས། ། ཡེ་ཤེས་སྲིད་པའི་སྒྱུ་འཕྲུལ་ཅི་དང་ཅིས། ། ཞི་རྒྱས་དབང་གི་ཕྲིན་ལས་སྒྲུབ་བྱེད་པའི། ། མ་མོ་མཁའ་འགྲོ་བགྲང་དུ་མེད་མས་བསྐོར། ། ལས་སུ་སངས་རྒྱས་བསྟན་པ་སྲུང་བྱེད་ཅིང༌། །
རྣལ་འབྱོར་འདོད་པའི་ཕྲིན་ལས་ཡོངས་སྒྲུབ་པའི། ། འདོད་ཁམས་དབང་ཕྱུག་དཔལ་ལྡན་དམག་ཟོར་མ། ། འཁོར་བཅས་དགྱེས་པའི་བསང་མཆོད་འབུལ་བ་ནི། ། དངོས་སུ་འབྱོར་དང་ཡིད་ཀྱི་བང་མཛོད་གསུམ། ། ཅིག་ཅར་ཕྱེ་བའི་མཆོད་ཡོན་མེ་ཏོག་སྤོས། ། མར་མེ་དྲི་ཆབ་ཞལ་ཟས་རོལ་མོའི་སྒྲ། ། དམ་རྫས་གཏོར་མ་ལྷུན་པོའི་སྤོར་མཉམ་དང༌། ། གཟུགས་མཆོག་འགྲོས་མཛེས་རྟ་དྲེལ་གཡག་ལུག་ར། ། སྟག་གཟིག་དོམ་དྲེད་སྡེར་ཆགས་འདབ་ལྡན་ཚོགས། ། ས་གཞི་རི་གླིང་ཆུ་གཏེར་བཅས་པ་ཡི། །
རྟེན་དང་བརྟེན་པའི་འཇིག་རྟེན་བྱེ་བ་ཕྲག ། ལྷ་མིའི་དཔལ་གྱིས་གཏམས་པའི་མཆོད་པ་དང༌། ། མངོན་འདོད་མི་ཟད་འབྱུང་བ་ལྷ་བསང་གི ། དྲི་ཞིམ་ཀུན་དུ་སྟོབ་པའི་བསང་མཆོད་འབུལ། ། བདག་སོགས་ཉེས་ལྟུང་མ་ལུས་སྦྱོང་དུ་གསོལ། ། ཕྲིན་ལས་ཞུ་བ་ནི། ཉི་མའི་གཉེན་དང་རྒྱལ་ཚབ་ཀུན་དགའ་བཟང༌། ། ཟུང་གི་ལུགས་མཆོག་འོད་སྟོང་འབར་བ་ཡིས། ། ལེགས་ཕྱེ་ཐེག་གསུམ་འཆང་གི་འདབ་སྟོང་པས། ། ཕྱོགས་བྲལ་ནོར་འཛིན་དགའ་ཚལ་མཛེས་པར་མཛོད། །
གང་འཚམ་ཕྲིན་ལས་དར་བབ་མཛའ་ན་མོས། ། སྟོབས་འབྱོར་རིགས་ཀྱིས་ཁེངས་པའི་འདོད་ལྡན་ཡིད། ། རང་དབང་ཕྲོགས་ནས་དགེ་བཅུའི་དགའ་སྟོན་ལ། ། ཅི་དགར་རྩེན་པའི་ཕྲིན་ལས་རྒྱ་ཆེན་སྒྲུབས། ། བདག་ཅག་ཡོན་སྦྱོར་འཁོར་དང་བཅས་པ་རྣམས། ། རྟག་ཏུ་མཁྱེན་བརྩེ་ནུས་པས་བསྲུངས་པའི་ཁོངས། ། ནད་མེད་རིང་དུ་འཚོ་སོགས་མཐོ་རིས་ཀྱི། ། ཡོན་ཏན་བདུན་ལྡན་སྐལ་བ་མཆོག་ལ་སྦྱོར། ། ཚུལ་འདིར་འབད་པའི་དགེ་བས་ཡང་སྲིད་ཀུན། ། བླ་མ་ལྷ་དང་བཀའ་སྲུང་མི་འབྲལ་བར། །
ཟབ་ཡངས་དམ་པའི་ཆོས་ལ་དབང་འབྱོར་ཞིང༌། ། བསྟན་དང་འགྲོ་བའི་གསོས་སྨན་མཆོག་གྱུར་ཅིག ། ཅེས་དཔལ་ལྡན་ལྷ་མོ་དམག་ཟོར་མ་འཁོར་དང་བཅས་པའི་བསང་མཆོད་ཀྱི་ཆོ་ག ། སྤྲིན་གྱི་རྔ་ཆེན་ཞེས་བྱ་བ་འདི་ནི་བློ་གྲོས་རྣམ་གསལ་ཤཱཀྱ་བཟང་པོས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་འཛིན་བྱེད་ཅེས་པ་གསར་ཚེས་ཀྱི་གནམ་ལོའི་མཆུ་ཟླ་བའི་མཁའ་འགྲོ་འདུ་བའི་དུས་ཚེས་དགེ་བར་ས་དཀར་བསམ་འགྲུབ་གླིང་དུ་སྦྱར་བ་བཀྲ་ཤིས་པར་གྱུར་ཅིག། །། ༄༅། །དཔལ་ལྡན་ལྷ་མོ་སྔགས་སྲུང་དྲག་མོའི་བསང་དང་མངའ་གསོལ་བཞུགས།། ༄༅། །ན་མོ་གུ་ར་ཝེ། དཔལ་ལྡན་ལྷ་མོ་སྔགས་སྲུང་དྲག་མོའི་བསང་དང་མངའ་གསོལ་བྱེད་པར་འདོད་ན། བསང་གི་བདག་མདུན་གཉིས་སྔོན་དུ་སོང་ཚར་བའི་རྗེས་ལ།
གཏོར་མ་ཡོད་ན་གོང་འདིར་གཏོར་བསྔོ་བྱེད། མེད་ན་ཕྱེ་མར་རྩི་ཤིང་སོགས་ཀྱི་དུད་པ་བྱས་ལ། མདུན་གྱི་ནམ་མཁར་ལྷ་མོ་འཁོར་དང་བཅས་པ་གསལ་བར་དམིགས་ལ། འདི་སྐད་དོ། ཧཱུྃ་བྷྱོ། དུས་གསུམ་སངས་རྒྱས་ཀུན་གྱི་བཀའ་སྲུང་མ། ། འདོད་པའི་ཁམས་ཀུན་དབང་གི་མངའ་སྒྱུར་མ། ། རི་རབ་རྩེ་མོ་སུམ་རྩེན་ལྷ་ཡི་ཡུལ། ། ཡོངས་འདུས་ཤིང་དྲུང་མུ་ལེ་མཐིང་གི་མཚོ། ། རིན་ཆེན་ལྔ་ལྡན་ཐོད་པའི་སྐུ་མཁར་ནས། །
མ་གཅིག་ལྷ་མོ་དཔོན་གཡོག་འཁོར་དང་བཅས། ། འདིར་གཤེགས་བསང་དང་མངའ་གསོལ་མཆོད་པ་བཞེས། ། ཕྱི་སྟར་གངས་ཀྱི་ལྷ་མོ་དབྱངས་ཅན་མ། ། ནང་ལྟར་དཔལ་ལྡན་ལྷ་མོ་དུད་སོལ་མ། ། གསང་བར་འཁོར་འདས་དབང་སྒྱུར་དྲེགས་པ་མོ། ། ཡང་གསང་ཆོས་སྐུ་འཕགས་བཞི་བསྐྱེད་པའི་ཡུམ། ། ཚེ་རབས་གཏན་གྱི་སྐབས་སུ་མངའ་གསོལ་ལོ། ། ངན་སོང་འཁོར་བའི་འཇིགས་ལས་བསྐྱབ་པར་མཛོད། ། དགྱེས་པ་རྡོ་རྗེའི་རིགས་མཆོག་བདག་མེད་མ། ། རྟ་མགྲིན་ཡུམ་ཆེན་པདྨ་གཟི་ལྡན་མ། །
གཤིན་རྗེ་གཤེད་ཀྱི་ཡུམ་ཆེན་རོ་ལངས་མ། ། རབ་འབྱམས་དཀྱིལ་འཁོར་ཀུན་གྱི་གཙོ་མོ་སྟེ། ། བདག་གི་ཡི་དམ་མཆོག་ཏུ་མངའ་གསོལ་ལོ། ། ཁྱོད་ཀྱིས་བིརྺ་པ་ལ་དབང་བསྐུར་ནས། ། ས་དྲུག་རྟོགས་བསྐྱེད་ཉི་ཟླ་གཏེང་པར་གཟུང༌། ། དེ་བཞིན་བདག་ལ་དབང་བསྐུར་བྱིན་གྱིས་རློབས། ། སྤྱན་རས་གཟིགས་ཀྱི་ཚེམས་ཀྱི་རྩེ་ནས་སྤྲུལ། ། ཕྱག་ན་རྡོ་རྗེའི་སྤྱན་གྱི་དབུས་ནས་སྤྲུལ། ། རྡོ་རྗེ་གུར་གྱི་ཕྱོགས་བཞིའི་སྒོ་བཞི་སྲུང༌། ། རང་བྱུང་མཆོད་རྟེན་བརྒྱད་ཀྱི་སྲུང་མ་མཛད། །
ས་བརྒྱད་ལ་གནས་སེམས་མ་ཐུགས་རྗེ་ཅན། ། བདག་གི་ལམ་སྣ་འདྲེན་པར་མངའ་གསོལ་ལོ། ། བྱང་ཆུབ་ལམ་ལ་བར་ཆད་མེད་པར་མཛོད། ། དབང་ཕྱུག་སྲས་མོ་དཀར་མོ་དུང་སྐྱོང་མ། ། ལྷོ་ཕྱོགས་གཤིན་རྗེའི་བུ་མོ་འཇིགས་གཟུགས་ཅན། ། བདུད་ཀྱི་བུ་མོ་ནག་མོ་རེ་བ་ཏཱི། ། ངོ་བོ་གཅིག་ལ་རྣམ་པ་དཔོན་གཡོག་ཚུལ། ། ནམ་ཟླ་དུས་བཞིའི་སྐྱེ་འགྲོ་ཁྲམ་ལ་འདེབས། ། བདག་གི་ཀག་བཟློག་ཆེན་མོ་མངའ་གསོལ་ལོ། ། ཁྲམ་ཕྱིས་ཤྭ་གཏོར་དལ་ཡམས་རྐྱེན་ཁ་བཟློག །
རྒྱུད་སྡེ་རྣམ་བཞི་སྡེ་སྣོད་གསུམ་གྱི་ཆོས། ། འཆད་ཉན་བསྒོམ་པ་སུ་ཡིས་བྱེད་པ་རྣམས། ། བུ་བཞིན་སྐྱོང་ཞིང་དེ་ཡི་ཕོ་ཉར་བྱེད། ། དེ་ལས་འགལ་ན་རང་སྲོག་མེ་འབར་ནས། ། དམྱལ་བར་སོང་ཞེས་རྒྱལ་བའི་སྤྱན་སྔ་རུ། ། དམ་བཅའ་ཐ་ཚིག་སྲུང་མའི་དམ་ཅན་མ། ། བདག་གི་བཀའ་སྲུང་མཆོག་ཏུ་མངའ་གསོལ་ལོ། ། རྟག་ཏུ་སྲུང་སྐྱོབ་མེལ་ཚེ་མ་གཡེལ་ཅིག ། དུས་ངན་མི་རྣམས་ལོག་པར་སྤྱོད་པའི་ཚེ། ། ལྷ་མོ་དཔོན་གཡོག་ཁྲོས་པའི་ཁ་རླངས་ལས། །
མི་ནད་ཕྱུགས་ནད་སྤྲིན་སྔོན་དམར་ནག་འཁྲིགས། ། དེ་ཕྱིར་ནད་ཀྱི་བདག་མོ་ཞེས་སུ་གྲགས། ། བདག་གི་ལས་མཁན་མཆོག་ཏུ་མངའ་གསོལ་ལོ། ། ཞིང་བཅུ་ཚང་བའི་བསྟན་དགྲ་དམ་ཉམས་ལ། ། བཞི་བརྒྱ་རྩ་བཞིའི་ནད་ཀྱི་ས་བོན་ཐོབ། ། ལྷ་མོ་ཁྱོད་ལ་མཆོད་བསྟོད་སྔགས་བཟླས་ན། ། ནད་རིགས་བཞི་བརྒྱ་རྩ་བཞི་ཞི་བར་མཛོད། ། དེ་ཕྱིར་བདུད་རྩི་སྨན་གྱི་རྒྱལ་མོར་གྲགས། ། བདག་གི་སྨན་པ་མཆོག་ཏུ་མངའ་གསོལ་ལོ། ། བདག་ཅག་དཔོན་སློབ་ཡོན་མཆོད་མི་ནོར་ལ། །
ཞལ་ནས་བདུད་རྩིའི་ཆར་པའི་རྒྱུན་ཕོབ་ལ། ། ནད་གདོན་དལ་ཡམས་རིམས་ནད་ཞི་བར་མཛོད། ། ལྷ་མོའི་ཕྲིན་ལས་བཞི་ཡི་རྣམ་འཕྲུལ་ལས། ། ཕྱི་ལྟར་རྒྱུ་སྐར་ལྷ་མོ་ཉི་ཤུ་བརྒྱད། ། ནང་ལྟར་དབང་ཕྱུག་ཉེར་བརྒྱད་དཀྱིལ་འཁོར་སྐྱོང༌། ། གསང་བ་ཉེར་བཞིའི་ཡུལ་གྱི་གནས་བདག་མོ། ། འདིར་གཤེགས་མངའ་གསོལ་མཆོད་གཏོར་འདི་བཞེས་ལ། ། ཤར་གྱི་མ་བདུན་མ་ལྟར་བྱམས་མཛོད་ལ། ། ནད་གདོན་བར་ཆད་ཚོགས་རྣམས་ཞི་བར་མཛོད། ། ལྷོ་ཡི་སྲིང་བདུན་སྲིང་ལྟར་གདུང་སེམས་ཀྱིས། །
ཚེ་དང་བསོད་ནམས་དབང་ཐང་རྒྱས་པར་མཛོད། ། ནུབ་ཀྱི་མ་བདུན་མཛའ་ལྟར་བརྩེ་སེམས་ཀྱིས། ། ཡིད་ལ་འདོད་པའི་དངོས་གྲུབ་དབང་འདུས་མཛོད། ། བྱང་གི་བྲན་བདུན་བྲན་ལྟར་བཀའ་ཉོན་ལ། ། ཅི་ལྟར་བཅོལ་པའི་ཕྲིན་ལས་གྲུབ་པར་མཛོད། ། རི་རྩེ་བྲག་རོང་ཆུ་མདོ་ཤིང་དྲུང་མཚོ། ། གངས་གཉན་གནས་ཕྲན་དུར་ཁྲོད་ཐམས་ཅད་དུ། ། སྤྲུལ་པའི་འཇིག་རྟེན་མ་མོ་རླུང་ལྟར་འཚུབས། ། འདིར་གཤེགས་མངའ་གསོལ་བསང་དང་མཆོད་པ་བཞེས། ། དལ་ཡམས་རྐྱེན་ཁ་བཟློག་ལ་སྟོང་གྲོགས་མཛོད། །
དཔལ་ལྡན་ལྷ་མོ་དཔོན་གཡོག་རྫུ་འཕྲུལ་ཅན། ། ཉིན་གསུམ་རི་རབ་རྩེ་ནས་བྱ་ར་མཛོད། ། མཚན་གསུམ་སྟོང་གསུམ་འཇིག་རྟེན་ཁྱབ་པར་རྒྱུག ། དེ་ཕྱིར་བྱ་ར་མ་དང་རྒྱུག་བྱེད་གྲགས། ། ཉིན་གྱི་བྱར་མཚན་གྱི་མེལ་ཚེ་མཛོད། ། ཕྲིན་ལས་ལྔ་ཡི་སྤྲུལ་པའི་ལྷ་མོ་ནི། ། དཀར་མོ་དམར་མོ་ནག་མོ་སེར་མོ་དང༌། ། ལྗང་མོ་ལ་སོགས་བྱེ་བ་འབུམ་ཕྲག་ལྔ། ། བདག་གི་མགོན་དང་དཔུང་དུ་མངའ་གསོལ་ལོ། ། དུས་རྣམས་རྟག་ཏུ་བཀྲ་ཤིས་བདེ་ལེགས་སྩོལ། །
ལྷ་མོའི་ཡང་སྤྲུལ་འཇིག་རྟེན་ལྷ་མོ་ནི། ། རབ་བརྟན་མ་དང་མ་གཅིག་དཔལ་ལྷ་མོ། ། ཨ་ཕྱི་མཆེད་ལྔ་ཚེ་རིང་མཆེད་ལྔ་དང༌། ། ཕག་གདོང་མཆེད་ལྔ་གཡུ་སྒྲོན་མཆེད་ལྔ་དང༌། ། ཀུན་འཁྱིལ་མཆེད་གསུམ་ལ་སོགས་དངོས་གྲུབ་བདག ། བདག་གི་ནོར་ལྷ་མཆོག་ཏུ་མངའ་གསོལ་ལོ། ། རྨ་གཡང་དངོས་གྲུབ་ནམ་མཁའི་ཆར་ལྟར་ཕོབ། ། ལྷ་མོའི་བཀའ་སྟོད་འཇིག་རྟེན་ལྷ་མོ་དང༌། ། བརྟན་མ་བཅུ་གཉིས་སྐྱོང་མ་བཅུ་གཉིས་དང༌། ། ཡ་མ་བཅུ་གཉིས་མཚོ་སྨན་མཆེད་དགུ་དང༌། །
རེ་རེའི་འཁོར་ལ་སྨན་ཕྲན་འབུམ་ཕྲག་རེ། ། ལྷབ་ལྷུབ་ན་བཟའ་མང་པོས་བརྒྱན་པ་དང༌། ། སིལ་སྙན་དུང་དང་རོལ་མོའི་སྒྲ་དང་བཅས། ། འདིར་གཤེགས་མངའ་གསོལ་བསང་དང་མཆོད་པ་བཞེས། ། བདག་གི་ཡུལ་ལྷ་མཆོག་ཏུ་མངའ་གསོལ་ལོ། ། གཞི་བྱེས་ལམ་གསུམ་ཀུན་དུ་བདེ་ལེགས་སྩོལ། ། དེ་ལྟར་ལྷ་མོ་དཔོན་གཡོག་འཁོར་བཅས་ལ། ། ཡིད་ལས་བྱུང་བའི་མཆོད་སྤྲིན་རྒྱ་མཚོ་དང༌། ། དངོས་འབྱོར་དཀར་གསུམ་ཟས་ཕུད་སྣ་ཚོགས་དང༌། ། འབྲུ་མར་སྨན་སྣ་རིན་ཆེན་ཕྱེ་མར་དང༌། །
བཟང་ཤིང་སྣ་ཚོགས་བསྲེག་བྱ་ཟ་བའི་ལྕེ། ། སྦར་བའི་དུད་སྤྲིན་སྔོན་མོས་ནམ་མཁའ་བཀང༌། ། གསོལ་ལོ་མཆོད་དོ་ལྷ་མོ་འཁོར་བཅས་གསོལ། ། བསང་ངོ་སྦྱང་ངོ་ཉམས་གྲིབ་དག་པར་མཛོད། ། བརྔན་ནོ་མཆོད་དོ་ལྷ་མོ་འཁོར་བཅས་བརྔན། ། བསང་དང་ཞི་བའི་མཆོད་པ་འདི་བཞེས་ལ། ། བར་ཆད་རྐྱེན་ངན་ཐམས་ཅད་ཞི་བ་དང༌། ། རྒྱབ་ཀྱི་བརྟེན་མ་མདུན་གྱི་ཁ་འཛིན་མཛོད། ། རྟག་ཏུ་བསམ་དོན་སྒྲུབ་པའི་སྟོང་གྲོགས་དང༌། ། སྲིད་ཞིའི་དགེ་ལེགས་འཕེལ་ཞིང་རྒྱས་པ་སོགས། །
བཀྲ་ཤིས་བདེ་ལེགས་ཐམས་ཅད་འཕེལ་བར་མཛོད། ། སརྦ་དེ་ཝཱི་ཀཱ་ལཱི་ས་པ་རི་ཝཱ་ར་སརྦ་པཱུ་ཛ་ཁཱ་ཧི། ཨོཾ་བཛྲ་དྷཱུཔྤེ་པྲ་ཏཱིཙྪ་སྭཱ་ཧཱ། ཞེས་པ་འདི་ནི་ཐོག་མར་ཨ་རཱ་གས་མཛད་པ་ཞིག་མཆིས་པར་སླར་ཡང་ཚིག་གི་ཆ་ཤས་འགའ་ཞིག་ནས། བནྡེ་ཚུལ་ཁྲིམས་རིན་ཆེན་གྱིས་ཞུ་དག་གི་ཚུལ་དུ་བཅོས་པ། དེའི་དགེ་བས་གཞན་ཕན་རྒྱ་ཆེན་འབྱུང་བའི་རྒྱུར་གྱུར་ཅིག ། མངྒ་ལཾ།། ༄། །རྒྱལ་པོ་ཆེན་པོ་རྣམ་ཐོས་སྲས་ཀྱི་བསང་མཆོད་ཆོ་ག་སྤྲིན་གྱི་རྔ་གསང་ཞེས་བྱ་བ་བཞུགས།། ༄༅། །དཔལ་ལྡན་རྒྱལ་ཀུན་གསང་བདག་རྡོ་རྗེ་འཛིན། ། དུས་འདིར་ངུར་སྨྲིག་འཆང་གི་ཚུལ་ཞུགས་ནས། །
ཆོས་ཀྱི་རྒྱལ་ཐབས་མཁས་པའི་ཕྲིན་ལས་ཀྱིས། ། རྗེས་སུ་སྐྱོང་བ་བླ་མས་དགེ་ལེགས་སྩོལ། ། ལུས་མེད་ཐུལ་གྱི་དབང་པོ་རིན་ཆེན་མང༌། ། བཀྲེན་ཆེན་འགྲོ་བའི་དབུལ་བ་བསལ་སླད་དུ། ། མི་གཡོའི་སར་གནས་སེམས་དཔའི་སྒྱུ་འཕྲུལ་གར། ། རྣམ་ཐོས་སྲས་ཀྱི་བསང་མཆོད་ཆོ་ག་འདྲི། ། འདིའི་བསང་མཆོད་ལ་འཇུག་པར་འདོད་པས། ། རིན་པོ་ཆེའི་སྣོད་དུ་གཏོར་མ་མཁར་ཐབས་ཀྱི་རྣམ་པ་ཅན་གྱི་མདུན་དུ་གཙོ་བོའི་འཛམ་གཏོར། ། གཡས་སུ་རྟ་བདག་བརྒྱད་ལ་འཛམ་གཏོར་གཅིག ། གཡོན་དུ་གནོད་སྦྱིན་སྤྱི་ལ་གཅིག །
རྒྱབ་ཏུ་ཀླུ་ཆེན་སྤྱི་ལ་གཅིག ། མཐའ་སྐོར་དུ་ནོར་ལྷ་སྤྱི་ལ་ཟན་རིལ་སུམ་བརྩེགས་ནོར་བུའི་དབྱིབས་ཅན་མང་པོས་བསྐོར་བའམ། བསྡུ་ན་དབུས་སུ་གཙོ་འཁོར་ཐུན་མོང་དུ་འཛམ་གཏོར་ཆེ་བ་རྒྱན་ལྡན་གཅིག་ལ་ཟན་རིལ་སུམ་བརྩེགས་ཀྱིས་བསྐོར་བ། གཞན་ཡང་ཉེར་སྤྱོད། ཕྱེ་མར། མདའ་དར། སྤྱན་གཟིགས། ཤིང་རྩི་སྣ་ཚོགས་ཀྱི་དུད་པ་བཏང༌། བསང་མཆོད་གཞན་དང་མ་འབྲེལ་བའི་ཚེ་སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། ཡོ་བྱད་བྱིན་གྱིས་བརླབས་པ་ནི།
ཨོཾ་ཆོས་རྣམས་རང་བཞིན་ཉིད་ཀྱིས་དག་པའི་རྩལ། མ་འགགས་འབྲུ་གསུམ་ཡི་གེར་ཤར་བ་ལས། ། མཆོད་རྫས་བསང་རྫས་འདོད་ཡོན་བསམ་མི་ཁྱབ། ། མཆོད་ཡུལ་ཡོངས་ཀྱི་སྤྱན་ལམ་འབྱུང་གྱུར་ཅིག ། སྤྱན་འདྲེན་པ་ནི། ཧཱུྃ་བདག་ཉིད་སྐད་ཅིག་ལག་ན་རྡོ་རྗེའི་སྐུ། ། སྒྱུ་མའི་རྣམ་རོལ་སྙིང་གའི་འོད་རྩེ་ལས། ། ཁྲོ་བོ་འདོད་པའི་རྒྱལ་པོ་གྲངས་མེད་སྤྲོས། ། རྒྱལ་ཆེན་འཁོར་བཅས་འགུགས་པའི་ལས་བྱེད་གྱུར། ། ཀྱེ་ཆོས་དབྱིངས་ཁྱབ་པར་བརྡལ་བའི་ཞིང་ཁམས་ནས། །
བྱིན་རླབས་དངོས་གྲུབ་མི་ཟད་འབྱུང་བའི་གཞི། ། བཀའ་བབས་བརྒྱུད་པའི་བླ་མ་ཡི་དམ་ལྷ། ། མ་ལུས་བྱིན་གྱིས་བརླབ་ཕྱིར་གནས་འདིར་སྤྱོན། ། རིན་ཆེན་རྡུལ་བརྩེགས་ལྷུན་པོའི་བྱང་གི་ཕྱོགས། ། གྲུབ་པ་རིག་འཛིན་ཡོངས་ཀྱི་དགའ་ཚལ་ཆེ། ། ལྕང་ལོ་ཅན་གྱི་རིན་ཆེན་ཕོ་བྲང་སོགས། ། གར་བཞུགས་གནས་ནས་རྒྱལ་ཆེན་ངལ་བསོས་པོ། ། ལས་སྒྲུབ་གནོད་སྦྱིན་སྡེ་དཔོན་སྟོབས་ཆེན་དང༌། ། གནོད་སྦྱིན་ནོར་བདག་དྲེགས་པའི་སྡེ་ཚོགས་བཅས། ། དུས་འདིར་དམ་ཚིག་དབང་གིས་སྤྱན་འདྲེན་ན། །
ཚུར་སྤྱོན་ཚུར་སྤྱོན་བཛྲ་ས་མཱ་ཛཿ། བཞུགས་སུ་གསོལ་བ་ནི། ཀྱེ་མདུན་གྱི་ནམ་མཁར་རྒྱལ་བ་གསང་བའི་བདག ། སྤྱོད་མཛད་ཆོས་ཀྱི་རྡོ་རྗེ་ཀུན་ཏུ་བཟང༌། ། འགྲོ་བཟང་ལ་སོགས་རིམ་བརྒྱུད་བླ་མ་དང༌། ། རྒྱལ་བ་སྲས་བཅས་དབང་པོའི་གཞུ་ལྟར་བཀྲ། ། དེ་ཡི་འོག་ཆར་ནོར་བུའི་གཞལ་མེད་ཁང༌། ། བཀོད་ལེགས་འོད་ལ་འབར་བ་མིག་གི་དཔྱིད། ། ཕྱོགས་མཚམས་ཁང་བརྩེགས་རྣམས་དང་དབང་སྔོན་ཁྱམས། ། ཁོར་ཡུག་ཀུན་དུ་འོས་པའི་གདན་ལ་བཞུགས། །
གསལ་གདབ་པ་ནི། ཀྱེ་དབུས་ཕྱོགས་ཆུ་སྐྱེས་ལྟེ་བར་གདོང་ལྔ་པ། ། མི་འཇིགས་དྲེགས་པས་བསྒྱིངས་པའི་གདན་སྟེངས་སུ། ། སེམས་དཔའི་སྐྱིལ་མོ་ཀྲུང་བཅས་རྣམ་ཐོས་བུ། ། ཉི་ཤར་གསེར་གྱི་ས་འཛིན་ལྟ་བུར་བརྗིད། ། གསེར་སྦྱངས་པ་ཏྲའི་སྒེག་མོ་འཁྱུད་པའི་མངལ། ། རིན་ཆེན་ཕྲ་ཚོམ་སྦྲུམ་པའི་ཅོད་པཎ་གྱི། ། ཁུར་ལྡན་ཞལ་གྱི་དཀྱིལ་འཁོར་རྒྱས་པ་ཡི། ། མཁུར་ཚོས་མཛེས་པའི་སྙན་ཆ་འོད་དུ་འབར། ། རིན་ཆེན་གདུབ་སིལ་འཁྲོལ་བའི་ཕྱག་ཟུང་རྩེར། །
ཅི་འདོད་དབྱིག་གི་ཆར་འབེབས་ནོར་བུའི་ཏོག ། རྣམ་པར་བཀོད་པའི་ལྷབ་ལྷུབ་རྒྱལ་མཚན་དང༌། ། ཅི་འདོད་གཏེར་དུ་འཇོ་བའི་ནེའུ་ལེས་མཚན། ། རིན་ཐང་དཔག་ཡས་ལྷབ་ལྷུབ་གོས་བཟངས་དང༌། ། སྣ་ཚོགས་ནོར་བུ་བསྟར་ལེགས་ཆུན་འཕྱང་གིས། ། སྟུག་པོར་བཀླུབས་པའི་ངོ་མཚར་ལ་ཆགས་ནས། ། ཉི་ཟླའི་སྒྲོན་མ་སྤུན་དག་ཕྲག་པར་ལྷགས། ། ཕྱོགས་མཚམས་ཁང་བརྩེགས་བདག་པོ་ཛམྦྷ་ལ། ། གསེར་གྱི་ས་འཛིན་ལྟར་བརྗིད་ནོར་བུ་འཛིན། ། མདོག་བཟང་འཁྲི་ཤིང་གཡོ་འདྲའི་ལག་རྩེ་ན། །
བུམ་པ་བཟང་པོས་མཛེས་པ་གང་བ་བཟང༌། ། ཟླ་གཞོན་ཁུ་བས་བྱུགས་སྙམ་ནོར་བཟང་ནི། ། རིན་ཆེན་དབང་གི་རྒྱལ་པོ་ཕྱག་ན་བསྣམས། ། སྔོ་བསངས་མཁའ་ཡི་བུ་མོའི་ལང་ཚོ་ལ། ། འགྲན་ཟླར་བྱེད་པའི་ལུས་ངན་རལ་གྲི་ཅན། ། སྐྱེར་ཁའི་བཞིན་རས་ངོམ་པའི་ཡང་དག་ཤེས། ། འོད་འབར་གསེར་གྱི་རལ་གྲི་ཀླད་ལ་བསྐོར། ། འབྲོག་གནས་མཐོན་ཀ་ནོར་བུའི་ཁ་དོག་ཅན། ། གཡོ་བའི་དར་མདུང་སྲིད་པའི་རྩེ་མོར་བསྒྲེང༌། ། ལྔས་རྩེན་ལག་པ་སེར་སྐྱའི་འཁྲི་ཤིང་ནི། །
རྣམ་པར་གཡོ་བས་རིན་ཆེན་ཁང་བཟང་འདེགས། ། མུ་ཏིག་ལྷུན་པོ་ལྟར་བརྗིད་འཇམ་པོ་འཁྱིལ། ། ལག་པ་གྲི་ཕུབ་དག་གིས་སྤྲས་པ་སྟེ། ། ཀུན་ཀྱང་ལྷ་ཡི་གོས་དང་རིན་ཆེན་བརྒྱན། ། ལག་གཡོན་ཐམས་ཅད་གཏེར་གྱི་ནེའུ་ལེ་འཚིར། ། བསམ་པའི་གནས་ཀུན་སྐད་ཅིག་བསྐོར་བའི་རྟ། ། ཅང་ཤེས་རང་མདོག་མཐུན་པའི་སྟེང་ན་བརྗིད། ། ངལ་བསོའི་མགོན་པོ་གང་དེའི་བཙུན་མོ་སྲས། ། བང་མཛོད་གཉེར་ཁ་ཨ་པ་རཱ་ཛི་ཏ། ། གནོད་སྦྱིན་རྟག་མདའ་སྲིང་དུ་བཅས་པ་རྣམས། །
ཆ་ལུགས་མི་འདྲའི་ལྟད་མོ་ཅི་ཡང་ངོམ། ། གཞན་ཡང་འཁོར་ས་ཡངས་པའི་ཁྱམས་ཀུན་དུ། ། བརྟན་པར་བཅས་པའི་གནོད་སྦྱིན་སྡེ་དཔོན་ནི། ། རིང་པོ་མིག་བཟང་གང་པོ་སེར་སྐྱ་དང༌། ། སེང་གེ་ཉེ་སེང་དུང་ཅན་དགའ་བོ་དང༌། ། སེང་གེ་སེང་རལ་བླ་མ་སེར་སྐྱ་དང༌། ། འཛིན་པ་འཛིན་དགའ་བརྩོན་སྐྱོང་ཁྱབ་འཇུག་དང༌། ། ལྔ་དཔྱོད་ཚིགས་ལྔ་སེར་པོ་རི་བོ་མཉམ། ། གསེར་ཅན་ས་པ་ཤིན་ཏུ་ས་པ་དང༌། ། ནག་པོ་ཉེ་གནག་ཉི་ཟླ་མེ་རླུང་སྟེ། །
ཉི་ཤུ་བརྒྱད་དང་གནོད་སྦྱིན་སྟོབས་ཆེན་ནི། ། དབང་པོ་ཟླ་བ་ཆུ་ལྷ་སྐྱེ་དགུའི་བདག ། བྷ་ར་དྷྭ་ཛ་དབང་ལྡན་ཙནྡ་ན། ། འདོད་པའི་གཙོ་བོ་མགྲིན་ངན་མགུལ་པ་ངེས། ། བ་ཌི་དང་ནི་ནོར་བུ་ནོར་བུ་སྤྱོད། ། སྒྲ་རབ་ཉེར་ལྔ་རི་མཉམ་གསེར་ཅན་དང༌། ། གང་པོ་སེང་ལྡེང་གཡོན་ཕྱོགས་བ་ལང་སྐྱོང༌། ། འབྲོག་གནས་མི་རྒྱལ་རྒྱལ་བའི་ཁྱུ་མཆོག་དང༌། ། ཚིགས་ལྔ་སེར་པོ་བཞིན་བཟངས་རིང་པོ་དང༌། ། དྲི་ཟ་སྣ་ཚོགས་སྡེ་དང་འབྲས་བུ་གསུམ། །
མགུལ་གསུམ་པ་དང་ལྕགས་མདུང་རིང་པོ་ཅན། ། མ་ལྡན་ཉིད་དེ་སུམ་ཅུ་རྩ་གཉིས་དང༌། ། གནོད་སྦྱིན་དབང་པོ་བྱེ་བ་ཕྲག་གཅིག་དང༌། ། དབྱིག་གི་དཔལ་སྟེར་ཀླུ་ཡི་དབང་པོ་བརྒྱད། ། ལྷ་སྲིན་དྲེགས་པའི་འཁོར་གྱིས་བསྐོར་བ་སྟེ། ། ཀུན་ཀྱང་ལག་གཡས་སྣ་ཚོགས་མཚོན་ཆ་གདེངས། ། གཡོན་པ་ཐམས་ཅད་ཅི་འདོད་ནོར་རྐྱལ་བཟུང༌། ། ཁ་དོག་ཆ་ལུགས་མཐའ་གཅིག་ངེས་མིན་པར། ། སྟུག་པོའི་ཆུ་འཛིན་འཁྲིགས་ལྟར་གསལ་བར་བཞུགས། ། བསང་མཆོད་སྟོབ་པ་ནི།
ཀྱེ་མཆོད་འོས་ཁྱེད་རྣམས་དགྱེས་པའི་མཐུན་རྫས་སུ། ། ཡན་ལག་བརྒྱད་ལྡན་མཆོད་ཡོན་ཆུ་གཏེར་འཁྱིལ། ། རྐང་དྲུག་གླུ་ལེན་མེ་ཏོག་སྣ་ཚོགས་བཀྲ། ། ལྷན་སྐྱེས་སྦྱར་བའི་སྤོས་དྲིས་ཞིང་ཁམས་འགེངས། ། མུན་སེལ་སྒྲོན་མེའི་ཕྲེང་བ་ཚར་དུ་དངར། ། དྲི་ཞིམ་ཉལ་འགྲོའི་རླབས་ཀྱིས་མཁའ་ལ་འཁྱུད། ། སྣ་ཚོགས་བཟའ་བཅའི་ཞལ་ཟས་བཅུད་དུ་ཆེ། ། རྔ་དུང་རོལ་མོའི་དབྱར་གྱི་རྔ་གསང་ལྡིར། ། ཡིད་འོང་རྒྱན་ལྡན་གཏོར་མའི་རི་བོ་བརྩེགས། ། གྲངས་མེད་ཀ་བས་བཏེག་པའི་ཕོ་བྲང་ནི། །
སྒོ་རྒྱན་རྟ་བབས་ནོར་བུའི་འོད་སྟོང་འཚེར། ། མུ་ཏིག་དྲྭ་བ་དྲིལ་ཆུང་གླུ་ལེན་མཁན། ། མི་དབང་རིན་ཆེན་བདུན་དང་བཀྲ་ཤིས་བརྒྱད། ། གསེར་དངུལ་ནོར་བུའི་རིགས་དང་ཇ་དར་གོས། ། ལེགས་པར་སྨིན་པའི་འབྲས་གྲོ་ནས་སྲན་འབྲུ། ། ཕྱུགས་བདག་སྟོབས་ལྡན་གླང་པོ་རྟ་དྲེལ་གཡག ། འདོད་འཇོའི་བཞོན་མ་སེང་གེ་སྟག་གཟིག་སོགས། ། སྤུ་སྡུག་མཁའ་ལ་འགྲོས་མཛེས་འདབ་ལྡན་རིགས། ། ཨུཏྤལ་སྔོན་པོའི་མིག་ཅན་རི་དྭགས་རྣམས། ། རིས་སུ་རྩེ་འཇོར་སྤྱོད་པའི་ཚོགས་རྣམས་འབུལ། །
གསེར་སྐྱེམས་རྒྱ་ཇའི་བཏུང་བ་ཕྱེ་མར་ཕུད། ། སྨན་ཤིང་བཟང་དགུ་བསྲེགས་པའི་དུད་སྤྲིན་ནི། ། འདོད་དགུ་འཇོ་བ་དཔག་བསམ་ཤིང་མཚུངས་ཀྱང༌། ། ཉམས་གྲིབ་སྦྱོང་བས་ཁྱད་པར་འཕགས་པ་འདིས། ། བླ་མ་ལྷ་དང་རྒྱལ་ཆེན་རྣམ་ཐོས་བུ། ། སྲས་དང་བཙུན་མོ་ལས་བྱེད་གནོད་སྦྱིན་བརྒྱད། ། སྡེ་དཔོན་ཉེར་བརྒྱད་སྟོབས་ཆེན་སོ་གཉིས་དང༌། ། གནོད་སྦྱིན་བྱེ་བ་ཀླུ་དང་དྲེགས་བྱེད་བཅས། ། བསང་ངོ་མཆོད་དོ་དགྱེས་རབ་མཆོག་གི་འཛུམ། ། ཉི་ཟེར་ཕོག་པའི་པདྨ་ལྟར་སྟོན་ལ། །
བདག་ཅག་རྒྱུ་སྦྱོར་རྣམས་ཀྱི་ཉེས་སྐྱོན་རྣམས། ། ཤེལ་གོང་དྲི་མ་བཀྲུས་ལྟར་སྦྱང་དུ་གསོལ། ། ཕྲིན་ལས་བཅོལ་བ་ནི། ཀྱེ་རྒྱལ་བ་གསང་བདག་བླ་མ་བརྒྱུད་བཅས་ཀྱི། ། བཀའ་ཡིས་ལེགས་བསྒོས་དམ་བསྒྲགས་ཁས་བླངས་ལྟར། ། མདོ་སྔགས་བསྟན་པའི་ཉིན་མཚན་མགོན་པོ་དག ། ནུབ་མེད་སྐྱེ་དགུའི་བླ་ན་རྟག་འཆར་མཛོད། ། བསླབ་ཁྲིམས་ཆུ་སྐྱེས་བཅུད་ཀྱིས་ལུས་རྩལ་རྫོགས། ། གཞུང་མང་ཐོས་བསམ་འདབ་གཤོག་ཅི་ཡང་བསྒྱུར། ། བཤད་སྒྲུབ་དབྱངས་སྙན་མི་ཟད་མགྲིན་འཇོ་བ། །
དགེ་འདུན་བུང་བ་གྲངས་མེད་འདུ་བར་མཛོད། ། བོད་ཁམས་སྤྱི་དང་བྱེ་བྲག་ཡུལ་གྲུ་འདིར། ། མི་ནད་ཕྱུགས་ནད་འཐབ་རྩོད་བཀྲེས་རྔབས་དང༌། ། བཙའ་ཐེན་སད་སེར་སྲིན་འབུའི་གནོད་པ་རྣམས། ། ཐུགས་རྗེ་ནུས་པའི་རྩལ་གྱིས་ཞི་བར་མཛོད། ། ནད་མེད་རིང་འཚོའི་ལྷ་བུ་གཞོན་ནུ་དག ། ཕན་ཚུན་མཛའ་གཅུགས་བདུད་རྩིའི་རོ་འཐུང་ཞིང༌། ། ལོ་ལེགས་འབྲུ་བཅུད་ཕུན་ཚོགས་དགའ་ཚལ་གྱི། ། འདོད་པ་ཀུན་ལ་ལོངས་སུ་སྤྱད་པར་མཛོད། ། བདག་ཅག་ཡོན་སྦྱོར་མི་ཕྱུགས་འཁོར་བཅས་ལ། །
དགྲ་དང་ཆོམ་རྐུན་གཅན་གཟན་རྒྱལ་པོའི་འཇིགས། ། ཕྱི་ནང་འབྱུང་གདོན་འཁྲུགས་པའི་བར་ཆད་ཀུན། ། ནམ་ཡང་མི་འབྱུང་སྲུང་བའི་གུར་ཁྱིམ་མཛོད། ། དཔག་ཡས་བསོད་ནམས་གསེར་ལྡན་ལུས་ཕྲའི་ལྟོར། ། འཛད་མེད་ལོངས་སྤྱོད་རྒྱ་མཚོ་ཆེན་པོ་འཁྱིལ། ། མི་འགྱུར་ཚེ་ཡི་ལྷུན་པོའི་ཕྲག་པ་ནས། ། ཕྲིན་ལས་ཉི་ཟླའི་འོད་རིང་འཕྲོ་བར་མཛོད། ། ཐོས་བསམ་སྒྲུབ་པ་ཆོས་ཀྱི་དཔལ་འབྱོར་དང༌། ། མི་ནོར་ལོངས་སྤྱོད་སྲིད་པའི་དཔལ་འབྱོར་སྡེ། ། ཕན་ཚུན་ཕྲག་དོག་དྲག་པོས་གཅིག་ལ་གཅིག །
འགྲན་ཟླར་བྱེད་སྙམ་རྒྱས་པའི་ཕྲིན་ལས་མཛོད། ། ལེགས་བྲིས་གདེངས་ཅན་མི་ཡུལ་མཐའ་དག་ནས། ། འཁོར་འདས་དགེ་ལེགས་སྟོབས་འབྱོར་ཕྱྭ་གཡང་རྣམས། ། འདི་ན་སྤྲིན་ལྟར་འདུ་ཞིང་ཆར་ལྟར་འབབ། ། བདེ་འབྱོར་མཚོ་ལྟར་བསྐྱིལ་བའི་ཕྲིན་ལས་མཛོད། ། གཤགས་སུ་གསོལ་བ་ནི། བསང་མཆོད་གཞན་དང་འབྲེལ་བའི་ཚེ་འདིར་མི་དགོས་ཤིང༌། མ་འབྲེལ་ན། ཀྱེ་མཆོད་པའི་གནས་འདིར་བྱོན་ནོ་ཅོག་གི་མགྲོན། ། རབ་དགའ་གསར་པའི་ཆུ་གཏེར་འཕེལ་བ་ལས། །
ཡིད་འོང་འཛུམ་རླབས་དཀར་པོ་འཕྱུར་བཞིན་དུ། ། རང་རང་གནས་སུ་དེངས་ཤིག་བཛྲ་མུཿ། ། ཤིས་བརྗོད་ནི། ལེགས་པའི་ལམ་ནས་ལེགས་པའི་གོ་འཕང་ཕྱིན། ། ལེགས་པས་གཞན་ལ་ལེགས་པའི་ལམ་གང་བསྟན། ། ལེགས་པར་གསུངས་དེ་ལེགས་ཕྱིར་རྩེ་གཅིག་བསྒྲུབས། ། ལེགས་ལྡན་གསུམ་གྱིས་ལེགས་དགུའི་བཀྲ་ཤིས་སྩོལ། ། གཞན་ཡང་བསྔོ་བ་སྨོན་ལམ་གང་རིགས་བརྗོད་པའམ། དེ་མ་ཤེས་ན་འོག་གི་ཚུལ་འདིར་འབད་སོགས་ལེགས་བྱས་ཆར་གྱི་རྒྱུན་ཞེས་པའི་ཤླཽ་ཀ་གཅིག་པོ་འདི་ཡར་བླངས་ལ་བསྔོ་བ་བྱའོ། ། སྨྲས་པ།
སེམས་ཅན་རེ་སྐོང་མགོན་པོ་རྣམ་ཐོས་སྲས། ། འཁོར་དང་བཅས་པའི་བསང་མཆོད་སྤྲིན་གྱི་རྔ། ། དགོས་འདོད་ཆར་དུ་བསྙིལ་སླད་ལྡིར་བ་ལ། ། སྐལ་བཟང་མདོངས་མཐའ་དགའ་བའི་གར་གྱིས་བྲེལ། ། སྲིད་ཞིའི་དཔལ་གྱི་འབྱུང་གནས་ཡོངས་འདུའི་ཤིང༌། ། མ་ཡིན་རིན་ཆེན་མང་གི་སྒྱུ་འཕྲུལ་ཉིད། ། དངོས་གྲུབ་འགུགས་བྱེད་སློང་མོའི་མུ་ཅོར་གཏམ། ། མ་ཡིན་དགྱེས་བསྐྱེད་མཆོད་པའི་སྤྲིན་འདིའོ། ། ཚུལ་འདིར་འབད་སོགས་ལེགས་བྱས་ཆར་གྱི་རྒྱུན། ། རང་གཞན་སྒོ་གསུམ་ས་བཞིར་བབ་པ་ལས། །
ཚོགས་ཟུང་དབྱར་གྱི་དགའ་སྟོན་དར་བའི་ཁྲོད། ། དོན་གཉིས་ལྷུན་གྲུབ་སྙེ་མ་གཡུར་ཟ་ཤོག ། ཅེས་རྒྱལ་པོ་ཆེན་པོ་རྣམ་ཐོས་སྲས་ཀྱི་བསང་མཆོད་ཆོ་ག་སྤྲིན་གྱི་རྔ་གསང་ཞེས་བྱ་བ་འདི་ནི། བཟོ་གནས་རིག་པའི་གཙུག་ལག་འཛིན་པ་དགེ་སློང་ཡེ་ཤེས་བློ་གྲོས་ཀྱིས་སྔ་ཕྱིར་བསྐུལ་ལྟར། འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་དགྱེས་པའི་ལང་ཚོའི་སྡེའམ། བནྡེ་ཚུལ་ཁྲིམས་རིན་ཆེན་དུ་བོད་པས། རྣམ་བྱུང་ལོའི་རྒྱལ་ཟླའི་རྫོགས་པ་གཉིས་པའི་འགྲུབ་སྦྱོར་གྱི་ཉིན་གྲུབ་པར་བགྱིས་པའི་ཛ་ཡནྟུ།། །། ༄༅། །འཕགས་པ་ཛམྦྷ་ལ་དམར་པོའི་བསང་མཆོད་ཀྱི་ཆོ་ག་རྣམ་པར་རྒྱལ་བའི་དབྱངས་སྙན་ཞེས་བྱ་བ་བཞུགས།། ༄༅། །དཔལ་ལྡན་བླ་མ་ནམ་མཁའ་མཛོད་ལ་གུས་པར་ཕྱག་འཚལ་ལོ། ། འདིར་གྲྭ་པ་མངོན་ཤེས་ཅན་ནས་བརྒྱུད་པའི་ཛམྦྷ་ལ་དམར་པོའི་བསང་མཆོད་བྱ་བས།
བསང་རྫས་རྣམས་དང༌། གཏོར་མ་ནོར་བུའི་དབྱིབས་ཅན་ཚེ་རིལ་གྱིས་བསྐོར་བར་བཤམས་ལ། འདི་སྐད་བརྗོད་དོ། ། ཨོཾ་བིཾ་མ་ལ་ཡི་རིན་ཆེན་སྣོད་ཡངས་སུ། ། ཛཾ་ཡིཾ་གསང་གསུམ་བྱིན་བརླབས་གཏོར་མ་དང༌། ། ཏུ་རུཥྐ་སོགས་ལེགས་སྦྱར་བསང་མཆོད་སྤྲིན། ། ཀུན་བཟང་རྣམ་པར་ཐར་པའི་རྗེས་འགྲོར་ཤོག ། ཀྭ་ཡེ་འདོད་དགུ་ཆར་འབེབས་ཛམྦྷ་ལ། ། ཁ་དོག་རབ་དམར་ཞལ་གསུམ་ཕྱག་དྲུག་པ། ། ག་པུར་མདངས་དང་སེར་ནག་རྨུགས་འཛིན་ཚོགས། །
ང་ཡི་གནས་འདིར་དངོས་་གྲུབ་སྩོལ་ཕྱིར་གཤེགས། ། ཅ་ལེར་བཀྲམ་པའི་གདན་བཞུགས་ཛམྦྷ་ལ། ། ཆ་ལུགས་རྒྱན་བཟང་ནོར་བུ་ནེའུ་ལེ་ལས། ། ཇ་དར་ནོར་བུ་འཇོ་ཞིང་སྐྱེ་འགྲོ་རྣམས། ། ཉ་ལྟར་དབང་བྱེད་ལྕགས་ཀྱུ་ཞགས་པ་འཛིན། ། ཏ་ཐཱ་ག་ཏའི་ཡུམ་གྱུར་རིགས་བྱེད་མ། ། ཐ་མས་ལྕགས་ཞགས་དང་པོས་མདའ་གཞུ་འགེངས། ། ད་ལྟར་ཁྱོད་ཀྱི་ཐུགས་ཀར་བརྟན་པར་བཞུགས། ། ན་བུན་འཁྲིགས་ལྟར་ནོར་ལྷས་བསྐོར་བ་ལ། ། པ་ཏྲ་ཡངས་པར་ཉེ་བར་སྤྱོད་པ་ལྔ། །
ཕ་གུ་ལྟར་བརྩེགས་བཟའ་བཅའི་བ་ལིནྟྲཿ། ། བ་མོ་ལ་སོགས་འདོད་འཇོའི་བཞོན་མ་མང༌། ། མ་རྨོས་རྨོས་པའི་ལོ་ཐོག་འབྲུ་ཡི་རིགས། ། ཙ་ར་ལུག་དང་ར་སྐྱེས་རི་དྭགས་ཚོགས། ། ཚ་གདུང་སྐྱོབ་པའི་གྲིབ་བསིལ་གཡོ་བ་ཅན། ། ཛ་བོ་ཤིང་སོགས་བསྲེགས་པའི་དུད་སྤྲིན་འདི། ། ཝ་ལེར་དམིགས་པའི་མགྲོན་མཆོག་རྣམས་ལ་འབུལ། ། ཞ་ཉེ་མེད་པའི་དངུལ་འདྲའི་འཛུམ་དཀར་སྟོན། ། ཟ་ཆོག་པས་མཚོན་རྒྱུ་སྦྱོར་འཁོར་བཅས་ལ། ། འ་འུར་དབྱངས་ཀྱིས་འདོད་དོན་ཞུ་བ་ནི། །
ཡ་རབས་དམ་པའི་སྤྱོད་པར་བདག་གནས་ཤིང༌། ། རྭ་བ་གངས་རིས་བསྐོར་བའི་ལྗོངས་ཀུན་གྱི། ། ལ་ཀླུང་སྐྱེ་འགྲོས་ཁེངས་པ་མེད་བཏུད་ཅིང༌། ། ཤ་རིའི་བུ་ལྟར་བློ་གྲོས་རྒྱས་གྱུར་ནས། ། ས་སྟེངས་བསྟན་པའི་ཉིན་བྱེད་འགྱུར་བ་དང༌། ། ཧ་ཧའི་ག་ཞ་དང་བཅས་སེམས་ཅན་རྣམས། ། ཨ་རོ་གེ་ཞེས་མཛའ་གཅུགས་བྱམས་པས་སྤྲེལ།
ལྷའི་དབང་པོ།་་་་་ ། ཨིནྡྲ་ཉིད་ལྟར་དགའ་བདེ་འབྱོར་པའི་ཚོགས། ། ཨུ་ད་དྷི་མཚུངས་དག་ལ་སྤྱོད་པ་དང༌། །
ཨེ་ཝཾ་གྱིས་མཚན་བསྟན་པ་དེ་འཛིན་དང༌། ། ཨོ་ང་ནམ་གྱི་སྲི་ཞུར་བྱེད་པར་བཅས། ། ཕན་ཚུན་ཕུན་སུམ་ཚོགས་པའི་དཔལ་རྣམས་ནི། ། འགྲན་པ་བཞིན་དུ་རྒྱས་པའི་ཕྲིན་ལས་སྒྲུབས། ། ཅེས་འཕགས་པ་ཛམྦྷ་ལ་དམར་པོའི་བསང་མཆོད་ཆོ་ག་རྣམ་པར་རྒྱལ་བའི་དབྱངས་སྙན་ཞེས་བྱ་བ་འདིའང༌། ས་དཀར་དབུ་མཛད་རྡོ་རྗེ་འཛིན་པ་སངས་རྒྱས་དཔལ་ལྡན་པའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས། གངས་ཅན་པའི་བརྡ་དང་མཐུན་པའི་ཨ་ཕྲེང་ཀ་ཕྲེང་གི་ལམ་ནས་མདོར་བསྡུས་ཏེ་འཕྲལ་དུ་སྨྲས་པ་སརྦ་མངྒ་ལཾ། སྐབས་གཞན་དུ་བཟླས་པ་བྱེད་ན། མདུན་བསྐྱེད་གཙོ་བོའི་ཐུགས་ཀའི་རིགས་བྱེད་མ་ལས།
ལས་བྱེད་ཀྱི་མཁའ་འགྲོ་མ་ལྕགས་ཀྱུ་ཞགས་པ་འཛིན་པའི་ཚོགས་སྤྲོས། འཇིག་རྟེན་ཁམས་ཀྱི་མི་ནོར་ལོངས་སྤྱོད་ཐམས་ཅད་བཀུག་སྟེ་རང་གི་གནས་ཁང་ཡོངས་སུ་གང་བར་བསམ། དེ་བཞིན་དུ་ཛམྦྷ་ལ་དང་ནེའུ་ལེ་དང༌། འོག་གི་གནོད་སྦྱིན་རྣམས་ཀྱི་ཞལ་ནས་ཀྱང་གསེར་དངུལ་ཟས་ནོར་སོགས་ཅི་འདོད་པ་སྐྱུགས་ནས་དངོས་གྲུབ་ཐོབ་པར་བསམས་ལ། སྔགས་ནི། ཨོཾ་ཛམྦྷ་ལ་ཛ་ལེནྡྲཱ་ཡ་དྷ་ན་མེ་དྷི་ཧྲཱིཿསྭཱ་ཧཱ། ཞེས་བཟླས་སོ།། །། ༄༅། །རྟ་ལྷའི་བསང་མཆོད་ཀྱི་ཡི་གེ་ཁུ་བྱུག་དགའ་མ་མྱོས་པའི་མགྲིན་གླུ་ཞེས་བྱ་བ་བཞུགས།། ༄༅། །བི་ཛ་ཡནྟུ། སྲོག་ཆགས་ཀུན་ལ་ཕན་མཛད་པ། །
ཐུབ་པ་གདུང་འཚོབ་བཅས་བཏུད་དེ། ། རྟ་ལྷའི་བསང་མཆོད་ཁུ་བྱུག་གི ། དགའ་མ་མྱོས་པའི་མགྲིན་གླུ་ལེན། ། འདིར་རྟ་ལྷའི་རྒྱལ་པོ་འཁོར་དང་བཅས་པ་ལ་བསང་མཆོད་བྱ་བར་འདོད་པས། བསང་རྫས་མཆོད་གཏོར་ཅི་འབྱོར་པ་བཤམས་ལ་འདི་སྐད་དོ། ། ཨོཾ་ཆོས་དབྱིངས་རྟག་པའི་རང་བཞིན་འཕོ་མིན་ཡང༌། ། ཆོས་ཅན་རྟེན་འབྲེལ་སྣང་བ་མ་འགགས་མཐུས། ། མཆོད་རྫས་འདོད་པའི་ཡོན་ཏན་བསམ་མི་ཁྱབ། ། མཆོད་འོས་ཀུན་གྱི་སྤྱན་ལམ་འབྱུང་གྱུར་ཅིག ། ཅེས་པས་བྱིན་གྱིས་བརླབས།
ཀྱེ་གང་གི་ཐུགས་རྗེ་ནུས་པའི་འོད་རྩེ་ཡིས། ། རེག་པའི་མོད་ལ་བདེ་སྟེར་རྟ་མཆོག་དཔལ། ། རེ་མནྟ་དང་ཀུ་བེ་ར་ལ་སོགས། ། རྟ་ལྷའི་རྒྱལ་པོ་འཁོར་བཅས་གནས་འདིར་གཤེགས། ། ཀུན་གསལ་ལུས་ཕྲའི་འགྲམ་པར་པདྨ་ཉིར། ། བླ་མ་རྟ་མགྲིན་དབང་གི་རྒྱལ་པོའི་སྐུ། ། བྱི་རུའི་ལྷུན་པོར་བསྐལ་པའི་མེ་བོ་ཆེས། ། ལན་གྲངས་བརྒྱ་རུ་འཁྱུད་ལྟར་དམར་ལ་བརྗིད། ། ཞལ་གཅིག་སྨིན་མའི་ནགས་ཀླུང་སྟུག་པོའི་ཁྲོད། ། སྤྱན་གསུམ་ཉི་མ་འཆར་ཀའི་འོད་དུ་འབར། །
མཆེ་རྣོན་ཤེལ་གྱི་རལ་གྲི་གཟིངས་པའི་རྩེར། ། རོ་འཛིན་གློག་གི་ཐག་པ་ཅི་ཡང་འཁྱུག ། དུར་ཁྲོད་ཆས་བརྒྱན་དེ་ཡི་སྤྱི་བོ་ནས། ། དྲེགས་པ་དབང་སྡུད་རྟ་མགོ་ལྷང་ལྷང་མཚེར། ། དབྱུག་ཏོ་སྡིགས་མཛུབ་བསྒྲེངས་པའི་དཔའ་བོ་དེ། ། བགེགས་འདུལ་ཁྲོ་བོའི་དབུས་སུ་བརྐྱང་བསྐུམས་བཞུགས། ། དེ་ཡི་འོག་ཆར་རྟ་རྣམས་སྲུང་བ་དང༌། ། ཡོངས་སུ་སྐྱོབ་བྱེད་ཨཱརྻ་རེ་མནྟ། ། སྟོན་ཟླ་བྱེ་བའི་ལང་ཚོ་བྱེད་པོ་ཡིས། ། གཅིག་ཏུ་སྤུངས་པས་བསྐྲུན་སྙམ་མིག་གི་དཔྱིད། །
ལག་གཡས་གང་ལ་དམིགས་པ་དེ་ཡི་འཕྲལ། ། གཅོད་བྱེད་རལ་གྲི་རིན་ཆེན་ཀླད་ལ་བསྐོར། ། གཡོན་པས་སྲ་བའི་གཞུ་དང་སྒྲོ་ལྡན་མཚོན། ། ཆབ་ཅིག་དར་མདུང་སྲིད་པའི་རྩེར་སྙེགས་བཟུང༌། ། ལྷ་ཡི་གོས་དང་རིན་ཆེན་རྒྱན་མཆོག་དང༌། ། ཉི་འོད་ལ་འཁུ་བསེ་ཡི་ཁྲབ་རྨོག་གསོལ། ། མྱུར་མགྱོགས་རླུང་གི་སྤུན་ཟླའི་ཅང་ཤེས་རྟ། ། གསེར་གྱི་སྒ་སྲབ་སྤྲས་པ་ཞབས་སུ་བཅིབས། ། མཁའ་འགྲོའི་དབང་ཕྱུག་ཟུང་གིས་བླ་ན་ལྡིང༌། ལྕགས་ཀྱི་བྱ་ཁྲ་ཕོ་མོ་ཕྲག་གོང་འཕྱོ། །
སྟག་དང་སེང་གེའི་སྒེག་མོ་གཉིས་གཉིས་ཀྱིས། ། སྔ་ཕྱིར་མཆོངས་སྟབས་སྒྱུར་བའི་ལྷ་གང་དང༌། ། རྟ་བདག་གནོད་སྦྱིན་དབང་པོ་ཀུ་བེ་ར། ། ཅོད་པཎ་སྙན་ཆ་གཡོ་བའི་གསེར་མདངས་ནི། ། རིང་དུ་འཕྲོ་བས་སྒེག་པའི་དཔའ་འཛུམ་བཞིན། ། སྔོ་བསངས་ནམ་མཁའི་ཐིགས་པས་བསྐུས་སམ་སྙམ། ། གཡས་པའི་ཕྱག་གིས་རལ་གྲི་མཁར་གདེངས་ཤིང༌། ། ཅིག་ཤོས་དར་མདུང་གཏེར་གྱི་བུམ་པ་བསྣམས། ། སྐབས་གསུམ་གནས་སུ་བསྐྲུན་པའི་གོས་བཟངས་དང༌། ། གསེར་གྱི་ཁྲབ་ཆེན་མཛེས་པ་སྐུ་ལ་གསོལ། །
སག་ཏིའི་ལྷམ་གྱིས་སྦ་བའི་རྐང་པ་དག ། སྤུ་སྡུག་རྨ་བྱའི་མགྲིན་པར་ཅོ་འདྲིའི་རྟ། ། བསམས་པའི་གནས་ནི་སྐད་ཅིག་བསྐོར་བཟོད་པ། ། རྒྱན་ཚོགས་སྟུག་པོས་བརྒྱན་པའི་སྟེང་ན་རོལ། ། གཉིས་ཀའི་འཁོར་དུ་མི་ཕྱུགས་ཏུ་རཾ་ག ། ཀུན་གྱི་དཔལ་བསྐྱེད་ལྷ་དང་དགྲ་ལྷ་དང༌། ། ལམ་ལྷ་འགོ་བའི་ལྷ་དང་དྲང་སྲོང་སོགས། ། ཕན་འདོགས་ཤིས་པ་སྒྲུབ་པའི་ཚོགས་བཅས་ལ། ། མཆོད་པའི་རྫས་ནི་སྤྱན་གཟིགས་དཀོར་ནོར་སོགས། ། ཡིད་འོང་གཟུགས་མཛེས་རྣམས་དང་སྙན་པའི་སྒྲ། །
རོ་དྲུག་བཅུད་ཀྱི་བཟའ་བཏུང་གྱ་ནོམ་པ། ། ལུས་ལ་སིམ་པའི་བདེ་སྟེར་རེག་བྱ་འཇམ། ། བྲོ་ནད་འཇོམས་པའི་སྨན་དང་སྤོས་ཀྱི་རིགས། ། དྲི་ཞིམ་རྐང་འཐུང་གཞོན་ནུ་བསྲེགས་པའི་སྤྲིན། ། ཉེས་ཚོགས་སྦྱོང་ལ་ལམ་གསུམ་རྒྱུན་མཚུངས་ཀྱང༌། ། ཅི་འདོད་འཇོ་བས་ཁྱད་པར་འཕགས་པ་འདིས། ། བསང་ངོ་མཆོད་དོ་རྟ་ལྷ་འཁོར་དང་བཅས། ། དགྱེས་རབ་རྩེ་མོར་ཕྱིན་པའི་འཛུམ་དཀར་གྱིས། ། རྟག་ཏུ་བྲན་པས་བདག་ཅག་ཡོན་སྦྱོར་རྣམས། ། མི་མཐུན་ཕྱོགས་ལས་རྣམ་པར་རྒྱལ་བར་མཛོད། །
ཁྱད་པར་རྔོག་ཆགས་ཐེག་པ་ཀུན་གྱི་ནད། ། རྔོ་དང་འབྲས་ལྷོག་གློ་དང་འཚེར་ལངས་ལྷད། ། ཚ་དང་གྲང་དུག་གྲུམ་འཐེང་མགོ་འཐོམས་རྣམས། ། ཞི་ཞིང་སླད་དུ་མི་འབྱུང་སྲུང་བ་མཛོད། ། གནམ་འཕྱོའི་གྲོང་ཁྱེར་བསྲུབས་ལས་སྐྱེས་པའི་རྟ། ། ཅང་ཤེས་འཐོར་ཐོས་གྲགས་པ་འགོག་བཟོད་པའི། ། ཚེ་དང་ལང་ཚོ་ལུས་ཀྱི་ཤུགས་བདོ་ཞིང༌། ། ཅི་འདོད་གོམ་སྟབས་མཁས་པའི་དངོས་གྲུབ་སྩོལ། ། དགྲ་དང་ཆོམ་རྐུན་གཅན་གཟན་གདོན་བགེགས་སོགས། ། གདུག་སེམས་ཚེར་མ་གང་དུ་གཟིངས་པ་དག །
མཐུ་སྟོབས་མཆོག་གི་ཞུགས་ལྕེ་གླལ་བའི་ཁར། ། མ་ལུས་ཐལ་བར་བསྲེགས་པའི་ཕྲིན་ལས་མཛོད། ། མཆོད་ཡུལ་མགྲོན་དུ་གཉེར་བྱས་ཐམས་ཅད་ནི། ། དགའ་བའི་འཛུམ་ཟེར་ངོམ་པ་བཞིན་དུ་བདག ། ཡོན་སྦྱོར་འཁོར་དང་བཞོན་པ་བཅས་ཀུན་དང༌། ། མཉམ་དུ་འགྲོགས་ནས་ཁ་འཛིན་སྟོང་གྲོགས་མཛོད། ། ཚེ་དཔལ་འབྱོར་པ་པུ་ལོ་མ་དགྲ་ཡི། ། བསོད་ནམས་དུམ་བུ་མ་ཉམས་ས་སྟེངས་འདིར། ། འཕོས་པ་མིན་ནམ་སྙམ་པར་བཀྲ་ཤིས་པའི། ། དབྱངས་སྙན་རྒྱལ་བ་ཀུན་གྱིས་སྒྲོགས་ཤིག་ཀྱེ། །
དེ་ལྟར་རྟ་ལྷའི་བསང་མཆོད་ཀྱི་ཡི་གེ་ཁུ་བྱུག་དགའ་མ་མྱོས་པའི་མགྲིན་གླུ་ཞེས་བྱ་བ་འདི་ནི། སའི་སྟེང་གི་མིའི་དབང་ཕྱུག་ཆེན་པོ་སྡེ་དགེ་བསོད་ནམས་མགོན་པོ་ནས། ཆིབས་གསོར་གནང་བའི་སྐབས་གཙུག་ལག་ལུགས་བརྒྱའི་ཕྲིན་ལས་ཀྱི་ཁ་ལོ་སྒྱུར་བ། དགེ་བཤེས་བསོད་ནམས་རྒྱལ་མཚན་པའི་བཀའ་ལུང་གིས་བསྐུལ་ལྟར། སྙན་དངགས་སྨྲ་བའི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག ། མངྒ་ལཾ།། །། ༄༅། །ཀླུའི་བསང་མཆོད་ཀྱི་ཆོ་ག་གདེངས་ཅན་རོལ་པའི་ཆུ་གཏེར་ཞེས་བྱ་བ་བཞུགས།། ༄༅། །དཔག་ཡས་ཐུགས་རྗེའི་སྤྲིན་ལས་དངོས་གྲུབ་ཆར། ། རྒྱུན་དུ་ཆེ་བས་དགེ་ལེགས་ལོ་ཐོག་དག ། སྨིན་མཛད་བླ་མ་ཀླུ་དབང་ལ་བཏུད་དེ། །
བསང་མཆོད་གདེངས་ཅན་རོལ་པའི་ཆུ་གཏེར་བསྐྲུན། ། འདིའི་བསང་མཆོད་ལ། རང་ཉིད་གཙང་སྦྲ་དང་ལྡན་པས་ཀླུ་གནས་པའི་ཆུ་མིག་གི་འགྲམ་ལ་སོགས་པར། ཀླུ་སྨན་བཟང་པོ་དང་དཀར་མངར་གྱིས་སྦགས་པའི་ཉེར་སྤྱོད་རྣམས་དང༌། མཐུན་པའི་སྤོས་དང་ཤིང་རྩིའི་དུད་པ་བཏང་བ་ལ་ཆུ་གཙང་གིས་བྲན། འདིར་ཇ་ཆང་ཕྱེ་གསུར་སོགས་གཞོབ་ཀྱི་རིགས་ནི་མི་བྱའོ། ། དེ་ནས་མཆོད་པ་རྣམས། ཨོཾ་བཛྲ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་པ་རྣམས་སུ།
ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཉེ་བར་སྤྱོད་པ་རྣམས་དང་བསང་རྫས་མཆོད་པའི་ཡོ་བྱད་རྣམས་ཀྱིས་ནམ་མཁའི་ཁམས་གང་བར་གྱུར། ཨོཾ་བཛྲ་ཨརྒྷཾ་ནས་ཤབྡ་རོལ་མོ་བཅས་པས་བྱིན་གྱིས་བརླབས་ལ། སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱ། སྭ་བྷཱ་ཝས་སྟོང་པར་བསྒོམ། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་སྟེང་དུ། ཧྲཱིཿལས་བདག་ཉིད་སྤྱན་རས་གཟིགས་དབང་ཕྱུག་སྐུ་མདོག་དཀར་པོ། ཕྱག་གཡས་མཆོག་སྦྱིན་དང་གཡོན་པདྨ་བསྣམས་པ། རྒྱན་ཐམས་ཅད་ཀྱིས་བརྒྱན་པ། རྡོ་རྗེ་སྐྱིལ་མོ་ཀྲུང་གིས་བཞུགས་པའོ། ། རང་གི་མདུན་དུ་རིན་པོ་ཆེའི་བྲག་རི་གསེར་གྱི་བྱ་སྐྱིབས་ཅན་གྱི་དྲུང་ན།
མཁའ་ལྟར་སྔོ་བའི་མཆོད་པ་རྫིང་བུ་དང༌། འབབ་ཆུ་ལྷུང་ལྷུང་གི་སྒྲ་འབྱིན་པ། གཡུའི་ཁ་དོག་ཅན་གྱི་ནེའུ་གསིང་དང༌། སྐྱེད་མོས་ཚལ་དང༌། རིན་པོ་ཆེའི་ལྗོན་ཤིང༌། མེ་ཏོག་དང་ལོ་འདབ་གསར་པའི་ལྡིང་ཁང་དུ་གྲིབ་བསིལ་ཡིད་དུ་འོང་བ་འཇོ་བ། འདོད་པའི་ཡོན་ཏན་ཕུན་སུམ་ཚོགས་པས་གཏམས་ཤིང༌། ནོར་བུ་ཆུ་ཤེལ་གྱི་ཕོ་བྲང་ཉམས་དགའ་བར་བྱས་པའི་གནས་སུ། སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང་འདབ་མ་རྣམས་ལ་ཟླ་བའི་དཀྱིལ་འཁོར་རེ་རེའི་སྟེང་དུ་ནཱཾ་དགུ་ལས། དབུས་དང་ཕྱོགས་མཚམས་རྣམས་སུ་རིམ་པར་ཝ་རུ་ཎ་དཀར་པོ།
མཐའ་ཡས་དཀར་པོ། འཇོག་པོ་དམར་པོ། སྟོབས་ཀྱི་རྒྱུ་ནག་པོ། རིགས་ལྡན་དཀར་པོ། ནོར་རྒྱས་སེར་པོ། དུང་སྐྱོང་སེར་པོ། པདྨ་དཀར་པོ། ཆུ་ལྷ་དཀར་པོ་རྣམས་སྟོད་ལྷའི་ལུས་ཅན་ཐལ་མོ་སྦྱར་བའི་བར་དུ་ནོར་བུ་རིན་པོ་ཆེ་ཐོགས་པ། སྨད་སྦྲུལ་མཇུག་འཁྱིལ་པ། སྦྲུལ་མགོའི་གདེངས་ཀ་ཅན།
རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། གཡོན་ཕྱོགས་ནས་རང་དང་འདྲ་བའི་ཆུང་མས་བསྟེན་པའོ། ། རང་གི་སྙིང་ག་ནས་འོད་ཟེར་འཕྲོས་པས་འདོད་པའི་ཁམས་ན་གནས་པའི་ཀླུའི་རྒྱལ་པོ་རྣམས་ཀྱིས་གཙོར་བྱས་པའི་ཀླུ་དང་ས་བདག་ཐམས་ཅད་ཨོཾ་བཛྲ་ས་མཱ་ཛཿ ཏིང་ཤག་དང༌། རི་རབ་རྩེ་ནས་རྒྱ་མཚོའི་གཏིང་མཐར་ཐུག ། འཛམ་གླིང་ཡུལ་གྲུ་ཀུན་དུ་རབ་གནས་པའི། ། བསྟན་ལ་རབ་དགའི་ཀླུ་ཆེན་བརྒྱད་ཀྱིས་མཚོན། ། ཀླུ་དང་ས་བདག་རིགས་གྱུར་མ་ལུས་པ། ། དེ་རིང་མཆོད་པའི་སླད་དུ་སྤྱན་འདྲེན་ན། ། ལག་ན་རྡོ་རྗེའི་མཐུ་སྟོབས་དམ་ཚིག་དང༌། །
སྤྱན་རས་གཟིགས་དབང་ཐུགས་རྗེ་བྱིན་རླབས་ཀྱིས། ། ཐོགས་པ་མེད་པར་གནས་འདིར་གཤེགས་སུ་གསོལ། ། ནཱ་ག་རཱ་ཛ་ས་པ་རི་ཝཱ་ར་ཨེ་ཧྱེ་ཧི། ཞེས་དང༌། ཛཿཧཱུྃ་བཾ་ཧོཿཔདྨ་ཀ་མ་ལ་ཡ་སྟྭཾ། དེ་ནས་བསང་མཆོད་སྟོབ་པ་ནི། ཨོཾ་དཀོན་མཆོག་ཡོན་ཏན་གཏེར་གྱི་བྱིན་རླབས་དང༌། ། རྒྱུ་འབྲས་མི་བསླུ་ངེས་པའི་བདེན་སྟོབས་ཀྱིས། ། བསང་རྫས་མཆོད་སྤྲིན་ནམ་མཁའ་ཁེངས་པ་འདི། ། གདེངས་ཅན་ཡོངས་ཀྱི་ཉེར་འཚོ་མཆོག་གྱུར་ཅིག །
ཀྱེ་རྒྱ་ཆེན་སྦྱིན་པའི་འབྲས་བུ་ལེགས་སྨིན་པས། ། འཛད་མེད་འབྱོར་པ་ཕུན་ཚོགས་གཏེར་གྱི་བདག ། ཀླུ་ཆེན་བརྒྱད་པོ་ཀླུ་རིགས་གྲངས་མེད་བཅས། ། དགའ་བསྐྱེད་བསང་དང་མཆོད་སྤྲིན་འབུལ་བ་ནི། ། འོ་ཆབ་སྨན་གྱི་མཆོད་ཡོན་རྫིང་བུར་བསྐྱིལ། ། ཐང་ཆུར་སྐྱེས་པའི་མེ་ཏོག་ཨུཏྤལ་བཞད། ། དྲི་ཞིམ་སྤོས་མཆོག་སཱ་ལའི་ངད་པ་ལྡང༌། ། མཁན་ཤུག་སུར་དཀར་སྦ་སྙུག་སྟག་པ་སོགས། ། དབྱར་སྐྱེས་རྐང་འཐུང་མཐུན་རྫས་ཇི་སྙེད་དག ། གཏུལ་བའི་དུད་སྤྲིན་འདོད་ཡོན་ལྔ་འཇོ་ཞིང༌། །
ཉམས་གྲིབ་ཉེས་ཚོགས་སྦྱོང་བའི་བསང་མཆོད་དང༌། ། ཞུན་མར་ནོར་བུའི་སྒྲོན་མེས་མུན་པ་འཇོམས། ། རྒྱ་མཚོ་ལྦུ་བ་རྡོ་རྒྱུས་ཞོ་ཤ་གསུམ། ། ཆུ་སྲིན་སྡེར་མོ་དབང་ལག་པུ་ཤེལ་ཙེ། ། སྦྲུལ་ཤུན་རྨ་བྱའི་མདོངས་སོགས་འོ་ཆབ་དང༌། ། མཉམ་འདྲེས་བཏུང་བ་བྱུག་པའི་རྒྱ་མཚོ་ཆེ། ། དཀར་གསུམ་མངར་གསུམ་འཁུར་བ་ཤིང་ཐོག་རིགས། ། རོ་བཅུད་ནུས་གཏེར་ཞལ་ཟས་ཕྱེ་མར་དང༌། ། སྒྲ་བརྙན་རོལ་མོ་སྙན་པའི་གླུར་འཇོ་ཞིང༌། ། དཔག་ཡས་ནོར་བུའི་རྒྱན་ཕྲེང་དར་ཟབ་གོས། །
ཅི་འདོད་གཏེར་གྱི་བུམ་པ་བཟང་པོ་སོགས། ། ལེགས་བྲིས་མི་ཡུལ་ཉེར་སྤྱད་མཁོ་དགུ་ཡིས། ། མཆོད་དོ་ཀླུ་རྒྱལ་འཁོར་དང་བཅས་ལ་མཆོད། ། བསང་ངོ་ཉེས་སྐྱོན་ཉམས་གྲིབ་ཕོག་པ་བསང༌། ། སོ་སོའི་དབང་པོ་ལྔ་ཡི་ངང་དུར་དག ། འདོད་པའི་ཡོན་ཏན་མི་ཟད་རྒྱ་མཚོའི་ཀློང༌། ། ཅི་དགར་ལོངས་སུ་སྤྱད་པའི་བདེ་སྐྱིད་ཀྱིས། ། ཀུན་ནས་མྱོས་པའི་དབྱངས་སྙན་ལེན་གྱུར་ཅིག ། ས་ཆུ་རྡོ་ཤིང་གཉེན་པོ་གང་དག་ཏུ། ། ཐུབ་ཆོད་རྩོམ་པས་ཀླུ་དང་ས་བདག་རིགས། །
སྣད་པའི་ནད་དང་སྡུག་བསྔལ་ཀུན་སོས་ནས། ། ལྷ་ལུས་ལྟར་མཛེས་བདེ་དང་ལྡན་གྱུར་ཅིག ། བདག་ཅག་རྒྱུ་སྦྱོར་མི་དང་ཕྱུགས་བཅས་ལ། ། ཀླུ་གདོན་ལས་གྱུར་ནད་གདོན་བར་ཆད་དང༌། ། ཆུར་གཏད་ས་ལ་མནན་སོགས་གནོད་པ་ལས། ། སྤྲིན་བྲལ་ཟླ་བ་ལྟ་བུར་གྲོལ་བར་མཛོད། ། བསོད་ནམས་མཐོ་རིས་དགའ་ཚལ་ཡངས་པའི་ནང༌། ། ཚེ་ཡི་ལྗོན་ཤིང་རིང་པོར་བསྐྱེད་པ་ལས། ། མི་ནོར་ལོངས་སྤྱོད་སྲིད་པའི་ཕུན་ཚོགས་ཀྱི། ། ལོ་འདབ་ཕྱོགས་མེད་རྒྱས་པའི་ཕྲིན་ལས་མཛོད། །
ཡུལ་གྲུ་ཀུན་དུ་སད་སེར་མི་གཏོང་བར། ། ཐེན་ཞོད་འཚམ་པའི་བདུད་རྩིའི་ཆར་རྒྱུན་གྱིས། ། རྩྭ་ལྗང་ལོ་འདབ་སྟུག་པོས་ལ་ཀླུང་མཛེས། ། ལོ་ལེགས་འབྲུ་ཚོགས་འཕེལ་བའི་དགའ་སྟོན་སྩོལ། ། ཆོས་ཀྱི་སྦྱིན་པ་ནི། ཆོས་རྣམས་ཐམས་ཅད་རྒྱུ་ལས་བྱུང་ཞེས་སོགས་ནས། འོན་ཀྱང་སྐྱོབ་པའི་སྲས་སུ་སྐྱེ། ། རིན་ཆེན་ཆོས་བཤད་དགེ་བས་གདེངས་ཅན་རྣམས། ། གནོད་པ་ཀུན་བྲལ་སླད་མར་བདེ་འགྲོར་སྐྱེས། ། དཀོན་མཆོག་དམ་པའི་ཆོས་ཀྱི་སྣོད་གྱུར་ནས། །
ཐམས་ཅད་གཟིགས་པ་ཐོབ་པའི་རྒྱུར་གྱུར་ཅིག ། བཟོད་པར་གསོལ་ཞིང་གཤེགས་སུ་གསོལ་བ་ནི། ། དགྱེས་སྐྱེད་མཆོད་པའི་གནས་འདིར་བྱོན་པའི་ཀླུ། ། དགྱེས་མིན་མ་འབྱོར་ཉམས་སོགས་བཟོད་མཛད་དེ། ། དགྱེས་པའི་དྲིན་ལན་བླན་འདོད་ཤིང་རྟ་ལ། ། དགྱེས་པར་ཞོན་ནས་རང་རང་གནས་སུ་དེངས། ། ཞེས་དང༌། སླར་ཡང་འགྲོར་མ་འདོད་པའི་གདུག་པ་ཅན་རྣམས། མུཿཞེས་བསྐྲད་ཅིང་བྱ་ཁྱུང་གི་ཕྱག་རྒྱ་དང༌། ག་རུ་ཌ་ཙ་ལེ་ཙ་ལེ་སྭཱ་ཧཱས་བསྲུངས་ལ།
བཀྲ་ཤིས་ཀྱི་ཚིགས་བཅད་གང་རིགས་བརྗོད་དོ། ། ཀླུ་རྣམས་མཆོད་པའི་ཆོ་ག་འདི་བགྱིས་པའི། ། དགེ་བས་སྦྱིན་བཞིའི་ཕ་རོལ་ལེགས་ཕྱིན་ནས། ། དོན་གཉིས་ལྷུན་གྱིས་གྲུབ་པའི་ཕྲིན་ལས་ཀྱིས། ། སྲིད་གསུམ་སྡུག་བསྔལ་མཚོ་ལས་འདོན་པར་ཤོག ། ཅེས་ཀླུའི་བསང་མཆོད་ཀྱི་ཆོ་ག་གདེངས་ཅན་རོལ་པའི་ཆུ་གཏེར་ཞེས་བྱ་བ་འདི་ནི། དོན་གཉེར་དགེ་སློང་བྱམས་པ་བཀྲ་ཤིས་ཀྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་རྒ་ལོའི་ལུགས་ཀྱི་ཀླུ་གཏོར་དང་ཀླུ་བསང་གི་བརྗོད་བྱའི་སྙིང་པོ་བསྡུས་ཏེ། ཉམས་སུ་བླང་བདེར་བྲིས་པ་བཀྲ་ཤིས་པར་གྱུར་ཅིག། །། ༄༅། །ཞིང་ལྷ་ཆེན་པོ་འཁོར་བཅས་དབུ་འཕང་བསྟོད་ཅིང་མཆོད་པའི་ཆོ་ག་རྫོགས་ལྡན་སྤྲིན་ཕུང་ཞེས་བྱ་བ་བཞུགས།།
༄༅། །སྭསྟི་བི་ཛ་ཡནྟུ། དཔག་ཡས་ཐུགས་བསྐྱེད་སྨོན་ལམ་རྨད་བྱུང་གིས། ། གངས་ཅན་འགྲོ་ལ་ཅི་འདོད་དགའ་སྟོན་མཁན། ། བླ་མ་སྤྱན་རས་གཟིགས་དབང་གཙུག་བསྟེན་ནས། ། ཞིང་ལྷ་བསྟོད་ཅིང་མཆོད་པའི་ཆོ་ག་བརྩམ། ། དེ་ལ་ཞིང་ལྷའི་རྟེན་རྡོ་དཀར་གསུམ་མར་གྱིས་བརྒྱན་པ་བཙུགས། ཤིང་རྩི་བལ་ཚོན་གྱིས་བརྒྱན་པ་དང༌། རིན་པོ་ཆེ། དར་ཚོན། སྨན་བཟང་པོ།
འབྲུ་སྣ་ཚོགས། ས་སྣ། ཆུ་སྣ། དཀར་མངར་ཇ་བཟང་སོགས་བསགས་པའི་གཏེར་གཞུག ས་ལྷ་དང་ཞིང་ལྷ། ཀླུ་དང་གཉན་གྱི་གཏོར་མ། གཞན་ཡང་གཞི་བདག་གཏོར་མ་ཕྱེ་མར་ཇ་ཆང༌། བསང་རྫས་རྣམས་ཅི་འབྱོར་བཤམས། ཐོག་མར་བསང་གི་བདག་མདུན་མཆོད་པ་སྔོན་དུ་སོང་ནས། ཕྱྭ་གཡང་དགུག་པའི་གོང་དེར།
གཞི་བདག་ལ་དཀར་གཏོར། དེ་ནས་འདིའི་ཡོ་བྱད་རྣམས། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྒྲོམ་བུ་ཡངས་ཤིང་རྒྱ་ཆེ་བའི་ནང་དུ་རིན་པོ་ཆེ་དང༌། འབྲུ་བཅུད། ཟས་ནོར་ལ་སོགས་པ་ལྷ་མིའི་འབྱོར་བ་ཕུན་སུམ་ཚོགས་པས་ཡོངས་སུ་གང་བ་དང༌། གཞན་ཡང་རྟེན་དང་སྤྱན་གཟིགས། དཀོར་ནོར་བསང་རྫས་རྣམས་དྭངས་ཤིང་ཐོགས་པ་མེད་པ་མགྲོན་རྣམས་ཀྱི་དབང་པོ་ལྔའི་སྤྱོད་ཡུལ་དུ་འདོད་པའི་ཡོན་ཏན་བསམ་གྱིས་མི་ཁྱབ་པ་འབྱུང་བར་གྱུར་པར་བསམས་ལ། སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབ་ཅིང་སྤེལ།
དེ་ནས། རང་གི་སྙིང་གའི་འོད་ཟེར་གྱིས་ས་ལྷ་ཞིང་ལྷ་ཀླུ་གཉན་འཁོར་དང་བཅས་པ་སྤྱན་འདྲེན་པར་བསམས་ལ། ཧྲཱིཿདཔལ་འབྱོར་འདོད་དགུའི་དགའ་སྟོན་འབྱུང་བའི་གཞི། ། ས་ལྷ་བརྟན་མ་ཞིང་ལྷ་ཚངས་པ་ཆེ། ། ཀླུ་རིགས་ལྔ་དང་གཉན་ཆེན་སྡེ་བཞིར་བཅས། ། འདི་ན་འབོད་དོ་རིངས་པར་ཚུར་གཤེགས་ཤིག ། བཞུགས་སུ་གསོལ་བ་ནི། ཀྱེ་སེམས་རྒྱུད་རང་བཞིན་གཤིན་པའི་ཞིང་ས་ལ། ། བསོད་ནམས་ས་བོན་རྨ་མེད་བཏབ་ལས་སྐྱེས། ། རྫུ་འཕྲུལ་མཐུ་སྟོབས་སྙེ་མ་གཡུར་ཟ་བ། །
སྲིད་པའི་ལྷ་རྣམས་རྟེན་འདིར་བརྟན་པར་བཞུགས། ། དངོས་གཞི་དཔངས་བསྟོད་ཅིང་མཆོད་པ་སྟོབ་པ་ནི། ཀྱེ་དང་པོར་ཞིང་ལྷ་བསྟོད་པ་གང་དུ་སྲིད། ། གངས་ཅན་ལྗོངས་ཀྱི་ཁོར་ཡུག་ཡངས་པར་སྔོན། ། ཐུབ་མཆོག་བསྟན་པའི་སྣང་བྱེད་མ་ཤར་བར། ། མི་མིན་གྱིས་བཟུང་མཐའ་འཁོབ་མུན་འཐིབས་ཚེ། ། བསིལ་ལྡན་འགྲོ་བ་འདུལ་བར་དམ་བཅའི་རྟ། ། སྨོན་ལམ་མི་དམན་ཁ་ལོ་ལེགས་བསྒྱུར་བ། ། སྤྱན་རས་གཟིགས་སྤྲུལ་ཡལ་གའི་རི་དྭགས་གཟུགས། ། ཧ་ལུ་མཉྫུ་ཞེས་བྱ་འཕགས་པ་ལས། །
དགེ་བསྙེན་སྡོམ་པའི་བསླབ་གཞི་ལེགས་མནོས་ཏེ། ། གངས་ཅན་བྲག་ལ་བསམ་གཏན་བསྒོམ་གྱིན་གནས། ། གང་ཚེ་སྒྲོལ་མའི་སྒྱུ་འཕྲུལ་བྲག་སྲིན་མོ། ། སྤྲེའུའི་གཟུགས་བཟུང་རྣམ་འཕྲུལ་དུ་མ་ཡིས། ། དགེ་བསྙེན་འཕྱོན་འདྲིད་བརྩམས་པར་འཕགས་པ་ཡི། ། ཞལ་ནས་བཟའ་ཚོར་བཏུབ་པའི་བཀའ་སྩལ་མནོས། ། ནམ་ཞིག་འགྲོ་བ་དྲུག་ནས་མངོན་འཕོས་པའི། ། ཤེས་རྒྱུད་ཐ་དད་སྤྲེལ་ཕྲུག་དྲུག་བཙས་པ། ། ལྷོ་ཕྱོགས་ནགས་སུ་བསྐྱལ་བ་རིང་ཞིག་ནས། ། མི་མིན་སྤྲེལ་མིན་བུ་ཚ་མང་འཕེལ་བ། །
བཀྲེས་པས་ཟས་གོས་སློང་བའི་རྣམ་པ་ཅན། ། དེ་མཐོང་འགྱོད་ཅིང་འཕགས་པའི་སྤྱན་སྔར་ཕྱིན། ། ཁྱིམ་ཐབ་སྡིག་པའི་རྒྱུར་སོང་མ་རངས་པར། ། འཕགས་པའི་ཞལ་ནས་འདི་ནི་ཆེས་ལེགས་ཏེ། ། དེ་ལས་མི་ཡི་རྒྱུད་འཕེལ་བདག་ཅག་གིས། ། གདུལ་བྱ་དམ་པའི་ཆོས་ཀྱི་སྣོད་འགྱུར་ཞེས། ། ཕྱོགས་དེར་རིན་ཆེན་རྣམ་ལྔའི་ཕྱེ་མས་གཏོར། ། ནས་གྲོ་སྲན་སོགས་འབྲུ་རིགས་བདུན་སྩལ་ནས། ། མིའུ་རིགས་དྲུག་ནོར་དང་ཟས་སྐལ་དུ། ། ལེགས་པར་སྨིན་འགྱུར་སྨོན་ལམ་ལུང་བསྟན་སྩལ། །
དགེ་བསྙེན་དེ་ཐོས་ཕྱིར་འོང་དཔྱིད་ཀྱི་དཔལ། ། དར་བབས་དུས་སུ་ཞིང་ལྷ་གཉེན་པོ་དག ། ལོ་ལེགས་གྲོགས་སུ་བསྒོས་ནས་རང་ཉིད་ཀྱི། ། དགེ་བའི་སྨོན་ལམ་ལྷན་ཅིག་ས་བོན་བཏབ། ། སྟོན་དུས་ལོ་ཐོག་ལེགས་སྨིན་འབྲུ་ཡི་ཚོགས། ། སྐྱེ་འགྲོའི་ཉེར་ཚོ་རྒྱུན་ཆད་མེད་པར་དར། །

ཡང་ཅིག་ཞིང་ལྷ་གསོལ་མཆོད་གང་དུ་སྲིད། ། འགྲོ་བ་སྤྱི་མཐུན་ལས་དཀར་ས་བོན་ཞིག ། སྲིད་པ་ས་ཡི་རྒྱལ་མོས་མངལ་བཟུང་བས། ། ནམ་ཞིག་རིན་ཆེན་སྙེ་མ་བདུན་སྐྱེས་པ། ། མ་མ་མཚོ་སྨན་རྒྱལ་མོའི་ལག་པར་སོན། ། དམུ་རྗེ་བཙན་པོས་དམུ་ལུག་རིན་གྱིས་བསྒྲུབས། ། མ་འོངས་རིགས་བརྒྱུད་རྒྱས་པའི་ཟས་སྐལ་དུ། ། དཔྱིད་ཀ་ཕུན་ཚོགས་ས་ཡི་ཐིག་ལེ་ཞིག ། ཁྱུང་དཀར་གཉའ་བཅིངས་གཤོལ་གྱིས་རྨོས་རོལ་དུ། ། འབྲུ་ཚོགས་རྣམ་བདུན་ས་བོན་ལེགས་པར་བཏབ། ། ས་བདག་ཆེན་པོ་ཞིང་ལྷ་ཚངས་པ་དང༌། །
གཉན་ཆེན་སྡེ་བཞི་ཀླུ་རིགས་ལྔར་བཅས་ལ། ། རིན་ཆེན་གཙང་མའི་ཕུད་སྐྱེམས་ཀྱིས་གཏོར་ཞིང༌། ། དུས་སུ་སྤྲིན་སྡུད་ཆར་གྱི་རྒྱུན་ཕབ་ནས། ། ལོ་ལེགས་འབྲུ་འཕེལ་བྱེད་པའི་གྲོགས་བཅོལ་ཏེ། ། གེགས་མེད་སྨིན་པའི་ཤིས་པར་བརྗོད་པའི་མཐུས། ། འབྲུ་སྣ་བདུན་གྱི་ལོ་ཐོག་ལེགས་སྐྱེས་པའི། ། འཆི་མེད་ཉེར་འཚོ་འགྲོ་བའི་དཔལ་དུ་དར། ། སྔོན་རབས་ཇི་ལྟར་སྲིད་པ་དེ་བཞིན་བདག ། སྦྱིན་བདག་གིས་མཚོན་འགྲོ་ལ་ཕན་གདགས་ཕྱིར། ། འགྲོ་བའི་གསོས་སྨན་བླ་མེད་ལོ་ལེགས་ཀྱི། །
དཔལ་འབྱོར་ཕུན་ཚོགས་སྒོ་བརྒྱ་དབྱེ་བའི་ཕྱིར། ། སྣུམ་གཤེར་ཤིན་ཏུ་སྦྱངས་པའི་ཞིང་ས་ལ། ། ཞིང་ལྷ་ཆེན་པོ་འཁོར་དང་བཅས་པའི་རྟེན། ། ཅི་འདོད་འབྱུང་བ་དབང་གི་རྒྱལ་པོ་ལ། ། ཅོ་འདྲིར་བཟོད་པའི་རིན་ཆེན་གོར་མ་གསུམ། ། ཁྱེད་རྣམས་འགོ་བའི་རྟེན་དུ་བཅས་པ་ལ། ། རྣམ་རྒྱལ་ཁང་བཟང་ལྟ་བུར་བྱིན་བརླབས་ནས། ། ལྷ་དབང་བརྒྱ་བྱིན་ལྟ་བུར་མངའ་གསོལ་ནས། ། དབུ་འཕང་གསེར་གྱི་རྒྱལ་མཚན་ལྟ་བུར་བསྟོད། ། ཕང་ཕུང་ལོ་འདབ་གཞོན་ནུའི་ལྡིང་ཁང་ན། །
ཡིད་འོང་གྲིབ་བསིལ་འཇོ་བའི་དབྱར་སྐྱེས་ཕྲེང༌། ། དཀར་མོ་ལུག་གི་བལ་ཚོན་སྤྲིན་དཀར་གྱི། ། ཕུང་པོ་རྣམ་པར་གཡོ་འདྲའི་སྤྱན་གཟིགས་འབུལ། ། གསེར་དངུལ་རིན་ཆེན་ནོར་བུ་དབྱིག་གི་གཏེར། ། དྲི་ལྔ་སྨན་སོགས་རྫས་མཆོག་ཉི་ཤུ་ལྔ། ། གྲོ་ནས་སྲན་སོགས་སྣ་ཚོགས་འབྲུ་ཡི་གཏེར། ། དར་གོས་རྣམ་ལྔ་དཀར་མངར་ཟས་ཀྱི་རིགས། ། གསེར་སྐྱེམས་ཕུད་ཀྱི་རླབས་ཕྲེང་མཁའ་ལ་འཕྱོ། ། ཕྱེ་མར་གངས་རིའི་སྤུན་ཟླ་བ་ལིནྟཿ། ། སྤོས་ཤིང་སྣ་དགུ་གཏུལ་བའི་དུད་སྤྲིན་གྱི། །
ལག་པས་ནམ་མཁའི་སྒེག་མོར་འཁྱུད་སྙམ་ཅན། ། ས་ལྷ་བརྟན་མ་ཞིང་ལྷ་ཚངས་པ་ཅན། ། ཀླུ་རིགས་ལྔ་དང་གཉན་ཆེན་སྡེ་ཚོགས་བཅས། ། དགྱེས་པའི་མཐུན་རྫས་ཉིད་དུ་འབུལ་ལགས་ན། ། བཞེས་ནས་རྟེན་རྫས་རྣམས་ལ་བརྟན་པར་བཞུགས། ། སྦྱིན་པའི་བདག་པོའི་སྐྱེ་ཞིང་ཐམས་ཅད་དུ། ། འབྲས་བུའི་ལང་ཚོ་ཉམས་བྱེད་བཙའ་དང་སད། ། རྡོ་རྗེའི་ཆར་དང་འབུ་སྲིན་གནོད་པ་རྣམས། ། མི་འབྱུང་སྲུང་བའི་མེལ་ཚེ་མ་གཡེལ་ཞིག ། ཕྱོགས་རྣམས་ཆར་སྤྲིན་ལང་ལིང་འཁྲིགས་པ་ལས། །
ཐེན་ཞོད་འཚམ་པའི་བདུད་རྩིའི་ཆར་རྒྱུན་གྱིས། ། ནོར་འཛིན་བུ་མོའི་བཞིན་རས་ཉེར་བཀྲུས་པས། ། སྔོ་བསངས་འཇོ་སྒེག་ལང་ཚོ་ངོམ་པར་མཛོད། ། ཕང་ཕུང་ལོ་འདབ་སྟུག་པོའི་གོས་བཟང་ཅན། ། ཆེར་སྟུག་མྱུ་གུའི་ལང་ཚོ་སྐྱེད་བསྲིངས་རྩེར། ། འབྲུ་ཚོགས་དུས་སུ་ལེགས་སྨིན་སྙེ་མ་ཡི། ། ཁུར་བུས་རྣམ་པར་དུད་པའི་དུས་སྟོན་སྩོལ། ། ཞིང་ལྷ་ས་བདག་ཡུལ་བདག་འཁོར་བཅས་ཀྱིས། ། རྒྱ་གར་ལི་དང་བལ་པོ་རྒྱ་ནག་སོགས། ། ཡུལ་གྲུ་ཀུན་གྱི་འབྲུ་ཚོགས་འཕེལ་བའི་གཡང༌། །
ཐམས་ཅད་འདི་ན་འགུགས་པའི་ཆོ་ག་སྒྲུབས། ། འཛམ་གླིང་ཤཱཀྱའི་རིགས་སྲས་བལྟམས་པ་ན། ། རི་ཀླུང་དབྱར་སྐྱེས་འབྲས་བུ་གཡུར་ཟ་བས། ། དོན་ཀུན་གྲུབ་མཚན་གསོལ་བའི་བདེན་པ་ཡིས། ། དེང་འདིར་ལོ་ལེགས་སྨིན་པའི་བཀྲ་ཤིས་སྩོལ། ། ཞེས་བརྗོད་ཅིང་བསང་གི་ཕྱྭ་གཡང་དགུག་པ་སོགས་མཇུག་གི་བྱ་བ་རྣམས་བྱའོ། ། དེ་ནས། འཇིག་རྟེན་ཁམས་སུ་བདེ་ལེགས་དཔལ་འབྱོར་སྒོ། ། ཡངས་པར་འབྱེད་ལ་རྫུ་འཕྲུལ་དབང་ཆེ་བས། ། འཇིག་རྟེན་མཆོད་རྟེན་བཞག་པའི་དགེ་བ་ཡིས། །
ལུས་ཅན་མི་ཟད་གཏེར་ལ་སྤྱོད་གྱུར་ཅིག ། ཅེས་པའི་བསྔོ་བ་སྨོན་ལམ་གྱིས་མཐའ་བརྒྱན་པར་བྱའོ། ། ཞེས་ཞིང་ལྷ་ཆེན་པོ་འཁོར་བཅས་དབུ་འཕང་བསྟོད་ཅིང་མཆོད་པའི་ཆོ་ག་རྫོགས་ལྡན་སྤྲིན་ཕུང་ཞེས་བྱ་བ་འདི་ནི། སྨྱུག་འཛིན་དམ་པ་ཀུན་དགའ་བཀྲ་ཤིས་ཀྱིས་བསྐུལ་བའི་ངོར། སྔོན་གྱི་ཡིག་རྙིང་ཞིག་གི་སྨོས་དོན་བརྗོད་བྱར་བཟུང་ནས་བནྡེ་ཚུལ་ཁྲིམས་རིན་ཆེན་ཞེས་བགྱི་བས། རབ་བྱུང་འདོད་པའི་ན་ཚོད་ལྡན་གྱི་གནམ་ལོའི་ས་ག་ཟླ་བར་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་བཀྲ་ཤིས་པར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
