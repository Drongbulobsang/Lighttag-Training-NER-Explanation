གསུང་འབུམ། ཚུལ་ཁྲིམས་རིན་ཆེན།
པོད ༡༥༡
ཐུབ་པ་གནས་བརྟན་འཁོར་དང་བཅས་པའི་བསང་མཆོད་ཀྱི་རིམ་པ་རྫོགས་ལྡན་བསོད་ནམས་སྤྲིན་ཕུང་།
༼ཏ༽ ༄༅། །ཐུབ་པ་གནས་བརྟན་འཁོར་དང་བཅས་པའི་བསང་མཆོད་ཀྱི་རིམ་པ་རྫོགས་ལྡན་བསོད་ནམས་སྤྲིན་ཕུང་ཞེས་བྱ་བ་བཞུགས་སོ།། མཁྱེན་བརྩེ་ནུས་པའི་འོད་རྡུལ་ལྷུང་ཙམ་གྱིས། ། སྲིད་ཞིའི་དགེ་ལེགས་སྦྲང་རྩིའི་རྒྱལ་མཚན་ཚལ། ། གཅིག་ཅར་བཞད་པ་ཐུབ་མཆོག་ཉིན་མོར་བྱེད། ། འཁོར་བཅས་དགྱེས་པའི་བསང་མཆོད་ཆུ་འཛིན་སྤྲོ། ། འདིར་ཐུབ་པ་གནས་བརྟན་བཅུ་དྲུག་བཅས་པའི་བསང་མཆོད་བྱ་བས། ཉེར་སྤྱོད་ཕྱེ་མར་ཤིང་རྩི་སྣ་ཚོགས་ཀྱི་དུད་པ་བཏང་བ་སྤྱི་ལྟར་བྱས་ལ། བསང་མཆོད་གཞན་དང་མ་འབྲེལ་ཚེ། སངས་རྒྱས་ཆོས་སོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ།
སྤྱན་འདྲེན་ནི། ཧྲཱིཿརང་ཉིད་ལྷར་གསལ་སྙིང་གའི་ས་བོན་ལས། ། འོད་ཟེར་ཕོ་ཉ་གྲངས་མེད་འཕྲོས་པའི་མོད། ། རང་བཞིན་ལྷུན་གྲུབ་གར་བཞུགས་གནས་རྣམས་ནས། ། ཐུབ་དབང་གནས་བརྟན་འཁོར་བཅས་ད་ཚུར་སྤྱོན། ། བཞུགས་སུ་གསོལ་བ་ནི། ནམ་མཁར་འཕྲོག་བྱེད་བརྒྱད་ཀྱིས་བཏེག་པའི་ཁྲིར། ། ཆུ་སྐྱེས་ཟླ་བ་བཀོད་ལེགས་གདན་སྟེང་ལ། ། སྟོན་པ་བསྟན་སྐྱོང་གནས་བརྟན་འཁོར་ཚོགས་བཅས། ། འགྲོ་བའི་དོན་ཕྱིར་དེ་སྲིད་བརྟན་པར་བཞུགས། །
གསལ་གདབ་པ་ནི། བསོད་ནམས་བརྒྱ་ཕྲག་གིས་བསྐྲུན་དགེ་མཚན་དང༌། ། དཔེ་བྱད་འབར་བ་ཀུན་མཁྱེན་ཉི་མའི་གཉེན། ། ཆོས་གོས་གསུམ་མཛེས་རྡོ་རྗེ་སྐྱིལ་ཀྲུང་བཅས། ། བདུད་འདུལ་མཉམ་པར་བཞག་པའི་ཕྱག་རྒྱས་བཞུགས། ། འཁོར་དུ་ལུང་རྟོགས་བསྟན་པ་འཛིན་སྐྱོང་དང༌། ། སྤེལ་བར་གཉེར་གཏད་གནས་བརྟན་དགྲ་བཅོམ་ཚོགས། ། མཚམས་སྤྲིན་ཕུང་པོ་འཆར་ཀའི་མ་ཟླུམ་དང༌། ། མཉམ་པར་འགྲོགས་ལྟར་ངོ་མཚར་མིག་གི་དཔྱིད། ། ཡན་ལག་འབྱུང་དང་མ་ཕམ་ནགས་ན་གནས། །
དུས་ལྡན་རྡོ་རྗེ་མོ་བུ་བཟང་པོ་པ། ། གསེར་བེའུ་བྷཱ་ར་དྷྭ་ཛ་གསེར་ཅན་མཆོག ། འཕགས་པ་བ་ཀུ་ལ་དང་སྒྲ་གཅན་འཛིན། ། ལམ་ཕྲན་བྷཱ་ར་དྷྭ་ཛ་བསོད་སྙོམས་ལེན། ། ལམ་བརྟན་ཀླུའི་སྡེ་སྦེད་བྱེད་མི་ཕྱེད་པ། ། རང་རང་འཁོར་གྱི་ཐོས་སྒྲོགས་དགྲ་བཅོམ་བཅས། ། ཀུན་གྱི་ཞབས་འབྲིང་དགེ་བསྙེན་དྷརྨཱ་ཏཱ། ། ཐང་ཛུའི་ཛུང་གི་རྒྱལ་ཁབ་འཕགས་པའི་ཚོགས། ། བསོད་ནམས་ཤིང་རྟས་གཡར་འདྲེན་ཧ་ཤང་དང༌། ། ཆོས་འཁོར་བསྲུང་ཞིང་དེ་ཡི་མི་མཐུན་ཕྱོགས། །
མཐར་བྱེད་རྒྱལ་པོ་ཆེན་པོ་བཞི་དང་བཅས། ། ཀུན་གསལ་དབང་སྔོན་ཞུན་མའི་རྩིག་ལོགས་སུ། ། རྣམ་རིག་ཚངས་པའི་རྫུ་འཕྲུལ་པིར་གྱི་རྩེས། ། མཐོང་ན་མི་མཐུན་མེད་པའི་གཟུགས་བརྙན་འབུམ། ། བཀྲག་ཆེར་བྲིས་པའི་ལྟད་མོ་ལྷམ་མེར་གསལ། ། བསང་མཆོད་སྤེལ་བ་ནི། ཨོཾ་ཨཱཿཧཱུྃ། བདེ་གཤེགས་སྐུ་གསུང་ཐུགས་ཀྱི་གསང་བ་གསུམ། ། འབྲུ་གསུམ་རྣམ་པར་ཤར་བའི་སྦྱོང་སྤེལ་གྱིས། ། མཆོད་རྫས་བསང་རྫས་རྣམ་དག་ཡེ་ཤེས་ཀྱི། །
རང་སྣང་འགག་མེད་བསྐལ་པར་འབྱུང་གྱུར་ཅིག ། བསང་མཆོད་སྟབ་པ་ནི། རིང་ནས་ཉེར་སྤྱད་འདོད་པའི་ཡོན་ཏན་ལ། ། བསགས་བསུང་ཉེས་སྐྱོན་འཕགས་པ་རྣམས་ལ་མེད། ། གང་ཕྱིར་ཅི་འདོད་ལྷུན་གྲུབ་འཇོ་བ་དང༌། ། དག་པའི་བདག་ཉིད་གཙང་བྱར་ཅི་ཞིག་མཆིས། ། འོན་ཏེ་བདག་སོགས་བསོད་ནམས་ཚོགས་བསག་དང༌། ། སྒོ་གསུམ་ཉེས་སྐྱོན་དུཿཁ་སྦྱང་ཕྱིར་དུ། ། ཡན་ལག་བརྒྱད་ལྡན་མཆོད་ཡོན་ཞབས་བསིལ་དང༌། ། ཆུ་སྐྱེས་ཐང་སྐྱེས་འདབ་སྟོང་བདུག་པའི་སྤྲིན། །
སྣང་གསལ་དྲི་ཆབ་བཤོས་དང་སིལ་སྙན་དབྱངས། ། དྲི་འཛིན་ཚིམ་པར་བྱེད་པའི་སྨན་སྤོས་དང༌། ། དབྱར་སྐྱེས་ལེགས་བྲིས་རྐང་འཐུང་གཞོན་དུ་ཡི། ། ཡལ་འདབ་མེ་ཏོག་འབྲས་བུ་གཡུར་ཟ་བ། ། མཚུན་ཟར་བསྲེགས་པའི་དྲི་ཞིམ་རྫོགས་ལྡན་སྤྲིན། ། མ་དག་ཉེས་སྐྱོན་མཐུན་པ་མིན་པའི་ཕྱོགས། ། ལེགས་སྦྱངས་གཟུགས་སྒྲ་དྲི་རོ་རེག་བྱའི་དཔལ། ། ཅི་ཡང་འཇོ་བས་ཞིང་ཀུན་ཁྱབ་པ་འདིས། ། སྐྱབས་ཀྱི་དམ་པ་དཀོན་མཆོག་གསུམ་གྱི་ངོས། ། ལྷ་མིའི་སྟོན་པ་བཅོམ་ལྡན་ཟས་གཙང་སྲས། །
གནས་བརྟན་བཅུ་དྲུག་དགྲ་བཅོམ་ཞབས་འབྲིང་བ། ། སྐལ་བཟང་ཧ་ཤང་བཀའ་སྡོད་རྒྱལ་ཆེན་བཅས། ། བསང་ངོ་མཆོད་དོ་དགྱེས་པའི་ཚུལ་གྱིས་བཞེས། ། བདག་ཅག་ཡོན་སྦྱོར་གྱིས་མཚོན་སེམས་ཅན་གྱི། ། རང་བཞིན་བཅས་པའི་སྡིག་ལྟུང་ཉེས་སྐྱོན་རྣམས། ། སྤྲིན་བྲལ་མཁའ་ལྟར་དག་པའི་བདག་ཉིད་སྩོལ། ། འདོད་དོན་གསོལ་བ་ནི། བདེ་ལེགས་འབྱུང་གནས་རྒྱལ་བའི་ལུང་རྟོགས་ཆོས། ། མཁས་ཚུལ་གསུམ་གྱི་སྣང་བྱེད་བརྩེ་བ་ཆེ། ། རྒྱལ་ཚབ་ཀུན་བཟང་བཅས་པའི་རིང་ལུགས་མཆོག །
ཕྲིན་ལས་སྣང་བས་ཕྱོགས་མཐར་འགེངས་པར་ཤོག ། སྡེ་སྣོད་གསུམ་དང་གསང་ཆེན་རྒྱུད་ཀྱི་དོན། ། འཛིན་འཆད་མཁས་བཙུན་གྲུབ་པའི་དབང་ཕྱུག་རྣམས། ། འཆད་རྩོམ་བརྩད་པས་རྒྱལ་བསྟན་ཉིན་མོར་བྱེད། ། འཁོར་བའི་མུན་འཕྲོག་ཡུན་རིང་བརྟན་པར་མཛོད། ། བསྟན་པའི་སྣང་བྱེད་བརྩེ་ཆེན་སྙིང་པོ་དང༌། ། ཀུན་དགའ་བཟང་བསྟེན་དཔྱད་གསུམ་རྣམ་དག་གི ། རྗེས་འཇུག་བཤད་སྒྲུབ་ལྷུར་ལེན་ངུར་སྨྲིག་འཆང༌། ། གྲངས་མེད་འདུས་པས་དབྱིག་འཛིན་དོག་པོར་མཛོད། ། དཀོན་མཆོག་མཆོད་དང་དགེ་འདུན་བསྙེན་བཀུར་མཁན། །
སྦྱིན་བདག་རྣམས་ཀྱི་བདེ་དགའ་རིགས་རྒྱུད་བཅས། ། སྟོབས་འབྱོར་ཚེ་རིང་རྫོགས་ལྡན་འཁོར་སྒྱུར་གྱི། ། མངའ་ཐང་ཐམས་ཅད་དེ་དེར་འཕོས་སྙམ་མཛོད། ། ཡུལ་གྲུ་འདིས་མཚོན་ལྗོངས་འཁོད་སེམས་ཅན་ཁམས། ། བདེ་སྐྱིད་ལོ་ལེགས་དཔལ་འབྱོར་རྒྱས་པ་ལ། ། རྗེས་ཆགས་དགེ་བ་བཅུ་ཡང་དེ་དག་གི ། སྒོ་གསུམ་ལ་ཞུགས་ལོངས་སུ་སྤྱོད་སྙམ་མཛོད། ། ཚུལ་འདིར་འབད་མེད་བྱང་ཆུབ་སྙིང་པོའི་བར། ། དལ་བའི་མཚོ་ལྡན་སྐྱབས་གསུམ་ཟླ་བ་ཡི། ། ཅོད་པཎ་ལེགས་འཆང་ལྔ་རིག་རྒྱན་གྱིས་མཛེས། །
ཆོས་ཀུན་སྙན་ངག་རྒྱུད་མངས་གླུར་འཇོ་མཛོད། ། རྣམ་དཀར་དགེ་བས་མཁའ་མཉམ་འགྲོ་བ་ཡི། ། སྡིག་སྒྲིབ་ཉེས་ལྟུང་ཉེས་པ་ཀུན་སྦྱངས་ནས། ། ཚོགས་གཉིས་རྫོགས་པའི་སྙིང་པོ་ཆོས་གཟུགས་སྐུ། ། ཟུང་འཇུག་ལ་གོར་གྲུབ་པ་ཉིད་གྱུར་ཅིག ། ཕྱྭ་གཡང་དགུག་པ་ནི། ཧྲཱིཿའཇིག་རྟེན་གསུམ་གྱི་དགའ་བདེ་དཔལ་འབྱོར་དང༌། ། འཇིག་རྟེན་ལས་འདས་མཁྱེན་བརྩེ་ནུས་པའི་དཔལ། ། ཐམས་ཅད་དཀོན་མཆོག་གསུམ་གྱི་བདེན་པའི་མཐུས། ། ཚུར་བསྡུས་སྡེ་བཞིའི་དཔལ་ཀུན་འཕེལ་བར་མཛོད། །
བསང་མཆོད་གཞན་དང་འབྲེལ་ན་མི་དགོས་ཀྱང༌། མ་འབྲེལ་ན་གཤེགས་གསོལ་ནི། ཐུགས་རྗེའི་སེམས་ཅན་དོན་ཕྱིར་བྱོན་པའི་མགྲོན། ། ཡིད་ཅན་མངོན་འདོད་རེ་བ་ཡོངས་བསྐངས་ནས། ། སྐྱེ་མེད་དབྱིངས་སུ་བཞུད་པའི་ཚུལ་སྟོན་ཡང༌། ། སྨོན་ལམ་དབང་གིས་མ་འགག་སྐུར་སྟོན་ཅིག ། སྨྲས་པ། འདོད་ཡོན་ལྔ་རྫོགས་མཆོད་པས་རབ་འབྱམས་ཞིང༌། ། འགེངས་པ་ཀུན་ཏུ་བཟང་པོའི་སྤྱོད་པར་སྙད། ། དངོས་གྲུབ་ཅི་འདོད་འཇོ་བས་སྔོན་རབས་ཀྱི། །
མི་བདག་བསོད་ནམས་མཐུ་དཔལ་རྗེས་སུ་འཇུག ། ཚུལ་འདིར་འབད་པའི་རྣམ་དཀར་དགེ་བས་བདག ། མཆོད་ཡུལ་འཕགས་བཞི་མཆོད་པས་མཉེས་བྱེད་ཅིང༌། ། སྦྱིན་ཡུལ་འགྲོ་དྲུག་སྦྱིན་པ་རྣམ་བཞི་ཡི། ། རེ་བ་བསྐང་བའི་མགོན་པོ་ཉིད་གྱུར་ཅིག ། ཅེས་ཐུབ་པ་གནས་བརྟན་འཁོར་དང་བཅས་པའི་བསང་མཆོད་ཀྱི་ཆོ་ག་རྫོགས་ལྡན་སྤྲིན་ཕུང་ཞེས་བྱ་བ་འདི་ནི། ཀུན་དགའ་རིན་ཆེན་གྱིས་བསྐུལ་ངོར་ཚུལ་རིན་གྱིས་ས་དཀར་བསམ་འགྲུབ་གླིང་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
