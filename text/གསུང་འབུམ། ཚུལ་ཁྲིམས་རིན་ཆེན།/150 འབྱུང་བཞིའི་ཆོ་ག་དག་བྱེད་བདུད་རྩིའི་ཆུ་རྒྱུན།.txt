གསུང་འབུམ། ཚུལ་ཁྲིམས་རིན་ཆེན།
པོད ༡༥༠
འབྱུང་བཞིའི་ཆོ་ག་དག་བྱེད་བདུད་རྩིའི་ཆུ་རྒྱུན།
༼ཏ༽ ༄༅། །འབྱུང་བཞིའི་ཆོ་ག་དག་བྱེད་བདུད་རྩིའི་ཆུ་རྒྱུན་ཞེས་བྱ་བ་བཞུགས།། སངས་རྒྱས་རིགས་མཆོག་རྣམ་བཞིའི་བསྡུས་པའི་མགྲོན། ། རིགས་མཐུན་རྫས་ཀྱིས་སོ་སོར་མཆོད་བྱས་པས། ། ལུས་ཅན་འབྱུང་བ་འཁྲུགས་པའི་ནད་གདོན་བགེགས། ། ཞི་བྱེད་བརྒྱུད་ལྡན་གདམས་པའི་བདུད་རྩི་སྤེལ། ། ཕ་དམ་པས་མཛད་པའི་འབྱུང་བཞིའི་གཏོར་མ་གླུད་དང་བཅས་པ་གཏང་བ་ལ། སྦྱོར་དངོས་རྗེས་གསུམ་ལས། དང་པོ་ནི་ཉེར་སྤྱོད་བདུན་དང༌། སྡེར་མ་སོགས་ལོ་གྲངས་ཀྱི་གཏོར་མ་ཤོང་བའི་སྣོད་བཞི་དང༌།
གླུད་གཏོར་བཤམ་པའི་ཐེབ་གཅིག་རྣམས་སུ་རིམ་པ་བཞིན། ཟླ་གམ་ལ་རིལ་བུ་ལྔ། གྲུ་གསུམ་ལ་རིལ་བུ་གསུམ། ཟླུམ་པོ་ལ་རིལ་བུ་དྲུག གྲུ་བཞི་ལ་རིལ་བུ་བཞི་རྣམས་དང༌། ཐ་མར་མི་གཟུགས་ཆང་བུ་མཐེབ་ཀྱུ་བཅས་དང༌། ཡང་སྣོད་ཡངས་པ་ཞིག་ཏུ་གླུད་གཟུགས་ཆེ་བ་གླུད་གོས་ཏིང་ལོ་དང་བཅས་པ་རྣམས་སྟ་གོན་བྱ། གཉིས་པ་དངོས་གཞི་ལ། མཆོད་པ་རྣམས་ལ་དམིགས་ཏེ། ཨ་མྲྀ་ཏས་བསང༌།
སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་མཆོད་ཡོན་ཞབས་བསིལ་སོགས་ནས། ཤབྡ་སྭཱ་ཧཱ་ཞེས་དང༌། དྲིལ་བུའམ་ཏིང་ཤགས་བརྡུང་ཞིང་དྷརྨ་ར་ཎི་ལན་གསུམ་གྱིས་བྱིན་དབབ། ཐོག་མར་སྐྱབས་སུ་འགྲོ་བ་ནི། སྐྱབས་མཆོག་སངས་རྒྱས་ཆོས་དང་དགེ་འདུན་དང༌། ། གྲུབ་པའི་དབང་ཕྱུག་དམ་པ་སངས་རྒྱས་དང༌། ། མཁས་པ་ཀ་མ་ཤི་ལར་བཅས་པ་ལ། ། སྒོ་གསུམ་གུས་པས་ཕྱག་འཚལ་སྐྱབས་སུ་མཆི། ། ཞེས་སྐྱབས་འགྲོ་ལན་གསུམ།
འབྱུང་བཞི་འཁྲུགས་པའི་ནད་དང་སྡུག་བསྔལ་གྱིས། ། གཙེས་པའི་འགྲོ་རྣམས་བདེ་ལ་དགོད་པའི་ཕྱིར། ། འཁོར་འདས་འབྱུང་བཞིའི་མགྲོན་རིགས་མཉེས་པའི་ཕྱིར། ། མཆོད་སྦྱིན་གཏོར་མའི་རིམ་པར་འཇུག་པར་བྱ། ། ཞེས་པ་ལན་གསུམ་གྱིས་སེམས་བསྐྱེད་ལ། ཨོཾ་སྭ་བྷཱ་ཝ་སོགས་ཀྱིས་ཆོས་ཐམས་ཅད་སྟོང་པ་ཉིད་དུ་བསམ། སྟོང་པའི་ངང་ལས་པདྨ་དང་ཟླ་བའི་སྟེང་དུ་རང་ཉིད་སྐད་ཅིག་གིས་སངས་རྒྱས་ཐམས་ཅད་འདུས་པའི་ངོ་བོ་རྒྱ་གར་དམ་པ་སངས་རྒྱས་སྐུ་མདོག་སྨུག་ནག་ཞལ་གཅིག་ཕྱག་གཉིས་པ་གཡས་སེང་ལྡེང་གི་ཌཱ་མ་རུ་འཁྲོལ་ཞིང༌། གཡོན་དངུལ་དཀར་གྱི་དྲིལ་བུ་གསིལ་བ། རུས་པའི་རྒྱན་དྲུག་གིས་བརྒྱན་ཅིང་དར་དམར་པོའི་ན་བཟའ་ཅན། རྟེན་འབྲེལ་གྱི་གལ་ཏ་ཕྲག་པ་ལ་བཀལ་བ།
ཨཱ་ལི་ཀཱ་ལིའི་སྒྲ་དོན་ཐུགས་སུ་ཆུད་པ། མདོ་རྒྱུད་བསྟན་བཅོས་ཀྱི་དགོངས་པ་ཐུགས་ལ་གསལ་ཞིང༌། བརྒྱུད་པ་ཀུན་གྱི་གདམས་པ་མ་ལུས་པ་འཛིན་པ་ཞིག་ཏུ་གྱུར། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རིགས་བཞིར་གཏོགས་པའི་རྒྱལ་བ་ཡི་དམ་མཁའ་འགྲོ་དམ་ཅན་སྲུང་མ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་དང༌། མ་ལུས་སེམས་ཅན་སོགས་ཤླཽ་ཀ་གསུམ་གྱི་མཐར། ཨོཾ་སརྦ་ཏ་ཐཱ་ག་ཏ་ས་པ་རི་ཝཱ་ར་ཨེ་ཧྱ་ཧིས་སྤྱན་དྲངས། བཅོམ་ལྡན་འདིར་ནི་བྱོན་པ་སོགས་ཤླཽ་ཀ་གཅིག་དང༌།
ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡ་ཧཱུྃ་ཞེས་དང༌། ཇི་ལྟར་བལྟམས་པ་སོགས་དང༌། བདག་དང་འགྲོ་ལ་སོགས་ནས་པདྨ་ཀ་མ་ལ་ཡ་སྟྭཾ་ཞེས་པས་གདན་འབུལ་ལོ། ། དེ་ནས་མདུན་དུ་བཤམས་པའི་གཏོར་མ་ལ་དམིགས་ཏེ། ཨོཾ་བཛྲ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེ། བཾ་ལས་ཆུ། ལཾ་ལས་སའི་དཀྱིལ་འཁོར་གྱི་རྣམ་པ་ཅན་ཏེ།
འབྱུང་བཞི་སོ་སོའི་གཏོར་མ་བདུད་རྩིའི་རང་བཞིན་ཅན་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམས་ལ། ཨོཾ་ཨཱཿཧཱུྃ་ཞེས་པ་ལན་གསུམ་གྱིས་གཏོར་མ་བྱིན་གྱིས་བརླབས་ལ། ཟླ་གམ་ལ། ཨོཾ་ཡཾ་ཙ་ཚ་ཛ་ཛྷ་ཉ་ཤ་ཡཾ་ཨི་ཨཱི་ཨོ་ཨཽ་སྭཱ་ཧཱ། ལྔའམ་ཉེར་ལྔ་བཟླས་པས་ཕུལ་ཏེ། ཨརྒྷཾ་སོགས་ཀྱིས་མཆོད་ནས། རླུང་རྫས་ལས་གྲུབ་པའི་མཆོད་སྦྱིན་གྱི་གཏོར་མ་རྒྱ་ཆེན་པོ་འདི། མི་བསྐྱོད་པས་གཙོ་བྱས་པའི་རྡོ་རྗེའི་རིགས་ཀྱི་ཡི་དམ་མཁའ་འགྲོ་ཆོས་སྐྱོང་འཁོར་དང་བཅས་པ་ཐམས་ཅད་ལ་འབུལ་ལོ། ། ཡོངས་སུ་བཞེས་ནས་བདག་དང་སྦྱིན་བདག་གི་གཙོ་བྱས་པའི་སེམས་ཅན་ཐམས་ཅད་ཀྱི་ནད་རླུང་ལས་གྱུར་པ། གདོན་དྲི་ཟ་དང་རྒྱལ་འགོང་ཉོན་མོངས་པ་ཞེ་སྡང་ཉེ་བར་ཞི་ནས་འབྱུང་བ་བཞི་ཆ་སྙོམས་པ་དང༌།
སྣང་བ་རྟེན་འབྲེལ་དུ་འཆར་ཞིང་རྟེན་འབྲེལ་གྱིས་འགྲོ་དོན་དཔག་ཏུ་མེད་པ་ནུས་པར་བྱིན་གྱིས་བརླབ་ཏུ་གསོལ། ཅེས་དང༌། གྲུ་གསུམ་ལ། ཨོཾ་རཾ་ཊ་ཋ་ཌ་ཌྷ་ཎ་ཥ་རཾ་རྀ་རཱྀ་ཨེ་ཨཻ་སྭཱ་ཧཱ། གསུམ་མམ་ཉེར་གསུམ་སོགས་བཟླས། ཨརྒྷཾ་སོགས། མེ་རྫས་ལས་གྲུབ་པའི་མཆོད་སྦྱིན་གྱི་གཏོར་མ་རྒྱ་ཆེན་པོ་འདི། རིན་ཆེན་འབྱུང་ལྡན་གྱིས་གཙོ་བྱས་པའི་རིན་པོ་ཆེའི་རིགས་ཀྱི་ཡི་དམ་མཁའ་འགྲོ་ཆོས་སྐྱོང་འཁོར་དང་བཅས་པ་ཐམས་ཅད་ལ་འབུལ་ལོ། ། ཡོངས་སུ་བཞེས་ནས་བདག་དང་སྦྱིན་བདག་གི་གཙོ་བྱས་པའི་སེམས་ཅན་ཐམས་ཅད་ཀྱི་ནད་ཚད་པ་ལས་གྱུར་པ། གདོན་གྲུལ་བུམ་དང་བཙན་བདུད་ཕོ་གདོན་ཉོན་མོངས་པ་ང་རྒྱལ་དང་སེར་སྣ་ཉེ་བར་ཞི་ནས་འབྱུང་བ་བཞི་ཆ་སྙོམས་པ་དང༌།
སྣང་བ་རྟེན་འབྲེལ་དུ་འཆར་ཞིང་རྟེན་འབྲེལ་གྱིས་འགྲོ་དོན་དཔག་ཏུ་མེད་པ་ནུས་པར་བྱིན་གྱིས་བརླབ་ཏུ་གསོལ་ཞེས་དང༌། ཟླུམ་པོ་ལ། ཨོཾ་ཝཾ་པ་ཕ་བ་བྷ་མ་ཉྤ་ཝཾ་ཨུ་ཨཱུ་སྭཱ་ཧཱ། དྲུག་གམ་ཉེར་དྲུག་སོགས་བཟླས། ཨརྒྷཾ་སོགས། ཆུ་རྫས་ལས་གྲུབ་པའི་མཆོད་སྦྱིན་གྱི་གཏོར་མ་རྒྱ་ཆེན་པོ་འདི། འོད་དཔག་མེད་ཀྱིས་གཙོ་བྱས་པའི་པདྨའི་རིགས་ཀྱི་ཡི་དམ་མཁའ་འགྲོ་ཆོས་སྐྱོང་འཁོར་དང་བཅས་པ་ཐམས་ཅད་ལ་འབུལ་ལོ། ། ཡོངས་སུ་བཞེས་ནས་བདག་དང་སྦྱིན་བདག་གི་གཙོ་བྱས་པའི་སེམས་ཅན་ཐམས་ཅད་ཀྱི་ནད་གྲང་བ་ལས་གྱུར་པ། གདོན་ཀླུ་རིགས་དང་མོ་གདོན་ཉོན་མོངས་པ་འདོད་ཆགས་ཉེ་བར་ཞི་ནས་འབྱུང་བ་བཞི་ཆ་སྙོམས་པ་དང༌། སྣང་བ་རྟེན་འབྲེལ་དུ་འཆར་ཞིང་རྟེན་འབྲེལ་གྱིས་འགྲོ་དོན་དཔག་ཏུ་མེད་པ་ནུས་པར་བྱིན་གྱིས་བརླབ་ཏུ་གསོལ།
ཞེས་དང༌། གྲུ་བཞི་ལ། ཨོཾ་ལཾ་ཏ་ཐ་ད་དྷ་ན་ས་ལཾ་ལྀ་ལཱྀ་སྭཱ་ཧཱ། བཞིའམ་ཉེར་བཞི་སོགས་ཀྱིས་དབུལ། ཨརྒྷཾ་སོགས། ས་རྫས་ལས་གྲུབ་པའི་མཆོད་སྦྱིན་གྱི་གཏོར་མ་རྒྱ་ཆེན་པོ་འདི། དོན་ཡོད་གྲུབ་པས་གཙོ་བྱས་པའི་ལས་ཀྱི་རིགས་ཀྱི་ཡི་དམ་མཁའ་འགྲོ་ཆོས་སྐྱོང་འཁོར་དང་བཅས་པ་ཐམས་ཅད་ལ་འབུལ་ལོ། ། ཡོངས་སུ་བཞེས་ནས་བདག་དང་སྦྱིན་བདག་གི་གཙོ་བྱས་པའི་སེམས་ཅན་ཐམས་ཅད་ཀྱི་ནད་བད་ཀན་ལས་གྱུར་པ། གདོན་གནོད་སྦྱིན་དང་ས་གདོན་ཉོན་མོངས་པ་ཕྲག་དོག་དང་གཏི་མུག་ཉེ་བར་ཞི་ནས་འབྱུང་བ་བཞི་ཆ་སྙོམས་པ་དང༌། སྣང་བ་རྟེན་འབྲེལ་དུ་འཆར་ཞིང་རྟེན་འབྲེལ་གྱིས་འགྲོ་དོན་དཔག་ཏུ་མེད་པ་ནུས་པར་བྱིན་གྱིས་བརླབ་ཏུ་གསོལ།
ཞེས་སོགས་ཀྱིས་གསོལ་བ་བཏབ་བོ། ། དེ་ནས་ཧཱུྃ་མཛད་ཀྱི་ཕྱག་རྒྱ་དང༌། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི྾ ཆོས་ཀྱི྾ དགེ་འདུན་གྱི྾ གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་ཁྲོ་མོ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་གྱི་བརླབས་ཀྱིས་སྦྱིན་པའི་བདག་པོ་ཆེ་གེ་མོ་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་ནད་བདག་ཡམས་བདག ལན་ཆགས་བུ་ལོན་ཤ་འཁོན་གཉེར་བའི་གདོན་བགེགས་ཀྱི་རིགས་སུ་གྱུར་པ་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་འདིར་མཆིས་པར་གྱུར་ཅིག ཨོཾ་ཊཱ་ཀི་ཧཱུྃ་ཛཿཞེས་པ་དང་པོའི་ཚེ་ལན་གསུམ་གྱིས་དགུག་སྟེ། གླུད་བྱིན་གྱིས་བརླབ་པ་ནི། ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གླུད་གཏོར་འདོད་པའི་ཡོན་ཏན་ལྔ་དང་ལྡན་པར་གྱུར།
ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ། གསུམ་མམ་བདུན་བརྗོད། དེ་བཞིན་གཤེགས་པ་རིན་ཆེན་མང་སོགས་བཞི་ལ་ཕྱག་འཚལ་ཏེ། མཆོད་སྦྱིན་གྱི་གཏོར་མ་གཟུགས་གླུད་ཆང་བུ་དང་བཅས་པ་འདོད་པའི་ཡོན་ཏན་ལྔ་དང་ལྡན་པ་འདི། ནད་བདག ཡམས་བདག དལ་བདག ཤ་སེར་མིག་སེར་གྱི་བདག་མོ།
བད་ཀན་གླང་ཐབས་ཀྱི་བདག་མོ། འབྲུམ་བུ་དང་གཡན་པའི་བདག་མོ། རྒྱུ་གཟེར་ཁྲག་འཛག་གི་བདག་མོ་འཁོར་དང་བཅས་པ་ལ་སོགས་པ་འབྱུང་བ་བཞིའི་ཕྱོགས་རིས་སུ་གཏོགས་པ་ཐམས་ཅད་ལ་སྟེར་རོ། ། འཇིག་རྟེན་གྱི་ཁམས་སུ་ནད་ཡམས་དང་དལ་ཡམས་མ་གཏོང་བར། མི་ནད་སྣ་དགུ་དང་ཕྱུགས་ནད་སྤུན་དགུ་ཐམས་ཅད་མེད་ཅིང་མི་འབྱུང་བར་མཛོད་ཅིག ནད་པའི་ཆེད་དུ་གཏང་ཚེ། ཁྱད་པར་སྦྱིན་པའི་བདག་པོ་ཆེ་གེ་འདི་ལ། ཚེ་རབས་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་བུ་ལོན་ལན་ཆགས་ཀྱི་མགྲོན་དུ་གྱུར་པ། ཕན་བཏགས་དྲིན་གྱི་ལན་ཆགས། མཛའ་བ་གྲོགས་ཀྱི་ལན་ཆགས།
ཕ་མ་བུ་ཚའི་ལན་ཆགས། རིགས་རུས་གཉེན་གྱི་ལན་ཆགས། གནོད་བྱས་འཁོན་པའི་ལན་ཆགས། བསད་པ་སྲོག་གི་ལན་ཆགས། འཕྲོག་བཅོམ་ནོར་གྱི་ལན་ཆགས། རྟ་ཕྱུགས་བཀོལ་སྤྱད་ལན་ཆགས། ཀེག་དང་སྲི་ལངས་ལན་ཆགས། རྨི་ལྟས་མཚན་ངན་གྱི་ལན་ཆགས་ལ་སོགས་པ་བུ་ལོན་ལན་ཆགས་མ་ཁྱེར་བ་ཐམས་ཅད་འདོད་དགུ་འབྱུང་བའི་རིན་ཆེན་གཟུགས་གླུད་གཏོར་མ་ཆང་བུ་དང་བཅས་པ་འདི་དག་བུ་ལོན་ལན་ཆགས་ཤ་འཁོན་ཐམས་ཅད་བྱང་ཞིང་དག་པའི་ཆེད་དུ་བཞེས་ལ། བཟུང་བ་ཐོང་ལ་བཅིངས་པ་ཁྲོལ་ཅིག སྦྱིན་བདག་འཁོར་བཅས་ཟླ་བ་སྒྲ་གཅན་ལས་གྲོལ་བ་ལྟར་བདེ་བར་འཚོ་བར་གྱུར་ཅིག
ཅེས་བརྗོད་ལ། གླུད་ཆེ་བ་ཡོད་པའི་སྣོད་དུ་མགོ་མཇུག་མ་ལོག་པར་བཞག་གོ ། དེ་ལྟ་བུ་ནད་པའི་ལོ་གྲངས་སམ་བརྒྱ་རྩ་བསགས་ན། སྔར་གྱི་སྣོད་རྣམས་སུ་ཟླ་གམ་སོགས་རེ་རེ་དང༌། མཐེབ་ཀྱུའམ་ཟན་རིལ་རེ་བཅས་བསྣན་ལ། བྱིན་གྱིས་བརླབས་ལ་ལོ་གྲངས་བར་བསྔོ། ཧ་ཅང་ལོ་མང་བ་ལ་དེ་ལྟར་མ་ནུས་ན། ཟླ་གམ་སོགས་བཅུ་བཅུ་བསྣན་པ་ལ་བྱིན་རླབས་དང་སྔགས་ཉེར་ལྔ་སོགས་བཟླ་བས་བསྔོ་ཞིང་འབུལ་ཡང་བཏུབ་གསུངས་པས་ལོང་སྐབས་དང་བསྟུན་ནོ། ། འདི་ནད་པ་སོགས་ལ་ཤིན་ཏུ་ཕན་ཆེ་བར་མྱོང་བས་གྲུབ་གསུང་ཞིང༌། དེའང་བརྩིག་ལུགས་ནི།
ཟླ་གམ་གྲུ་གསུམ་སོགས་རང་རང་གི་དབྱིབས་སུ་བརྩིག་གསུངས་པ་ལྟར་བྱ། དེ་ལྟར་ལོ་གྲངས་སོགས་ཇི་ལྟར་འདོད་པ་བཏང་ཟིན་པ་དང༌། དེ་ནས་གླུད་རྣམས་ནད་པའི་ལོ་བདུད་སོགས་ཀྱི་སྟེང་དུ་བསྐྱལ་བའི་སྔོན་དུ་འདི་སྐད་བརྗོད་དོ། ། ཀྱེ་སྲིད་པ་གསུམ་གྱི་ལྷ་དང་ཀླུ། ། གདོན་བགེགས་འབྱུང་པོ་སུ་ཡང་རུང༌། ། བུ་ལོན་ལན་ཆགས་དོན་གཉེར་རིགས། ། ཚུར་ཤོག་རྒྱལ་བའི་བཀའ་ལ་ཉོན། ། འབྲུ་མཆོག་ངར་གླུད་ཡ་མཚན་ཅན། ། ཕྱི་ལྟར་འབྱུང་བ་དར་ཟབ་གོས། ། ནང་ལྟར་རིན་ཆེན་འདོད་དགུའི་རྫས། །
གསང་བ་ཡེ་ཤེས་ལྔའི་བདུད་རྩི། ། ངར་གླུད་གཏོར་རྫས་ཕུན་ཚོགས་འདི། ། སྔོན་ཚེ་ལྷ་དབང་བརྒྱ་བྱིན་གླུད། ། ད་ལྟ་རྒྱུ་སྦྱོར་འཁོར་བཅས་གླུད། ། གླུད་བདག་ཐམས་ཅད་གླུད་ལོང་ལ། ། ཡས་བདག་ཐམས་ཅད་ཡས་བཞེས་ཤིག ། བདག་ཅག་རྒྱུ་སྦྱོར་འཁོར་བཅས་ཀྱི། ། ཤ་ཡི་གླུད་འདི་ས་ལ་གཏོང༌། ། ས་ལ་གནས་པའི་ལྷ་འདྲེ་རྣམས། ། གླུད་དང་གཏོར་མ་འདི་བཞེས་ལ། །
འཁོར་འདིར་གནོད་པ་མ་བྱེད་ཅིག ། ཤམ་བུ་ཀུན་ལ་སྦྱོར། ཁྲག་གི་གླུད་འདི་ཆུ་ལ྾ ། ཆུ་ལ་གནས་པའི྾ ། གླུད་དང་གཏོར་མ྾ ། འཁོར་འདིར་གནོད་པ྾ ། དྲོད་ཀྱི་གླུད་འདི་མེ་ལ྾ ། མེ་ལ་གནས་པའི྾ ། གླུད་དང་གཏོར་མ྾ ། འཁོར་འདིར་གནོད་པ྾ །
དབུགས་ཀྱི་གླུད་འདི་རླུང་ལ྾ ། རླུང་ལ་གནས་པའི྾ ། གླུད་དང་གཏོར་མ྾ ། འཁོར་འདིར་གནོད་པ྾ ། སེམས་ཀྱི་གླུད་འདི་མཁའ་ལ྾ ། མཁའ་ལ་གནས་པའི྾ ། གླུད་དང་གཏོར་མ྾ ། འཁོར་འདིར་གནོད་པ྾ ། རུས་པའི་གླུད་འདི་རྡོ་ལ྾ ། རྡོ་ལ་གནས་པའི྾ །
གླུད་དང་གཏོར་མ྾ ། འཁོར་འདིར་གནོད་པ྾ ། པགས་པའི་གླུད་འདི་ཐང་ལ྾ ། ཐང་ལ་གནས་པའི྾ ། གླུད་དང་གཏོར་མ྾ ། འཁོར་འདིར་གནོད་པ྾ ། སྐྲ་ཡི་གླུད་འདི་ཤིང་ལ྾ ། ཤིང་ལ་གནས་པའི྾ ། གླུད་དང་གཏོར་མ྾ ། འཁོར་འདིར་གནོད་པ་མ་བྱེད་ཅིག །
མཆོག་གསུམ་བདེན་པའི་བྱིན་རླབས་དང༌། ། ད་ལྟ་རྒྱུ་སྦྱོར་འཁོར་བཅས་ཀྱི། ། བསམ་པ་རྣམ་པར་དག་པ་དང༌། ། ལྷག་བསམ་དག་པས་བཤམས་པ་ཡི། ། མཆོད་སྦྱིན་གླུད་གཏོར་འདི་བཞེས་ལ། ། ཁྲམ་ལ་བབས་ན་ཁྲམ་ཁ་ཕྱིས། ། ཤོ་ལ་བབས་ན་ཤོ་དེ་གཏོར། ། རྩིས་ལ་བབས་ན་རྩིས་ལས་ཕྱུངས། ། རྒྱན་ལ་བབས་ན་རྒྱན་དེ་སྤོས། ། བཟུང་བ་ཐོང་ལ་བཅིངས་པ་ཁྲོལ། །
བདུད་ཀྱི་ཞགས་པ་སླར་བསྒྱུར་ཅིག ། བདག་དང་ཡོན་བདག་འཁོར་བཅས་ཀྱི། ། འགལ་རྐྱེན་བར་ཆད་ཞི་བར་མཛོད། ། ཆོས་ཀྱི་སྦྱིན་པ་ནི། ཆོས་རྣམས་ཐམས་ཅད་རྒྱུ་ལས་བྱུང༌། ། ཞེས་པ་ནས། སྡུག་བསྔལ་ཀུན་ལས་དེ་གྲོལ་ལོ། ། ཞེས་དང༌། ཆོས་རྣམས་གཟུགས་བརྙན་ལྟ་བུ་སྟེ། ། ཞེས་པ་ནས།
འོན་ཀྱང་སྐྱོབ་པའི་སྲས་སུ་སྐྱེ། ། ཞེས་དང༌། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང༌། ། ཞེས་སོགས་ནས། གདོན་རྣམས་རང་གི་གནས་སུ་དེངས། ། ཞེས་དང༌། ཨོཾ་སརྦ་བིགྷྣན་གཙྪ། ན་མཿས་མནྟ་སོགས་ནས། ཨནྟ་ཀ་ར་ཡ་སྭཱ་ཧཱ་ཞེས་བརྗོད་ལ། གླུད་རྣམས་ནད་པའི་ལོ་བདུད་ཕྱོགས་སུ་བསྐྱལ་བ་དང་མཉམ་དུ་གདོན་བགེགས་རྣམས་རང་གནས་སུ་སོང་བར་བསམ།
ཟླ་གམ་ཤར། གྲུ་གསུམ་ལྷོ། ཟླུམ་པོ་ནུབ། གྲུ་བཞི་བྱང་གི་ས་གཙང་སར་བསྐྱལ་ལོ། ། གསུམ་པ་རྗེས་ནི། མཆོད་ཡུལ་རྣམས་ལ་ཐལ་མོ་སྦྱར་ལ། རྒྱལ་བ་རིགས་བཞིའི་ལྷ་ཚོགས་འཁོར་དང་བཅས་པས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་དོན་ཞུས་ལ། ཡིག་བརྒྱ་ལན་གསུམ་གྱི་མཐར། མཆོད་པའི་ཡོ་བྱད་མ་འབྱོར་ཉམས་པ་དང༌། །
བདག་བློ་རྨོངས་པ་ཏིང་འཛིན་མི་གསལ་སོགས། ། ཐུགས་དང་འགལ་བའི་ཉེས་པ་ཅི་བགྱིས་པ། ། མཆོད་ཡུལ་རྣམས་ཀྱིས་བཟོད་པར་མཛད་དུ་གསོལ། ། ཞེས་ནོངས་པ་བཤགས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད་སོགས་ཀྱིས་མཐར། བཛྲ་མུཿ མཆོད་ཡུལ་ཐམས་ཅད་རང་བཞིན་གྱི་གནས་སུ་གཤེགས་པར་བསམ་མོ། ། དགེ་བ་བསྔོ་བ་ནི། མཆོད་སྦྱིན་རྒྱ་ཆེན་གྱུར་པ་འདི་ཡི་མཐུས། ། ཚོགས་གཉིས་མཐར་ཕྱིན་སངས་རྒྱས་འགྲུབ་གྱུར་ནས། །
སྔོན་གྱི་རྒྱལ་བ་རྣམས་ཀྱིས་མ་བསྒྲལ་བའི། ། སྐྱེ་བོའི་ཚོགས་རྣམས་བདག་གིས་སྒྲོལ་བར་ཤོག ། སེམས་ཅན་ནད་པ་ཇི་སྙེད་སོགས། སྨན་རྣམས་མཐུ་དང་ལྡན་པ་སོགས་བསྔོ་བ་སྨོན་ལམ་དང༌། བཀྲ་ཤིས་ཀྱི་ཚིགས་སུ་བཅད་པས་མཐའ་བརྒྱན་པར་བྱའོ། ། སྨྲས་པ། རིགས་བཞི་ཁམས་བཞིའི་མངའ་བདག་རྒྱལ་བ་དང༌། ། ཡི་དམ་མཁའ་འགྲོ་ཆོས་སྐྱོང་འབྱུང་གདོན་བཅས། ། རང་རང་མཐུན་པའི་རྫས་ཀྱིས་མཆོད་བྱས་པས། ། འབྱུང་འཁྲུགས་འགྲོ་བའི་བྲོ་ནད་སེལ་བའི་ཐབས། །
དམ་པ་སངས་རྒྱས་སྲོལ་འཛིན་ཡི་གེའི་རླུང༌། ། ཐ་དད་མོས་བློའི་ས་གཞིར་འབབ་པ་རྣམས། ། ཡིད་དཔྱོད་ལྷ་ཡི་དྲང་སྲོང་ལྟོ་བར་བརྒྱུད། ། ཡིད་ཆེས་གོ་བདེའི་དག་བྱེད་བདུད་རྩི་སྐྱུགས། ། དགེ་བས་བདག་ཀྱང་ཐམས་ཅད་མཁྱེན་ཐོབ་པ། ། དེ་སྲིད་སྐྱེ་བར་དལ་འབྱོར་རྟེན་ལྡན་ཞིང༌། ། ཕྱི་ནང་རིག་པའི་གཙུག་ལག་ཡོངས་བཟུང་ནས། ། ཆོས་དང་སེམས་ཅན་ཕན་པའི་བྱེད་པོར་ཤོག ། ཅེས་འབྱུང་བཞིའི་ཆོ་ག་དག་བྱེད་བདུད་རྩིའི་ཆུ་རྒྱུན་ཞེས་བྱ་བ་འདི་ནི་དོན་གཉེར་རྣམས་ཀྱིས་བསྐུལ་བའི་ངོར། མཁན་ཆེན་བུདྡྷ་ལཀྵྨཱིས་མཛད་པའི་སིལ་གཏོར་སྐབས་སུ་བསྡུས་ཙམ་མཛད་པ་ལ་ཡིག་རྙིང་རྣམས་ཀྱི་འགྲོས་མཚུངས་ཅུང་ཟད་དང༌།
ངག་འདོན་དུ་བྱེད་པ་ལ་མེད་དུ་མི་རུང་བའི་ཁ་འགེངས་གསར་བསྐྲུན་བཅས་ཏེ། ངག་དབང་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་ཆུ་འབྲུག་གི་བགྲང་གཞི་ཤར་བར་དཔལ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་ཀ་ལྱཱཎ་བྷ་ཝནྟུ།། །། ༄༅། །བར་དོའི་གཏོར་མ་ཆ་ལྔ་པའི་ཉམས་སུ་བླང་བདེའི་ངག་འདོན་རིན་ཆེན་གསལ་སྒྲོན་ཞེས་བྱ་བ་བཞུགས་སོ།། ༄༅། །མཆོད་སྦྱིན་ཆོ་གའི་རྣལ་འབྱོར་ལ་བརྟེན་ནས། ། བར་དོར་འཕྱན་པའི་སེམས་ཅན་རྣམས་ཀྱི་རྒྱུད། ། ཚོགས་སྤེལ་བགེགས་ཞི་རེ་བ་རྫོགས་བྱའི་ཕྱིར། ། གཏོར་མ་ཆ་ལྔའི་ལག་ལེན་གསལ་བར་འདྲི། ། འདིར་བར་དོ་ལ་ཆེད་དུ་བསྔགས་པ་གཏོར་མ་ཆ་ལྔ་པ་གཏོང་བར་འདོད་ན། སྦྱོར་དངོས་རྗེས་གསུམ་ལས། དང་པོ་ནི།
ཉེར་སྤྱོད་བདུན་དང༌། ཅོག་ཟླུམ་གསུམ་དང་ཟན་རིལ་བཅུ་ཚན་གཉིས་བཤམ། གོང་གི་གཏོར་མ་གསུམ་མ་འབྱོར་ན་དེའི་ཚབ་ཏུ་ཟན་རིལ་བྱས་ཀྱང་ཆོག བརྒྱ་རྩ་སོགས་དང་མ་འབྲེལ་བའི་ཚེ། གཉིས་པ་ནི། མཆོད་པ་རྣམས་བསང་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་མཆོད་ཡོན་སོགས་ནས། ཤབྡ་ཏིང་ཤགས་བརྡུང་ཞིང་དྷརྨ་ར་ཎི་ལན་གསུམ་གྱིས་བྱིན་གྱིས་བརླབས་ལ། སངས་རྒྱས་ཆོས་ཚོགས་ལན་གསུམ་དང༌། ཨོཾ་ཨ་མྲྀ་ཏས་བསང༌།
སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་གཏོར་མ་ལྷའི་བདུད་རྩི་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ལན་གསུམ་བརྗོད། དེ་ནས་རང་ཉིད་འཕགས་པ་སྤྱན་རས་གཟིགས་དབང་གསལ་བའི་ཐུགས་ཀའི་ཧྲཱིཿལས་འོད་ཟེར་འཕྲོས་པས་རང་བཞིན་གྱི་གནས་ནས། བླ་མ་ཡི་དམ་དཀོན་མཆོག་གསུམ་གྱི་ངོ་བོར་བཞུགས་པའི་སངས་རྒྱས་བྱང་ཆུབ་སེམས་དཔའི་ཚོགས་དཔག་ཏུ་མེད་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ཨོཾ་པདྨ་ཀ་མ་ལ་ཡ་སྟྭཾ་ཞེས་པས་གདན་ཕུལ། སཾ་བྷ་ར་ཉེར་གཅིག་དང༌། ཨོཾ་བཛྲ་ཨརྒྷཾ་ཞེས་པ་ནས། ཤབྡ་ཨཱཿཧཱུྃ་གིས་མཆོད།
ཏིང་ཤགས་དང༌། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་དཀྱིལ་འཁོར་ལྷ་ཚོགས། སངས་རྒྱས་དཀོན་མཆོག ཆོས་དཀོན་མཆོག དགེ་འདུན་དཀོན་མཆོག དུས་གསུམ་གྱི་རྒྱལ་བ་སྲས་དང་བཅས་པ་རྣམས་ལ་འབུལ་ལོ། ། ཆེ་གེ་མོས་གཙོ་བྱས་པའི་སྲིད་པ་བར་དོར་གནས་པའི་སེམས་ཅན་རྣམས་བར་དོ་ལ་བར་དོ་ངོ་ཤེས། བར་དོའི་འཁྲུལ་སྣང་ཐམས་ཅད་ལམ་དུ་ལོངས་ནས་མྱུར་དུ་མངོན་པར་རྫོགས་པར་འཚང་རྒྱ་བར་བྱིན་གྱིས་བརླབ་ཏུ་གསོལ། གཏོར་མ་གཉིས་པ་འབྲུ་གསུམ་གྱིས་བྱིན་རླབས་སྔར་ལྟར་ལས།
སླར་ཡང་རང་གི་སྙིང་ག་ནས་འོད་ཟེར་འཕྲོས་པས་ཀུན་རིག་རྣམ་པར་སྣང་མཛད་དང་རྡོ་རྗེ་མི་འཁྲུགས་པའི་ལྷ་ཚོགས་མདུན་གྱི་ནམ་མཁར་སྔར་བཞིན་སྤྱན་དྲངས་ལ་གདན་ཕུལ། འདི་ཉིད་བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་དང་རྡོ་རྗེ་མི་འཁྲུགས་པ་ལ་སོགས་ངན་སོང་ཐམས་ཅད་སྦྱོང་བའི་ལྷ་ཚོགས་འཁོར་དང་བཅས་པ་རྣམས་ལ་འབུལ་ལོ། ། ཆེ་གེས་གཙོ་བྱས་པའི་བར་དོ་ན་གནས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་སྦྱངས་ནས། བར་དོའི་འཇིགས་སྐྲག་དང་ངན་སོང་གི་སྐྱེ་གནས་ལས་བསྒྲལ་ཏེ་བདེ་བ་ཅན་ལ་སོགས་པ་སངས་རྒྱས་ཀྱི་ཞིང་ཁམས་རྣམ་པར་དག་པར་སྐྱེ་བར་མཛད་དུ་གསོལ། གསུམ་པ་བྱིན་རླབས་སྔར་ལྟར་ལས། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་གུར་མགོན་ལྕམ་དྲལ་གདོང་བཞི་ལྡན་པ་སོགས་བསྟན་སྲུང་འཁོར་དང་བཅས་པ་སྤྱན་དྲངས་ལ་གདན་ཕུལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་རྡོ་རྗེ་ནག་པོ་ཆེན་པོ་ལྕམ་དྲལ་འཁོར་དང་བཅས་པ་དང༌། མཐུ་སྟོབས་ཀྱི་དབང་ཕྱུག་དཔལ་མགོན་ཞལ་བཞི་པ་འཁོར་དང་བཅས་པ་དང༌། གཙང་རིགས་མགོན་པོ་བདུན་བཅུ་རྩ་ལྔ་ལ་སོགས་པ་དམ་པ་ཆོས་སྐྱོང་བའི་སྲུང་མའི་ཚོགས་རྣམས་ལ་འབུལ་ལོ། ། ཆེ་གེ་མོས་གཙོ་བྱས་པའི་བར་དོ་ན་གནས་པའི་སེམས་ཅན་ཐམས་ཅད་ལ་འཇིགས་པའི་སྒྲ་བཞི།
ཉམ་ང་བའི་གཡང་ས་གསུམ། མ་ངེས་པའི་རྟགས་དྲུག་ལ་སོགས་པ་བར་དོའི་འཇིགས་སྐྲག་འཁྲུལ་སྣང་ཐམས་ཅད་མི་འབྱུང་ཞིང་བསྲུང་བའི་ཕྲིན་ལས་རྒྱ་ཆེན་པོ་མཛད་དུ་གསོལ། བཞི་པ་འབྲུ་གསུམ་གྱིས་བྱིན་གྱིས་བརླབས་ལ། སླར་ཡང་ཧཱུྃ་མཛད་ཀྱི་ཕྱག་རྒྱ་བཅས་ལ། རྗེ་བཙུན་རྩ་བ་དང་སོགས་ནས། ཁྲོ་བོ་ཁྲོ་མོ་རྣམས་ཀྱི་བདེན་པ་དང་བདེན་པ་ཆེན་པོའི་བྱིན་གྱིས་བརླབས་ཀྱིས་ཆེ་གེས་གཙོ་བྱས་པའི་བར་དོར་གནས་པའི་སེམས་ཅན་ཐམས་ཅད་སྦྱིན་པའི་མགྲོན་དུ་སྐད་ཅིག་ཉིད་དུ་མཆིས་པར་གྱུར་ཅིག ཨོཾ་ཊཱ་ཀི་ཧཱུྃ་ཛཿཞེས་པས་བཀུག་ལ། སཾ་བྷ་ར་བདུན་དང་དེ་བཞིན་གཤེགས་པ་བཞིའི་མཚན་བརྗོད་དེ། མཆོད་སྦྱིན་གྱི་གཏོར་མ་འདི་ཉིད་ཆེ་གེས་གཙོ་བྱས་པའི་བར་དོ་ན་གནས་པའི་སེམས་ཅན་ཐམས་ཅད་ཀྱིས་ཚེ་རབས་ཐོག་མ་མེད་པ་ནས་ལན་ཆགས་ཀྱི་མགྲོན་བུ་ལོན་མ་ཁྱེར་བ་དང་གསོན་གྱི་དུས་སུ་ཚེ་གནས་པ་ལ་བར་དུ་གཅོད་པ་དང༌། གཤིན་གྱི་དུས་སུ་སྡིག་པ་སྦྱོང་བ་ལ་བར་གཅོད་བྱེད་པའི་གནོད་བྱེད་ཀྱི་ཚོགས་རྣམས་ལ་སྦྱིན་ནོ། །
ཐམས་ཅད་ཀྱང་གཏོར་མ་འདིས་ཚིམ་ནས་དེང་ཕྱིན་ཆད་ལན་ཆགས་ཐམས་ཅད་བྱང་བུ་ལོན་ཐམས་ཅད་ཁྱེར་བ་དང་རེ་བ་ཐམས་ཅད་རྫོགས་པར་གྱུར་ཅིག ལྔ་པའང་བྱིན་གྱིས་བརླབས་ནས། འདོད་པའི་ཡོན་ཏན་ལྔས་རང་བཞིན་དུ་གྱུར་པ་འདི་ཉིད་ཆེ་གེས་གཙོ་བྱས་སྲིད་པ་བར་དོ་ན་གནས་པ་རྣམས་ལ་སྦྱིན་ནོ། ། སོ་སོའི་དབང་པོ་ལྔའི་སྤྱོད་ཡུལ་དུ་འདོད་པའི་ཡོན་ཏན་ཟད་མི་ཤེས་པར་འབྱུང་ཞིང་རང་རང་སོ་སོའི་བསམ་པ་དང་མཐུན་པར་ལོངས་སྤྱོད་པར་གྱུར་ཅིག བར་དོའི་འཇིགས་སྐྲག་འཁྲུལ་སྣང་ཉམ་ང་བ་ཐམས་ཅད་དང་བྲལ་ནས་བར་དོ་ལ་བར་དོ་ངོ་ཤེས་བར་དོར་ལམ་མངོན་དུ་གྱུར་བར་དོ་ལོངས་སྤྱོད་རྫོགས་པའི་སྐུར་འཚང་རྒྱ་བར་གྱུར་ཅིག ཅེས་དང༌། ཆོས་རྣམས་ཐམས་ཅད་རྒྱུ་ལས་བྱུང་སོགས་ནས། འོན་ཀྱང་སྐྱོབ་པའི་སྲས་སུ་སྐྱེ་ཞེས་པའི་བར་གྱིས་ཆོས་སྦྱིན་བྱ། གལ་ཏེ་ཚར་གྲངས་སུ་བཏང་ན། ཅོག་གསུམ་ལ་མཐེབ་ཀྱུ་སབ།
ཟན་རིལ་ཚར་རེ་བཞིན་དོར། བྱིན་རླབས་སྔར་ལྟར་དང༌། སྤྱན་འདྲེན་དང་དགུག་གཞུག་རྣམས་དོར་བ་འདིའི་བར་ཉམས་སུ་བླང་ངོ༌། ། གསུམ་པ་ནི། མ་འབྱོར་པ་སོགས་ཀྱིས་ནོངས་པ་བཤགས་ལ། ཨོཾ་བཛྲ་མུཿས་ཡེ་ཤེས་པ་རྣམས་རང་བཞིན་གནས་སུ་གཤེགས། མཆོད་སྦྱིན་གནས་འདིར་གང་ལྷགས་པ། ། གཏོར་མ་དང་ནི་མཆོད་སྦྱིན་གྱིས། ། ཚིམ་ཞིང་མགུ་བར་གྱུར་ནས་སུ། ། རང་རང་གནས་སུ་དེངས་ཤིག་གུ། །
ཞེས་པས་གཤེགས་སུ་བཅུག་གོ ། དེ་ལྟ་བུའི་གཏོར་མ་བཏང་བར་ཕན་ཡོན་ཤིན་ཏུ་ཆེ་སྟེ། རྒྱུ་མཚན་བར་དོའི་སེམས་ཅན་ཡིད་ཀྱི་ལུས་ཅན་ཡིན་པས་སྐད་ཅིག་རེ་ལའང་འཁྲུལ་སྣང་སྣ་ཚོགས་ལ་ལོངས་སྤྱོད་པ་དང༌། དྲིའི་ཕྱིར་སོགས་ཕྱོགས་ཀུན་ཏུ་རྒྱུ་བའི་སྡུག་བསྔལ་དང་འཇིགས་སྐྲག་དུ་མར་ལོངས་སྤྱོད་དགོས་པས། དེ་དག་སྐྱབས་ཡུལ་དཀོན་མཆོག་གི་སྤྱན་སྔར་བཀུག་སྟེ། སྐྱབས་ཡུལ་རྣམས་ཀྱི་ཐུགས་རྒྱུད་བསྐུལ་བའི་བྱིན་རླབས་དང༌། རང་རེས་ཀྱང་ཕན་སེམས་བྱང་ཆུབ་ཀྱི་སེམས་དང་ལྡན་པས་གཏོར་མ་སྦྱིན་ཞིང་བར་དོའི་འཁྲུལ་སྣང་ངོ་སྤྲད་པས་བར་དོ་ལ་བར་དོ་ཡིན་པར་ངོ་ཤེས་ནས། དད་པ་དང་དགེ་བའི་སེམས་ཀྱིས་སྐྱེ་གནས་ངན་པ་ལས་ལྡོག་པར་འགྱུར་བ་དང༌། ཁྱད་པར་བར་དོའི་ཚེ་ཚད་ཞག་བདུན་རེ་ཡོད་པའི་ཕྱེད་དང་བཞི་ཡན་ཆད་ཚེ་སྔ་མའི་སྣང་བ་འཆར་ཞིང༌། ཕྱེད་དང་བཞི་མན་ཆད་གང་དུ་སྐྱེ་འགྱུར་གྱི་བར་དོའི་སྣང་བ་འཆར་བར་གསུངས་ཏེ།
དཔེར་ན་དུད་འགྲོར་སྐྱེ་བར་འགྱུར་ན་མགོ་ལ་ར་ཟང་ངེ་བ་དང༌། རྐང་ལག་རྨིག་པ་ཅན་གྱི་རྣམ་པར་འབྱུང་བས་དུད་འགྲོར་སྐྱེ་བ་ཤེས་པའི་སྡུག་བསྔལ་གྱིས། ཕལ་པ་རྣམས་ཀྱང་སྐྱབས་ཡུལ་དཀོན་མཆོག་ལ་དད་པ་སྐྱེ་བ་དང་དགེ་བའི་སེམས་ལ་གནས་པ་སོགས་ཀྱིས་སྐྱེ་བ་བཟང་པོ་ལེན་པར་འགྱུར་བ་དང༌། གང་ཟག་ལམ་ལ་ཞུགས་པ་རྣམས་ཀྱང་སྔར་གྱི་ལྟ་སྒོམ་སོགས་དགེ་བའི་སྤྱོད་པ་དྲན་པའི་མཐུས་མངོན་མཐོ་ངེས་ལེགས་ཀྱི་ལམ་ལ་ཟིན་པར་འགྱུར་བ་སོགས་ཕན་ཡོན་དཔག་ཏུ་མེད་པ་འབྱུང་བར་འགྱུར་ཏེ། གཤིན་ཆོག་སྐབས་རྣམ་ཤེས་བཀུག་སྟེ་བར་དོ་ངོ་སྤྲོད་སོགས་དང་མཚུངས་པས་ནན་ཏན་དུ་བྱའོ། ། མཁས་གྲུབ་གོང་མའི་ཞལ་ལུང་མཐོ་རིས་ཁྱབ། ། བདག་བློའི་བྷ་གི་ར་ཐས་ཆེས་གསལ་བར། ། བར་མའི་སེམས་ཅན་ལྷ་བུ་ངན་སོང་དུ། ། སྐྱེ་བའི་རྒྱུ་རྐྱེན་ལས་སྒྲིབ་སྦྱང་ཕྱིར་ཕབ། ། རིན་ཆེན་སྣང་གསལ་སྒྲོན་མ་བཏེག་ཙམ་གྱིས། །
སྟུག་པོའི་མུན་པ་འཇིག་ལྟར་དག་པ་འདིས། ། བར་དོར་གནས་པའི་འཁྲུལ་སྣང་སྡུག་བསྔལ་ཀུན། ། རབ་ཞི་བདེ་བའི་གོ་འཕང་ཕྱིན་གྱུར་ཅིག ། ཅེས་མཁན་ཆེན་བུདྡྷ་ལཀྵྨཱིས་མཛད་པའི་སིལ་གཏོར་དང་དེའི་གསལ་མེད་མཁས་བཙུན་བཀྲ་ཤིས་དབང་ཕྱུག་པས་མཛད་པ་གཞིར་བཞག་ནས། མེད་དུ་མི་རུང་བའི་ཁ་འགེངས་བཅས་ཉམས་སུ་བླང་བདེ་བའི་ངག་འདོན་རིན་ཆེན་གསལ་སྒྲོན་ཞེས་པ་འདིའང་ཚུལ་རིན་གྱིས་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
