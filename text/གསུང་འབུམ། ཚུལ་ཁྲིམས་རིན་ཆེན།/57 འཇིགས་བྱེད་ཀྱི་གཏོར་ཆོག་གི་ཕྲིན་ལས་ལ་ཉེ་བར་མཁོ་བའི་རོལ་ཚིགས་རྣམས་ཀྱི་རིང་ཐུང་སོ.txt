གསུང་འབུམ། ཚུལ་ཁྲིམས་རིན་ཆེན།
པོད ༥༧
འཇིགས་བྱེད་ཀྱི་གཏོར་ཆོག་གི་ཕྲིན་ལས་ལ་ཉེ་བར་མཁོ་བའི་རོལ་ཚིགས་རྣམས་ཀྱི་རིང་ཐུང་སོགས་ཀྱི་ཐོ་ཆུང་།
༼ཅ༽ ༄༅། །དཔལ་རྡོ་རྗེ་འཇིགས་བྱེད་ཀྱི་གཏོར་ཆོག་གི་ཕྲིན་ལས་ལ་ཉེ་བར་མཁོ་བའི་རོལ་ཚིགས་རྣམས་ཀྱི་རིང་ཐུང་སོགས་ཀྱི་ཐོ་ཆུང་དྲན་པ་འཛིན་པའི་ལྕགས་ཀྱུ་ཞེས་བྱ་བ་བཞུགས་སོ།། རྣམ་པ་ཐམས་ཅད་མཁྱེན་པ་སངཾས་རྒྱསཾ་ཀྱི། ། བཀའ་དོན་མ་ལུས་སེམས་ཅན་མོས་པ་བཞིན། ། ལེགས་པར་འདོམས་མཛད་དཔཾལ་གྱི་འབྱུང་གནས་ཆེ། ། མཁས་བཙུན་བཟཾང་པོ་དེ་ཡིས་རྟག་ཏུ་སྐྱོངས། ། གང་དེའི་ཞལ་གྱི་པདྨ་ཕྱེ་བ་ལས། ། ཉེ་བར་འཕོས་པའི་ལེགས་བཤད་སྦྲང་རྩིའི་རྒྱུན། ། བདག་བློའི་བུང་བ་གཞོན་ནུས་འཐུངས་པའི་རོ། ། རྗེས་སུ་དྲན་པའི་ཐོ་ཆུང་དབྱངས་སུ་ལེན། །
དེ་ལ་འདིར་དཔལ་རྡོ་རྗེ་འཇིགས་བྱེད་འཁོར་དང་བཅས་པའི་གཏོར་ཆོག་གི་ཕྲིན་ལས་ཉམས་སུ་བསྟར་བ་ལ་ཉེ་བར་མཁོ་བའི་རོལ་ཚིགས་རྣམས་ཀྱི་རིང་ཐུང་ལ་སོགས་པ་ཇི་ལྟར་བྱ་བའི་ཁྱད་པར་རྣམས་མཐོང་བ་བརྒྱུད་པའི་ལག་ལེན་དུ་ཇི་ལྟར་སྲིད་པ། བདག་ཅག་གིས་རྗེ་བཙུན་བླ་མ་སྐུ་དྲིན་མཚུངས་པ་མེད་པ་དེ་ཉིད་ལས་ཡོངས་སུ་མཉན་པ་རྣམས་དྲན་འཛིན་གྱི་ཡི་གེར་འགོད་པ་ནི་འདི་ལྟར་ཏེ། རོལ་ཚིགས་སོ་སོའི་རྣམ་གྲངས་ནི་གཞན་ནས་འབྱུང་བ་ལྟར་ཤེས་པར་བྱ་ཞིང༌། འདིར་དེ་དག་གི་རིང་ཐུང་ལ་སོགས་པའི་དབྱེ་བ་བརྗོད་པ་ལ། ཐོག་མར་མཆོད་པ་བྱིན་རླབས་ཀྱི་རོལ་མོ་ལ། མ་ཧེ་དང་རྐང་གླིང་འབུད་ཅིང་རག་དུང་ལྷུ་གཅིག་སོང་བ་དང༌། རོལ་མོ་གསོར་ལ་ཐག་བརྡེག་ལྔ་རེ་ཡོད་པའི་ཆུང་ངུ་ལྔའམ་བདུན་གྱིས་བསྒྲིགས་ནས། དེ་དང་འདྲ་བའི་ཆེན་པོ་གསུམ་གྱིས་བཅས། ཆུང་ངུ་གསུམ་གྱིས་བཅས་ཏེ། འདི་དག་ལ་ཞི་དྲག་ཆ་ཞེས་པའི་ཐ་སྙད་འདོགས་སོ། །
ཆ་གཉིས་པ་ལ་ཐག་བཞི། ཆ་གསུམ་པ་ལ་ཐག་གསུམ། ཆ་བཞི་པ་ལ་ཐག་གཉིས། ཆ་ལྔ་པ་ལ་ཐག་གཅིག ཆ་དྲུག་པ་ལ་ཐག་ཚེམ་ཚེམ། ཆ་བདུན་པ་ནས་ཤིན་ཏུ་ཚེམ་ཚེམ། དེ་ནས་དྲུད་དང༌། དེ་ནས་དྲུད་ཀྱང་སྤངས་ ་་་་་སྐབས་འདིར་མ་ཧེ་དང་རྐང་གླིང་འབུད། པ་ཆ་གསུམ་གྱི་མཐའ་ནས་དྲག་པོའི་གྱིས་ཞེས་པ་དོར་བའི་ཚབ་ཏུ་དྲུད་ཙམ་རེ་དང་བཅས་ཏེ་རིམ་གྱིས་ཕབ་ནས། སླར་ཡང་དལ་བུས་འཕར་བ་ཆ་གསུམ་གྱི་མཐར་དྲག་པོ་ཅུང་ཟད་རིང་བ་གསུམ་གྱི་རྗེས་མ་བསྐོར་ཙམ་གྱི་རྗེས་སུ།
དྲག་པོ་མྱུར་བ་གསུམ་དང༌། དྲག་པོ་རིང་ཙམ་གཉིས་ལ་ཆ་རེར་བྱས་པའི་འཕར་འབེབས་སྔ་མ་བཞིན་བྱས་ནས། སླར་ཡང་དལ་བུས་འཕར་བ་ཆ་གསུམ་གྱི་མཐར་གཉིས་པ་བསྐོར་ཏེ་གཅིག་གིས་བཅད། དེ་ནས་སུམ་བརྡེག་དྲག་པོ་ཁོ་ནའི་འགྲོས་ཀྱིས་འཕར་འབེབས་སྔ་མ་བཞིན་བྱས་པའི་མཐར་ཐག་བརྡེག་དང་བཅས་པའི་དྲག་པོ་གཅིག་གིས་བཅད་དོ། ། དེ་ལ་ཁུགས་པ་གཅིག་ཅེས་བྱའོ། ༈ །སླར་ཡང་ཐག་གསུམ་ཡོད་པའི་ཆུང་ངུ་བཞིས་བསྒྲིགས་ནས། ཐག་གསུམ་པའི་དྲག་པོ་གསུམ་དང་ཞི་བ་གསུམ་ཆར་བྱས་ནས་རྗེ་ཐུང་དུ་བཏང་བ་ཆ་གསུམ། ཐག་གཉིས་པ་ཆ་གཅིག ཐག་པ་གཅིག་པ་ཆ་གཅིག་སོགས་མན་ཆད་སྔ་མ་ལྟར་ཁུག་པ་ཡོངས་སུ་རྫོགས་པའི་མཐར་བཅད་དོ། ༈ །སླར་ཡང་དེ་འདྲ་བ་ཁུག་པ་ཡོངས་སུ་རྫོགས་པ་གཅིག་གི་མཐའ་མ་ལ།
དྲག་པོ་སུམ་བརྡེག་ཅན་ལན་གསུམ་གྱི་བར་དུ་འཕར་བའི་འཕར་གཉིས་པ་དེའི་ནང་ནས་མ་ཧེ་རྐང་གླིང་འབུད་ཅིང༌། འཕར་གསུམ་པ་རྫོགས་པའི་མཐར་ཐག་བརྡེག་དང་བཅས་པའི་དྲག་པོ་གཉིས་ཀྱིས་བཞག་གོ ། ཁུག་པ་ཕྱི་མ་འདི་ནི་འོག་གི་བྱིན་འབེབས་རྒྱས་པ་ཀུན་ལ་སྦྱར་བར་བྱའོ། ། ཁྱད་པར་ནི་སྤྱན་འདྲེན་གྱི་བྱིན་འབེབས་རྒྱས་པ་དང་ཐོག་མཐའ་བར་གསུམ་གྱི་རོལ་ཚིགས་ལ་ཐག་བརྡེག་ཡོད། མཇུག་གི་བྱིན་འབེབས་དྲུད་ནས་བརྩམས་ཏེ་དྲག་པོ་གཅིག་གིས་བཅད་པའི་བར་གོང་དང་འདྲའོ། ། མཆོད་པའི་མགོར་སྤྱན་འདྲེན་ལས་ཐག་ཐུང་བའི་བྱིན་འབེབས་ལ་རོལ་ཚིགས་ཐག་མེད་བྱ་ཞིང་མཆོད་སྔགས་རྣམས་ནི་ཚེམ་བརྡུང་གི་བར་ལ་འདོན་པའི་མཐར་དྲག་པོ་གཅིག་གིས་བཅད་དོ། ། མཆོད་རོལ་གྱི་མཐའི་བསྟོད་པ་མི་ཐུང་སྒེག་པོ་ལ་གོང་དུ་བཤད་པའི་དྲུད་ནས་བརྩམས་ཏེ་བྱིན་འབེབས་ཡོངས་སུ་རྫོགས་པ་ཚར་གཅིག་བྱ་སྟེ། འགོ་མཇུག་གི་བྱིན་འབེབས་ཐག་མེད་སྨོས་པ་ཐམས་ཅད་ལ་འདིས་འགྲེའོ། ། དེ་ནས་འགོའི་རོལ་ཚིགས་དང་དབྱངས་ཀྱི་མཐར་ཐག་ཡོད། གདངས་ཀྱི་མཐར་ཐག་མེད་བྱས་ལ་འཇམ་དབྱངས་ཁྲོས་པའི་བྱིན་འབེབས་ཀྱི་རོལ་མོ་སྦྲེལ་ཏེ།
དེའི་རོལ་ཚིགས་ཐག་མེད་ལ་མཐར་བྱིན་འབེབས་ཀྱིས་བཅད་དོ། ༈ །ཕྱོགས་སྐྱོང་ལ་ཐག་ཆེན་བཅས་པའི་བྱིན་འབེབས་བྱ། རོལ་ཚིགས་འཐེང་རྐང་གཉིས་ལ་ཐག་ཡོད་དང༌། དགུ་བརྡེག་དང་འཐེང་རྐང་ལ་ཐག་མེད་བྱས་ཏེ་དེས་འགྲེའོ། ། གདངས་ཀྱི་མཐར་ཐག་མེད་ལ་སོགས་པ་གཞན་འགྲེའོ། ༈ །ལས་གཤིན་གྱི་སྤྱན་འདྲེན་ལའང་ཐག་ཆེན་དང་བཅས་པའི་བྱིན་འབེབས་རྒྱས་པ་གོང་བཞིན་དང༌། རོལ་ཚིགས་དབྱངས་ཀྱི་མཐར་ཐག་ཡོད་དང་གདངས་ཀྱི་མཐར་ཐག་མེད་བྱ་བ་ལ་སོགས་པ་འདྲའོ། ། མཆོད་པའི་འགོར་ཐག་མེད་ལྔས་བསྒྲིགས་ལ་དྲུད་ནས་འགོ་བརྩམས་པའི་བྱིན་འབེབས་སྔ་མ་དང་འདྲ་ཞིང་རོལ་ཚིགས། མཆོད་སྔགས་རྣམས་ལ་ཚེམ་བརྡུང་བྱེད་པ་སོགས་གོང་བཞིན་ནོ། ། ལྷོ་ཡི་ཕྱོགས་རོལ་རྗེས་མ་ལ་ཡང་བྱིན་འབེབས་དེ་དང་འདྲ་ཞིང་དབྱངས་ལ་ཐག་ཡོད་དང་གདངས་ལ་ཐག་མེད་བྱིན་འབེབས་ལ་སོགས་པ་འདྲའོ།
༈ །ལས་གཏད་ཀྱི་འགོར་ཐག་བརྡེག་དང་བཅས་པའི་བྱིན་འབེབས་དང༌། རོལ་ཚིགས་སུམ་བརྡེག་ལན་བཅས་ལ་ཐག་ཡོད་དང༌། དགུ་བརྡེག་ནས་བརྩམས་ཏེ་དེ་མན་ཆད་ཀུན་ལ་ཐག་མེད་དང་མཐའི་བྱིན་འབེབས་བཅད་མཚམས་ཡན་ཆད་གཞན་དང་འདྲའོ། ༈ །ཉི་མ་རྗེས་མའི་མི་འདྲ་བའི་ཁྱད་པར་ནི། ལིངྒ་འགུགས་འདྲེན་གྱི་བྱིན་འབེབས་ཐག་མེད་ཀྱི་མཐར་ཆུང་ངུ་གཅིག་གིས་བཅད་ལ། རོལ་ཚིགས་ཐག་མེད་དཀྱུས་ལྟར་བྱ། དེ་ནས་དགུག་གཞུག་ལན་གསུམ་གྱི་དང་པོ་གཉིས་ཀྱི་མཐར་དྲག་རོལ་ཇེ་མྱུར་ལ་བཏང་བའི་མཐར་དྲག་པོ་རེས་བཅད། གསུམ་པའི་མཐའི་དྲག་རོལ་དེ་ཉིད་ཁུག་པ་གསུམ་དུ་བྱས་པའི་མཐར་ཞེ་སྡང་གིས་མནན་གྱི་རོལ་ཚིགས་ཐག་མེད་ལེན། དབྱངས་ཀྱི་མཐའ་ལའང་ཐག་མེད་བླངས་ལ། རྡོ་རྗེ་ལྕགས་ཀྱུའི་ཚིག་རྐང་གཅིག་པོ་དེ་མན་ཆད་ཡོངས་སུ་རྫོགས་པའི་བར་ལ་ཚིག་བརྡུང་ཞི་དྲག་བྱ་ཞིང་ཐམས་ཅད་རྫོགས་པའི་མཐར་རོལ་ཚིགས་ལ་བྱིན་འབེབས་སྦྲེལ་བའི་མཐར་བཅད།
འཇམ་དབྱངས་ཁྲོས་པའི་བྱིན་འབེབས་ཐག་མེད་ལེན་པ་མ་གཏོགས་འདྲའོ། ༈ །ཕྱོགས་སྐྱོང་གི་གཏོར་མ་བསྔོ་བའི་བསྟོད་པ་དང་འདོད་གསོལ་ལ་མཆོད་རོལ་བྱ། ཐམས་ཅད་ཀྱི་རྗེས་མ་ལ་མཆོད་རོལ་སྤངས་ཏེ་བསྐུལ་བའི་བྱིན་འབེབས་ཀྱིས་ཐུས་སོ། ། ཕྱི་རོལ་ཏུ་འགྲོ་བའི་གྲབས་འགྲིགས་ནས། ཆུང་ངུ་ལྔས་བསྒྲིགས་ལ་སུམ་བརྡེག་ལེན་བཅས་ལ་སློབ་དཔོན་གྱིས་རྩེ་གསུམ་འགྲོས་ཀྱིས་གཏོར་མའི་རྩར་ཕྱིན་ལ་གཏོར་མ་བཏེགས་ལ་བསྐུར། དེ་ནས་རིམ་གྱིས་གྲལ་བསྒྲིགས་ཏེ་སུམ་བརྡེག་ཞི་དྲག་གིས་ཕྱི་རོལ་དུ་འགྲོ་ཞིང་དེར་སློབ་དཔོན་གཏོར་མའི་རྩར་ཕྱིན་ནས་གྲལ་འགྲིགས་པ་དང༌། བྱིན་འབེབས་ཐག་མེད་བླངས་པའི་མཐར། རྒྱ་མཚོ་གཏིང་རུམ་གྱི་རོལ་ཚིགས་ཐག་མེད་བྱ། དེ་རྫོགས་པའི་མཐར་བྱིན་འབེབས་ཐག་མེད་དང་ཟོར་ལམ་གྱི་རོལ་ཚིགས་རྣམས་ཀྱང་ཐག་མེད་བླངས། རྫོགས་པའི་མཐར་བྱིན་འབེབས་ཀྱི་སྔོན་དུ་ཞི་དྲག་སུམ་བརྡེག་དང་བསྟུན་ནས་སློབ་དཔོན་གྱིས་རྩེ་གསུམ་འགྲོས་ཀྱིས་གཏོར་མའི་རྩར་བྱོན་ཏེ་གཏོར་མ་བཏེག
བྱིན་འབེབས་རྫོགས་པ་ན་གྲལ་བཤིག་ལ་རིམ་གྱིས་འགྲོ། སློབ་དཔོན་ཡང་སྔར་གྱི་གྲལ་མཐུད་དེ་འབྱོན། གཏོར་ལམ་ཡོད་པར་གྲལ་བསྒྲིགས་ནས་ལས་གཏད་ཀྱི་བྱིན་འབེབས་འདྲའོ། ། མཐར་སུམ་བརྡེག་ཞི་དྲག་དང་བསྟུན་ལ་སྔ་མ་བཞིན་དུ་སློབ་དཔོན་རྩེ་གསུམ་འགྲོས་ཀྱིས་གཏོར་མའི་རྩར་བྱོན་ལ་བྱིན་འབེབས་ཀྱི་རོལ་མོའི་སྐབས་དེར་ཕུད་མཆོད་རྫོགས་པར་བྱས་ལ། ཨརྒྷཾ་དང་མནའ་ཆུ་སྦྲེང་བ་ལ་སོགས་པ་ཀུན་གྱིས་མ་ཚོར་བར་ཤུབ་བུས་བརྗོད། དེ་དག་གྲུབ་པ་དང་གཏོར་མ་བཏེག་ལ་གཡས་གཡོན་མདུན་གསུམ་དུ་གསོར་བ་དང་བསྟུན་ལ། རོལ་མོ་སུམ་བརྡེག་ཞི་དྲག་བྱ་ཞིང་རྐང་པས་རྩེ་གསུམ་བྲི་བའི་ཚུལ་ཡང་བྱས་ལ་ཡུན་དུ་གསོར་ནས་བརྒྱབ་པའི་བར་ལ་ཡང་དྲག་རོལ་ཡུན་རིང་དུ་བྱ། དེ་ནས་དྲུག་ཅུ་པ་བཏེག་སྟེ་མ་གསོར་གྱི་བར་དུ་དྲག་རོལ་བྱས་ལ། སླར་སྔ་མ་བཞིན་བརྒྱབ་པ་དང་བསྟུན་པའི་རོལ་མོ་བྱས་ཏེ། སུམ་བརྡེག་དྲག་པོས་བཅད་པའི་མཐར་རྐང་པ་གཡོན་པ་ནང་དུ་འཇོག་སྟེ་ཕྱི་མིག་མི་ལྟ་བར་དཔོན་སློབ་ཐམས་ཅད་མཉམ་པ་ཉིད་ཀྱི་དོན་བཞིན་པའི་ངང་ནས་ནང་དུ་ལྡོག་ལ་རྗེས་ཀྱི་བྱ་བ་རྣམས་བྱའོ། །
སྤྱིར་འདི་དག་ལ་འོག་ནས་རོལ་ཚིགས་ཞི་བ་འབྱུང་ན་བྱིན་འབེབས་ཀྱི་མཐའ་དྲག་པོ་གཅིག་གིས་བཅད། དྲག་པོ་འབྱུང་ན་ཞི་བས་བཅད་པ་དང༌། དབྱངས་དང་གདངས་རིང་རྣམས་ཀྱི་འགོར་ཐག་ཐག་གིས་བཞག་གདངས་ཐུང་རྣམས་ཀྱི་འགོར་དྲུད་ཀྱིས་བཞག་པ་སོགས་འོག་ནས་འབྱུང་བའི་འདོན་པ་རིང་ཐུང་དང་བསྟུན་པ་དང༌། བཅད་མཐའ་ཐམས་ཅད་རྦད་ཀྱིས་བཞག་པ་ལ་སོགས་པའི་རྣམ་པར་དབྱེ་བ་ཐམས་ཅད་ལ་ཤིན་ཏུ་མཁས་པར་བྱའོ། ། འདིར་སྨྲས་པ། རྔམ་བརྗིད་སྒེག་པའི་ཉམས་དང་འགྱུར་ཁུགས་ཀྱི། ། འདེགས་འཇོག་ཚུལ་ལ་མཁས་པའི་རོལ་མོ་ཡིས། ། རྒྱལ་བ་མཆོད་ཅིང་ཕྲིན་ལས་བསྐུལ་བའི་ཐབས། ། གང་གིས་ཤེས་དེ་གསང་སྔགས་བསྟན་པའི་རྒྱན། ། འོན་ཏེ་བསླབ་དང་སྦྱངས་པའི་རྒྱ་མཚོ་ལས། །
མངོན་འདོད་རིག་པའི་ནོར་བུ་མ་བླངས་པར། ། ཤེས་རློམ་དྲེགས་པའི་གོར་མ་རབ་བཅངས་ནས། ། མང་པོའི་མགོ་འཕང་སྨད་པ་གད་མོའི་རྒྱུ། ། དེ་སྐད་བདག་དང་སྐལ་བ་མཉམ་པའི་ངོར། ། དབང་རྟུལ་རིག་པ་ཕྲེང་དུ་བསྟར་བ་ཡི། ། དགེ་བས་རྒྱལ་བ་ཀུན་གྱི་ཡོན་ཏན་མཛོད། ། སྙན་པའི་རོལ་མོས་རྗོད་པ་བདག་གྱུར་ཅིག ། དེ་ལྟར་དཔལ་རྡོ་རྗེ་འཇིགས་བྱེད་འཁོར་དང་བཅས་པའི་གཏོར་ཆོག་གི་ཕྲིན་ལས་ལ་ཉེ་བར་མཁོ་བའི་རོལ་ཚིགས་རྣམས་ཀྱི་རིང་ཐུང་ལ་སོགས་པའི་ལག་ལེན་གྱི་ཐོ་ཆུང་དྲན་པ་འཛིན་པའི་ལྕགས་ཀྱུ་ཞེས་བྱ་བ་འདི་ནི། དབང་རྟུལ་རིག་པའི་འགྲོས་སུ་བཏང་བས་བློ་དང་ལྡན་པ་དག་ནི་མགུ་བའི་རེ་བ་ཤིན་ཏུ་ཕྲ་ན་ཡང༌། རང་དང་སྐལ་བ་མཉམ་པའི་གསར་བུ་སྦྱངས་པ་ཆུང་ཞིང་ཐེ་ཚོམ་གྱི་འཕྲང་དུ་འགྲིམས་པ་རྣམས་ལ་ཕན་པའི་བསམ་པ་ཉེ་བར་བཞག་སྟེ།
རྗེ་བཙུན་ཐུགས་རྗེའི་བདག་ཉིད་མཁན་ཆེན་སངས་རྒྱས་དཔལ་བཟང་བའི་གསུང་སྒྲོས་ཀྱི་མེ་ཏོག་གཙུག་རྒྱན་དུ་བཅིངས་ནས་བནྡེ་ཚུལ་ཁྲིམས་རིན་ཆེན་གྱིས་བྲིས་པ་ཤིན་ཏུ་བཀྲ་ཤིས་པར་གྱུར་ཅིག། །། ༄༅། །ངོར་ལུགས་བསྐང་གསོ་ཆེ་ཆུང་གི་རོལ་ཚིགས་རྒྱས་འབྲིང་བསྡུས་གསུམ་གྱི་ཞལ་ཤེས་ཀྱི་ཐོ་ཡིག་དྲན་གསོའི་མེ་ལོང་ཞེས་བྱ་བ་བཞུགས།། ༄༅། །ན་མོ་མཉྫུ་ཤྲཱི་གྷོ་ཥཱ་ཡ། འདིར་ངོར་ལུགས་བསྐང་གསོ་ཆེ་ཆུང་གི་རོལ་ཚིགས་རྒྱས་འབྲིང་བསྡུས་པ་རྣམས་ཀྱི་ཞལ་ཤེས་རྣམས་མཁན་ཆེན་སངས་རྒྱས་དཔལ་བཟང་པ་ལས་ཇི་ལྟར་ཐོས་པ་རྣམས་ཐོར་འགོད་པ་ལ། ཐོག་མར་བྱིན་དབབ་སྤྱི་ལ་ཆུང་ངུ་དལ་པོ་ལྔས་བསྒྲིགས། དེ་ལྟ་བུའི་ཆེ་བ་རྣམས་རྗེ་མྱུར་བཏང་ནས་རིམ་གྱིས་ཕབ་པའི་མཐར་དྲག་པོ་གསུམ་གྱིས་མཚམས་བཅད་དང་སྤྲེལ་བའི་ཆེམ་བརྡུང་ཇེ་ཆུང་བཏང་བའི་མཐར་མཚམས་གཅོད་གོང་ལྟར་བྱས་པ་དེ་འདྲ་བ་གསུམ་གྱི་མཐར་ཤིན་ཏུ་ཞི་བར་བཏང་ངོ༌། ། དེ་ནས་དམ་རྫས་མར་མཚམས་བཅད་ཆུང་ངུ་གཅིག་གི་རྗེས་ཐོགས་འཐེང་རྐང་གཉིས་དང་སུམ་བརྡེག་གིས་བཅས་མཐར་འཐེང་རྐང་གཅིག་གོ ། དེ་ནས་དབྱངས་རིང་ཛར་བརྡེག་བཅས་པ་ལག་ལེན་ལྟར། ཚར་དང་པོ་ཐམས་ཅད་དབྱངས་བྱ། མཐར་རོལ་ཚིགས་ཀྱི་རྗེས་སུ་བྱིན་དབབ་སྔར་བཞིན་གྱི་མཐར་བཟློག་པ་བྱེད་ན་སུམ་བརྡེག་དྲག་ལ་རིང་བ་གྱིས་བཅས་དེ་ནས་དགུ་བརྡེག་མྱུར་བ་གྱིས་བཅས་དང་སུམ་བརྡེག་རིང་བ་གཅིག་གོ །
དོ་ནུབ་བཟློག་སོགས་ལ་རྔ་ཚིགས་དང་བསྟུན་པའི་ཚིག་བརྡུང་རོལ་ཚིགས་སྔར་བཞིན། ཟུང་ཆིང་ཞེས་པའི་ཚིག་གཅིག་དེ་ལ་ཚེམ་བརྡུང་མཐར་ཡང་ཚིག་བརྡུང་རྔ་ཚིགས་བཅས་པའི་རྗེས་བྱིན་འབེབས་ལྷུ་ཐུང་གི་མཐར་སུམ་བརྡེག་ལན་བཅས་ཀྱིས་མཚམས་བཅད་པ་ནི་ཤིན་ཏུ་རྒྱས་པའོ། ། བཟློག་པ་མི་བྱེད་ན་བྱིན་འབེབས་མཐར་སུམ་བརྡེག་ལན་བཅས་བྱའོ། ། གཉིས་པ་འབྲིང་བསྡུས་གསུམ་ལས་ཤིན་ཏུ་བསྡུས་པ་ཁའུ་མ་ལ་ཆུང་ངུ་གསུམ་གྱིས་བསྒྲིགས་ལ་འཐེང་གཉིས། ལྔ་བརྡེག་གཅིག འཐེང་གཅིག ཁའུ་མ་གདངས་བྱ། ཡུམ་ཆེན་གཡུང་མོ་ནས་ཚིག་རྐང་རེ་རེ་བཞིན་ཞི་དྲག་རྔ་ཚིགས་དང་བསྟུན་པའི་ཤླཽ་ཀ་གཅིག་ལ་ཚིག་བརྡུང༌། སྡེ་ཚན་རེ་རེ་བཞིན་གྱི་མཐར་རོལ་ཚིགས་རེ་རེ། གདོང་བཞི་དྲེགས་པའི་འགོར་རོལ་མོ་མི་དགོས།
མཐར་བཟློག་པ་མི་བྱེད་ན་རོལ་ཚིགས་ཀྱིས་བཞག བཟློག་པ་བྱེད་ན་འབྲིང་བསྡུས་ཀུན་ལ་བྱིན་འབེབས་ལྷུ་ཐུང་གི་མཐར་བཅད་མཚམས་མེད་པའི་སུམ་བརྡེག་དྲག་ལ་རིང་བ་གྱིས་བཅས་སོགས་སྔ་མ་བཞིན་བྱའོ། ། གསུམ་པ་འབྲིང་པོའི་རྒྱས་པ་ལ་ཆུང་ངུ་གསུམ་གྱིས་བསྒྲིགས་རྔ་ཚིགས་རྒྱས་པ་དང་འདྲ། དབྱངས་རྒྱས་པའི་རྔ་ཚིགས་ཀྱི་མཐར་ལྷ་མཆོག་མ་ཧཱ་ཀཱ་ལ་མན་གདངས་འདོན་མཐར་རོལ་མོ་མེད། རཀྟ་དམར་ཆེན་དམ་རྫས་རྒྱན་ལྡན། གདོང་བཞི་དྲེགས་པ་རྣམས་དབྱངས་བྱ། ལྷ་མཆོག་མ་སོགས་ཐམས་ཅད་གདངས་བྱ། མཐར་བཟློག་པ་སོགས་གཉིས་པ་བཞིན་ནོ། ། བཟློག་པ་མི་འདོན་ན་རང་རང་རྔ་ཚིགས་ཀྱིས་མཚམས་བཅད་དོ། ། བཞི་པ་ཁའུ་མ།
ལྔ་པ་འབྲིང་པོའི་བསྡུས་པ་ནི། འབྲིང་རྒྱས་དང་འདྲ་བ་ལས། ལྷ་མཆོག་མ་སོགས་ཀུན་ལ་དབྱངས་བྱ་བ་ལ་ཉམས་ཆག་གསོས་གྱུར་ཅིག་ཅེས་པའི་བར་རོལ་ཚིགས་མི་བྱ། གཞན་ཐམས་ཅད་འདྲའོ། ། དྲུག་པ་ཁའུ་མ། བདུན་པ་གསུམ་པ་དང་འདྲ། བརྒྱད་པ་ཁའུ་མ། དགུ་པ་ལྔ་པ་དང་འདྲ། བཅུ་པ་ཁའུ་མ། བཅུ་གཅིག་ལས་མི་བྱེད་ན་གོང་གི་རྒྱས་པ་དང་འདྲའོ། །
ཚར་གྲངས་མང་ཉུང་གང་བྱས་ཀྱང་འབྲིང་པོ་རྒྱས་བསྡུས་གཉིས་ཁའུ་མ་དང་སྦགས་ཏེ་བཏང་བའོ། ། བྱིན་འབེབས་ནི་འགོ་མཐའ་གཉིས་མ་གཏོགས་གཞན་ལ་མེད་དོ། ། ཧེ་རུ་ཀ་ལ་བྱིན་འབེབས་གོང་དང་འདྲ་བར་བྱས་ལ་དྲག་པོ་གྱིས་བཅས་ཀྱིས་མཚམས་བཅད་པའི་རྗེས་དེར་རྔ་ཚིགས་སུམ་བརྡེག་ལན་བཅས་རིང་པོ་བྱ། དབྱངས་སྐུ་གསུང་ཐུགས་སོགས་ཤླཽ་ཀ་གཉིས་རེ་དབྱངས་བྱས་པ་མཚམས་སུ་རྔ་ཚིགས་དང༌། དེ་ལས་གཞན་ཡང་མན་ཆད་ཤླཽ་ཀ་རེའི་དབྱངས་མཐར་རྔ་ཚིགས་བྱ། མཐར་བྱིན་འབེབས་སྔ་མ་བཞིན་གྱི་རྗེས་ལ་སུམ་བརྡེག་ལན་བཅས་ཀྱིས་མཚམས་བཅད་ནས་འཐེང་རྐང་གཉིས་དང་སུམ་བརྡེག་ལན་བཅས་དགུ་བརྡེག་གཅིག་དང་སུམ་བརྡེག་གཅིག་དྲག་པོ་ཆེ་བ་གཅིག དེ་ལྟ་བུའི་བཟློག་དབྱངས་ཤླཽ་ཀ་བཞི་དང་བཅས་ལ་རྔ་ཚིགས་སྔ་མ་བཞིན་དང་དེ་ལ་སོགས་ཏེ་གདུག་སེམས་མན་ཆད་ལ་ཚེམ་བརྡུང་རྔ་ཚིགས་དང་བསྟུན་པའི་ཞི་དྲག་ཚིག་རྐང་རེ་རེ་བཞིན་བྱ། སོད་ཅིག་ཐུལ་ཅིག་མན་ནས་ཐམས་ཅད་དྲག་པོ་རྗེས་རྔ་ཚིགས་སོགས་འདྲ། མཐར་དྲག་རོལ་མེད་པར་བཟློག་རོལ་དངོས་ཀྱིས་མཚམས་བཅད་པ་ནི་རྒྱས་པའོ། ། གཉིས་པ་ཆུང་ངུ་བཞིས་བསྒྲིགས་ལ་རྔ་ཚིགས་བྱ།
ཐོག་མར་ཤླཽ་ཀ་གཉིས་དབྱངས་བྱ། དེ་ནས་ཕྲིན་ལས་ལྷུན་གྲུབ་ཀྱི་བར་རྔ་ཚིགས་མེད་པར་གཤར་གདངས་བྱ། རྗེས་བྱིན་འབེབས་ལྷུ་ཐུང་གི་མཐར་མཚམས་བཅད་མེད་པའི་སུམ་བརྡེག་དྲག་པོ་གསུམ་གྱིས་བཅས་དགུ་བརྡེག་གཅིག་སུམ་བརྡེག་དྲག་ལ་རིང་བ་གསུམ་སོགས་བཟློག་རོལ་གོང་དམ་རྫས་མའི་སྐབས་ལྟར་དང༌། དོ་ནུབ་བཟློག་བསྒྱུར་ལ་ཚེམ་བརྡུང་གི་མཐར་རྔ་ཚིགས་བྱ། རྟག་ཏུ་སྲུང་སྐྱོབ་ཀྱི་མཐར་ཚིགས་བརྡུང་རྗེས་རྔ་ཚིགས་དང་དྲག་རོལ་གྱི་མཐར་སུམ་བརྡེག་ལན་བཅས་ཀྱིས་མཚམས་བཅད་པ་ནི་བསྡུས་པའོ། ། གསུམ་པ་འབྲིང་པོ་ནི་གོང་དང་འདྲ་བ་ལས་ཁྱད་པར་སྐུ་གསུང་ཐུགས་ཡོན་ཏན་ཕྲིན་ལས་རྣམས་ལ་ཤླཽ་ཀ་རེ་དབྱངས་རྗེས་རྔ་ཚིགས་བྱ། དེ་ལས་གཞན་དང་སྤྲུལ་པའི་ཁྱུང་ཆེན་གཉིས་ཤླཽ་ཀ་རེ་རེ་དབྱངས་བྱེད་པའི་སྲོལ་ཡོད་མེད་ལུགས་གཉིས་ཡིན། གཏོར་མ་གསོལ་སོགས་ངེས་པར་དབྱངས་བྱ་སྟེ། འདི་རྣམས་ཀྱི་དབྱངས་ཀྱི་འགོ་ལ་རོལ་མོ་མེད། རྗེས་བྱིན་འབེབས་ལྷུ་ཐུང་བཟློག་རོལ་རྒྱས་པ་ཤླཽ་ཀ་གསུམ་དབྱངས་མ་གཏོགས་རྒྱས་པའི་སྐབས་དང་འདྲ་བ་ནི་འབྲིང་པོའོ། །
བཞི་པ་གཉིས་པ་དང་འདྲ། ལྔ་པ་གསུམ་པ་དང་འདྲ་བ་ལས་སྐུ་གསུང་ཐུགས་ཡོན་ཏན་ཕྲིན་ལས་གཏོར་མ་གསོལ་ཤིང་རྣམས་ལ་དབྱངས་བྱ། དབྱངས་ཀྱི་འགོ་ལ་རོལ་མོ་མེད་པ་སོགས་ཐམས་ཅད་སྔ་མ་ལྟར་དང༌། བཟློག་པ་ཤླཽ་ཀ་གཅིག་དབྱངས་བྱ་བ་ནི་འབྲིང་པོའི་བསྡུས་པའོ། ། དྲུག་པ་བསྡུས་པ་དང་འདྲ། བདུན་པ་འབྲིང་པོ་སྟེ་གསུམ་པ་དང་འདྲ། བརྒྱད་པ་བསྡུས་པ་དང་འདྲ། དགུ་པ་ལྔ་པ་དང་མཚུངས། བཅུ་པ་བསྡུས་པ་དང་འདྲའོ། ། ཚར་བཅུ་གཅིག་ལས་མི་བྱེད་ན་བྱིན་འབེབས་བཅས་མཐའ་མ་འདི་རྒྱས་པ་ཇི་ལྟ་བ་བཞིན་བྱའོ། །
གཞན་འབྲིང་བསྡུས་ཐམས་ཅད་ལ་བྱིན་འབེབས་མི་དགོས་སོ། ། དེ་ནས་བསྟོད་གསར་ལ་བཟློག་རོལ་གྱིས་མཐའི་དྲག་ཆེན་འགྱིང་ནས་གྱིས་བཅས་མཐར། བདུན་བརྡེག་རིང་བ་གཅིག སུམ་བརྡེག་ལན་བཅས་གཅིག་སྔགས་དབྱངས་མཐར་རྔ་ཚིགས་སུམ་བརྡེག་ལན་བཅས་དབྱངས་བྱེད་ན་ཛར་བརྡེག་བཅས་པའི་སུམ་བརྡེག་ལན་བཅས། མགོན་པོའི་བསྟབ་པའི་མཐར་ཉིས་བརྡེག་ལན་བཅས་བྱ། གཉིས་པ་ལྷ་མོའི་བསྟོད་པ་ལ་ཉིས་བརྡེག་ལན་བཅས་བསྟབ་པ་ལ་སུམ་བརྡེག་ལན་བཅས་འགྱིང་བ་དང་བཅས་པའི་མཐར། གསུམ་པ་གདོང་བཞི་པ་ལ་བདུན་བརྡེག་གཅིག ཉིས་བརྡེག་ལན་བཅས། སྔགས་དབྱངས་མཐར་ཉིས་བརྡེག་ལན་བཅས་སོགས་འདྲ། བསྟབ་པ་ལ་ཁྱེད་མཐུན་མ་ལྟར་མཐར་འཐེང་རྐང་འགྱིང་བཅས་ཀྱི་རྗེས།
བཞི་པ་ལས་མགོན་བསྟོད་གསར་ལ་དགུ་བརྡེག་འཐེང་རྐང་གཉིས་ལྔ་བརྡེག་འཐེང་གཅིག སྔགས་དབྱངས་མཐར་དགུ་བརྡེག་སྤངས་པའི་རྔ་ཚིགས་འཐེང་རྐང་མན་ཆད་བྱ་སྟེ། དབྱངས་བྱེད་ན་ནག་མོ་གནོད་སྦྱིན་མན་ཆད་དང་མི་བྱེད་ན་བསྟོད་པའི་མཇུག་ནས་སུམ་བརྡེག་ལན་བཅས། བསྟབ་པ་ལ་སུམ་བརྡེག་ལན་བཅས་ཀྱི་མཐའ་འགྱིང་བཅས་དང་སྲིད་ཞི་མའི་རོལ་ཚིགས་འཐེང་གསུམ་ལྔ་བརྡེག་གཅིག་འཐེང་གཉིས་སོ། ། བསྟོད་རྙིང་ཧཱུྃ་ཡིག་མ་སོགས་ཀྱི་སྐབས་མགོན་པོའི་རྔ་ཚིགས་དང༌། ལྷ་མོའི་རྔ་ཚིགས་རྣམས་སྔར་དང་འདྲ། གདོང་བཞི་པ་ལ་བདུན་བརྡེག་རྗེས་མན་ཆད་ཁྱེད་མཐུན་མ་བཞིན་བྱ། རྗེས་ཀྱི་འཐེང་རྐང་འགྱིང་ནས། ལས་མགོན་གྱི་དགུ་བརྡེག་བྱས་མ་ཐག་སུམ་བརྡེག་ལན་བཅས་བྱ་སྟེ་འདི་མན་ཆད་སྔ་མ་དང་འདྲའོ། ། བསྟོད་དབྱངས་རྣམས་ཀྱི་ཛར་བརྡེག་དང་རིང་ཐུང་སོགས་ཀྱི་རྣམ་གཞག་བསླབ་སྦྱངས་བརྩོན་པའི་ཤུགས་ཀྱིས་རྟོགས་པར་འགྱུར་རོ། །
སྨྲས་པ། རང་རང་དགོས་བྱ་རིག་པ་ཆུང་ངུ་ནས། ། རྟུན་པས་མ་སྦྱངས་དེ་སྲིད་ཤེས་བྱའི་ཡུལ། ། དེ་དེར་མཁས་པའི་གོ་སར་ཕྱིན་མིན་པ། ། རྒྱུ་འབྲས་བསླུ་བ་མེད་པའི་ཁྱད་ཆོས་ཡིན། ། ཚུལ་འདིར་འབད་པ་ལས་བྱུང་དགེ་བས་བདག ། ཡང་སྲིད་སྙན་དངགས་བསྟོད་དབྱངས་རོལ་མོའི་གླུར། ། སྲས་བཅས་རྒྱལ་བའི་ཡོན་ཏན་འདྲེན་བགྱིད་ཅིང༌། ། འགྲོ་ཚོགས་མ་རིག་གཉིད་ལས་སྒྲོལ་གྱུར་ཅིག ། ཅེས་བསྐང་གསོ་ཆེ་ཆུང་གི་རོལ་ཚིགས་རྒྱས་འབྲིང་བསྡུས་གསུམ་གྱི་ཞལ་ཤེས་ཀྱི་ཐོ་ཡིག་དྲན་གསོའི་མེ་ལོང་ཞེས་བྱ་བ་འདི་ནི།
མཁན་ཆེན་འཇམ་དཔལ་དབྱངས་སངས་རྒྱས་དཔལ་བཟང་པའི་ཞབས་ཀྱི་ཆུ་སྐྱེས་སྤྱི་བོས་བསྙེན་ཅིང་རང་ཉིད་ཚུལ་འདིའི་ཐོག་མའི་བསླབ་སྦྱངས་ལ་ཞུགས་པ་ན་ཇི་ལྟར་ཐོས་པའི་གསུང་སྒྲོས་རྣམས་རང་གི་དྲན་འཛིན་དང་གསར་བུ་འགར་ཡང་ཕན་པར་འགྱུར་སྲིད་སྙམ་པའི་སེམས་ཀྱིས་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལ་བྷ་ཝ་ཏུ།། །། ༄༅། །དྲུག་ཅུ་པའི་གཏོར་བཟློག་སོགས་ཀྱི་དམོད་བཅོལ་འགོ་འདྲེན་སྦྱོར་རྒྱུ་བཞུགས་སོ།། ༄༅། །ན་མོ་གུ་རུ་བྷྱཿདམོད་བཅོལ་སྙན་གསན་ཕུལ་ཟིན་པའི་སྐབས་དེར། སྟོན་དང་བསྟན་འཛིན་གྱི་ཆེ་བ་བརྗོད་པར་སྤྲོ་ན་འདི་སྐད་དོ། ། སྤྱིར་ཡང་དག་པར་རྫོགས་པའི་སངས་རྒྱས། ཁམས་གསུམ་ཆོས་ཀྱི་རྒྱལ་པོ། འགྲོ་འདུལ་ཁ་ལོ་སྒྱུར་བ། ཉག་གཅིག་སྐྱབས་ཀྱི་དམ་པ། བཅོམ་ལྡན་འདས་ཤཱཀྱ་སེང་གེའི་བསྟན་པ་རིན་པོ་ཆེ་སྤྱི་དང༌། ཁྱད་པར་དུས་གསུམ་སངས་རྒྱས་འདུས་པའི་རང་བཞིན།
རིགས་གསུམ་སེམས་དཔའ་ཆེན་པོའི་ཟློས་གར། ཐེག་གསུམ་བསྟན་པ་སྨྲ་བའི་སེང་གེ འགྲོ་ཚོགས་སྲིད་ལས་སྒྲོལ་བའི་དེད་དཔོན། དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་ཡོངས་སུ་གྲགས་པ་ཡབ་སྲས་བརྒྱུད་པར་བཅས་པའི་བསྟན་པ་རིན་པོ་ཆེ་དང༌། ཐུབ་མཆོག་ལུང་གིས་ཟིན་པའི་སྐྱེས་བུ། རྩོད་ལྡན་དུས་ཀྱི་ཐམས་ཅད་མཁྱེན་པ། རྒྱལ་བསྟན་རིང་པོར་འཚོ་བའི་སྨན་པ། གསུང་རབ་དགོངས་པ་འགྲེལ་པའི་ཉི་མ། རྡོ་རྗེ་འཆང་ཀུན་དགའ་བཟང་པོ་པའི་ལུགས་མཆོག་དྲི་མ་མེད་པ་དེ་འཛིན་གྱི་སྐྱེས་བུ་དམ་པར་བཅས་པ་རྣམས་དང༌། སྙིགས་དུས་བསྟན་པའི་སྒྲོན་མེ།
རིགས་གསུམ་སེམས་དཔའི་སྤྲུལ་པ། ཁམས་གསུམ་ཆོས་ཀྱི་རྒྱལ་པོ་ཆེན་པོ་དཔལ་ས་སྐྱ་པའི་གདུང་སྲས་ཀྱི་ཕྲེང་བ་རིམ་པར་བྱོན་པ་རྣམས་དང༌། ལུང་རྟོགས་བསྟན་པ་རྒྱས་པའི་རྩ་ལག བཤད་སྒྲུབ་སྒྲ་དབྱངས་སྙན་པའི་རྔ་གསང༌། སྦྱིན་པ་དག་པའི་ཡོན་གནས་དམ་པ། ངུར་སྨྲིག་འཆང་བ་འདུས་པའི་ཆོས་གྲྭ་ཆེན་པོ་ཆེ་གེ་མོ་ཞེས་བྱ་བའི་མཚོན་པའི་ཆོས་སྡེ་མཐའ་དག་གི་ཕྲིན་ལས། མངའ་ཐང༌། དཔལ་འབྱོར། གྲྭ་རིགས། མི་སྡེར་བཅས་པ་དང༌།
རྒྱལ་བསྟན་སྐྱོང་བའི་རྩ་ལག དད་དང་གཏོང་བའི་ནོར་ཅན། བསྟན་པའི་སྦྱིན་བདག་དང་བཅས་པ་རྣམས་དང༌། གསང་ཆེན་རིག་པ་འཛིན་པའི་རྣལ་འབྱོར་པ། བདག་ཅག་སྒྲུབ་པ་པོ་དང་བཅས་པ་རྣམས་ལ། སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། བསམ་པ་ངན་པ་དང༌། སྦྱོར་བ་རྩུབ་མོར་བརྩམས་ཤིང་བརྩམ་པར་འགྱུར་བའི་དགྲ་བགེགས་ལོག་འདྲེན།
བྱད་མའི་རིགས་སུ་གྱུར་པ་གང་ཡིན་པ་སོགས་དཀྱུས་དང་སྦྲེལ་ལོ། ། ཞེས་པ་འཇིགས་བྱེད་དྲུག་ཅུ་དང་མགོན་པོའི་གཏོར་བཟློག་སོགས་ཀྱི་དམོད་བཅོལ་གྱི་འགོ་འདྲེན་སྦྱོར་རྒྱུ་འདི་ནི། དོན་གཉེར་རྣམས་ཀྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་དངོས་པོ་ཞེས་པའི་གནམ་ལོའི་ཟླ་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་བདུད་ལས་རྣམ་པར་རྒྱལ་བའི་རྒྱུར་གྱུར་ཅིག། །། སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
