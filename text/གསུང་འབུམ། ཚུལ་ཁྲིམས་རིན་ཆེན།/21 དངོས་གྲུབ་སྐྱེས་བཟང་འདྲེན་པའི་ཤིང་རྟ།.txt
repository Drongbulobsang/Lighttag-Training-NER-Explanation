གསུང་འབུམ། ཚུལ་ཁྲིམས་རིན་ཆེན།
པོད ༢༡
དངོས་གྲུབ་སྐྱེས་བཟང་འདྲེན་པའི་ཤིང་རྟ།
༼ག༽ ༄༅། །སིདྷིཿསུཡོཏཀནྣཱཡནསྱརཐཤྲཱིབཛྲཔཱཎིབྷཱུཏཌམརཥྱཤཱནྟཱཧུཏིམཱཙརོབིཛཧཱརཾ།།
༄༅། །དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་ཞི་བའི་སྲེག་བླུགས་ཆོ་ག་དངོས་གྲུབ་སྐྱེས་བཟང་འདྲེན་པའི་ཤིང་རྟ་ཞེས་བྱ་བ་བཞུགས་སོ།། ཡེ་ཤེས་ཞི་བའི་རང་བཞིན་འཕོ་མིན་ཡང༌། ། ཐབས་མཁས་ཁྲོ་བོ་འབར་བའི་སྒྱུ་འཕྲུལ་གྱིས། ། གདུལ་དཀའ་འདུལ་མཆོག་ལག་ན་རྡོ་རྗེ་དང༌། ། ཐ་དད་མེད་པ་དཔལ་ལྡན་བླ་མས་སྐྱོངས། ། གང་དེའི་གསང་སྔགས་ཟབ་མོའི་བཟླས་བརྗོད་ཀྱི། ། སྙིང་པོ་དངོས་གྲུབ་ཟུང་གི་གྱ་ནོམ་སྐྱེས། ། བདེ་བླག་ཉིད་དུ་འདྲེན་བྱེད་སྲེག་བླུགས་ཀྱི། །
ཕྲིན་ལས་ཆོ་གའི་ཤིང་རྟ་མངོན་པར་བསྐྲུན། ། དེ་ལ་འདིའི་བསྙེན་པ་སྔོན་དུ་སོང་བས་ཞི་བའི་སྦྱིན་སྲེག་བྱ་བ་ལ། སྦྱོར་བ་དང༌། དངོས་གཞི་དང་རྗེས་སོ། ། དང་པོ་ནི། ཞི་བའི་ཐབ་ཁུང་དབུས་ནས་ཁྲུ་ཕྱེད་ཀྱིས་ཟླུམ་པོར་བསྐོར་བའི་ཕྱི་ནས་ཁ་ཁྱེར་དང་མུ་རན་སོར་བཞི་བཞིས་བསྐོར་བའི་མུ་རན་ལ་རྡོ་རྗེའི་ཕྲེང་བ་དང་ཕྱི་རོལ་གྱི་སྟེགས་བུའི་གྲྭར་ཟླ་ཕྱེད་རྡོ་རྗེས་མཚན་པ་བྲི། གཞི་ཚོན་ཐམས་ཅད་དཀར་པོ་བྱ། ནང་དུ་པདྨ་འདབ་བརྒྱད་ཀྱི་དབུས་སུ་མཚན་མ་དགོད། ཁ་ཁྱེར་གྱི་སྟེང་དུ་བུད་ཤིང་ཟླུམ་པོར་བརྩིགས། ཤར་ལྷོར་མེ་ཚང་བཞག
ནུབ་ཏུ་སྒྲུབ་པ་པོའི་སྟན་དང༌། མདུན་དུ་མེ་ཡོལ་ཕ་གུ་ལ་དཀར་ཞལ་གྱིས་བྱུག་པ་དང༌། བསང་ཆུ་འཐོར་ཡབ་རྡོ་རྗེ་དྲིལ་བུ། དེའི་བར་དུ་དགང་གཟར་བླུགས་གཟར་ཁ་སྦྱར་བ། ཀུ་ཤའི་ཆུན་པོ་བརྒྱད་རྣམས་བཤམ། ། སྒྲུབ་པ་པོ་ཡི་གཡས་ལོགས་ནས། ། ཡམ་ཤིང་མར་ཏིལ་ཟས་མཆོག་དང༌། ། སོ་བ་འབྲས་ནས་གྲོ་དང་ནི། ། སྲན་མ་དཱུརྦ་ཀུ་ཤའོ། ། གཡོན་ནས་ཉེར་སྤྱོད་འདས་གཏོར་དང༌། །
མེ་ལྷའི་གཏོར་མ་བཅས་པ་བཤམས། ། དེ་ནས་ཕྱི་མ་རེད་ཀྱི་དུས་སུ་གོས་རྒྱན་དཀར་པོས་བརྒྱན་ཏེ་ཞི་བའི་སེམས་དང་ལྡན་ཞིང་ཁ་ཤར་ཏུ་ཕྱོགས་པས་སྐྱིལ་ཀྲུང་ངམ་རིག་བྱེད་འདོན་པ་ལྟ་བུའི་སྤྱོད་ལམ་གྱིས་སྟན་ལ་འཁོད་དོ། ། དངོས་གཞི་ལ་སྐྱབས་འགྲོ་ནས་བརྩམས་ཏེ་གདན་བསྡུ་བའི་བར་གྱི་བདག་བསྐྱེད་རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པ་ལྟར་བསྒོམ་མོ། ། འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་ཀྱི་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ་བོ། ། དཔལ་འབར་རྒྱུན་ཞག་གི་མེའམ་འོ་མ་ཅན་གཙུབས་པ་སོགས་ལས་བྱུང་བའི་མེ་སྦར་ཏེ་ལག་པ་གཉིས་ཀྱིས་གུས་པའི་ཚུལ་གྱིས་ཐབ་ལ་གཡས་ནས་ཟླུམ་པོར་བསྐོར་ཞིང་ཧཱུྃ་བཛྲ་ཕཊ་ཅེས་ལན་གསུམ་བརྗོད་ཅིང་ཨོཾ་བཛྲ་ཛྭ་ལ་རཾ་ཞེས་པས་མེ་ཚང་དུ་གཞུག་ལ་རྩྭ་སྐམ་པོ་གཞན་དང་བཅས་པས་མེ་གསོ། དེ་ནས་བྱང་ཆུབ་མཆོག་གི་ཕྱག་རྒྱས་དགང་བླུགས་བཟུང་སྟེ་བླུགས་གཟར་མར་དང་བཅས་པས་དགང་གཟར་གྱི་ཁ་ལ་རེག་པ་དང་བཅས་ཏེ་བུད་ཤིང་ལ་ཁྱབ་པར་བླུགས་ཏེ་ཨོཾ་བཛྲ་ཛྭ་ལ་རཾ་ཞེས་བརྗོད། བསང་ཆུ་ལ་ཨོཾ་ཨ་མྲྀ་ཏེ་ཧཱུྃ་ཕཊ་ཅེས་བཟླས་པས་བྱིན་གྱིས་བརླབས་ནས་རྫས་རྣམས་ལ་གཏོར་ཏེ་སྔགས་དེ་ཉིད་ཀྱིས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལ་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་ནས། རོལ་མོ་ལ་སོགས་པའི་མཆོད་རྫས་དང་བསྲེག་རྫས་རྣམས་དྭངས་ཤིང་ཐོགས་པ་མེད་པ་ལྷ་མཉེས་པ་དང་སོ་སོའི་ལས་སྒྲུབ་པའི་ནུས་པ་དང་ལྡན་པར་བསམས་ལ།
མཆོད་ཡོན་གྱི་ཕྱག་རྒྱ་དང༌། ཨོཾ་ཨཱཿཧཱུྃ་སྭཱ་ཧཱས་ཡམ་ཤིང༌། ཨོཾ་ཤྲཱི་སྭཱ་ཧཱས་མར། ཨོཾ་ཛྲིཾ་སྭཱ་ཧཱས་འབྲུ། ཨོཾ་སྭ་སྭཱ་ཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱ་ཧཱས་སྦྱངས། སོ་སོའི་ཕྱག་རྒྱ་དང༌། ཨོཾ་བཛྲ་ཨརྒྷཾ་སྭཱ་ཧཱ་ནས་ཤབྡ་བར་གྱིས་བྱིན་གྱིས་བརླབས། ཐབ་ལ་དམིགས་ཏེ་ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ་མུ་རན་ལ་རྡོ་རྗེའི་ཕྲེང་བས་བསྐོར་ལ།
ཕྱི་རོལ་གྱི་གྲྭ་བཞིར་ཟླ་ཕྱེད་རྡོ་རྗེས་མཚན་པ་བྲིས་པ་དང་གཉིས་སུ་མེད་པར་བསམ། ཐབ་ཀྱི་ནང་དུ་མེ་དཀར་གསལ་དུ་འབར་བའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་མེ་ལྷ་ར་སྐྱེས་ལ་ཆིབས་པ་ཞལ་གཅིག་ཕྱག་གཉིས་པ། གཡས་བགྲང་ཕྲེང༌། གཡོན་གུནྡྷེ་འཛིན་པ། ལུས་པོ་མེའི་རང་བཞིན་དམར་པོ། ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ། གསུས་ཁྱིམ་ཆེ་བ་རལ་པའི་ཐོར་ཚུགས་ཅན། ཨག་ཚོམ་འཕྱང་བ། དྲང་སྲོང་གི་ཚོགས་ཀྱིས་བསྐོར་བའི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་འཁོར་གྱིས་བསྐོར་བ།
ཨོཾ་བཛྲ་ས་མཱ་ཛཿཞེས་དང༌། ལག་པ་གཉིས་ཀྱིས་དབྱུ་གུ་རྩེ་གསུམ་པའི་ཕྱག་རྒྱ་བྱས་པ་རྣ་བའི་དྲུང་དུ་གཡོབ་ཅིང༌། ཚུར་སྤྱོན་ཚུར་སྤྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། སྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣི་མ་ཧཱ་ཏེ་ཛཿསརྦ་ཀརྨཱ་པྲ་སཱ་དྷ་ཀཿཀཱ་རུ་ཎྱ་ཀྲི་ཏ་སརྦ་ཨཱརྠ་ཨསྨིནྶནྣི་ཧི་ཏོ་བྷ་ཝ། ཞེས་པས་སྤྱང་དྲངས། ཛཿཧཱུྃ་བཾ་ཧོཿཞེས་པས་དམ་ཚིག་པར་བསྟིམ། སླར་ཡང་སྙིང་གའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྔར་ལྟར་སྤྱན་དྲངས་ལ།
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བས་སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། ། དེ་ནས་ཨོཾ་ཨགྣ་ཡེ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཆུ་གཉིས་ཉེར་སྤྱོད་གྷཎྜེ་ར་ཎི་རོལ་མོ་དང་བཅས་པས་མཆོད་ལ། འཇིག་རྟེན་དབང་ཕྱུག་སོགས་ནས་རྣམ་པར་འདུད། ཅེས་པས་བསྟོད། ཀུ་ཤའི་ཆུན་པོ་བརྒྱད་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་བསམས་ཏེ། ཨོཾ་ཀུ་ཤ་འདི་ནི་སོགས་ནས་ཞི་བར་མཛོད་ཅིག་སྭཱ་ཧཱ། ཨོཾ་བཛྲ་ས་ཏྭ་ཨ་ཞེས་བརྗོད་དེ།
ཐབ་ཀྱི་མཐར་ཕྱོགས་མཚམས་བརྒྱད་དུ་རྩེ་མོ་གཡས་སྐོར་གྱིས་དགྲམ་མོ། ། དེ་ནས་བསང་ཆུས་ཕྱོགས་ཀུན་དུ་གཏོར་ཞིང༌། ཨ་མྲྀ་ཏེ་བརྗོད་པས་བགེགས་བསལ་ལོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་བསམ། དགང་བླུགས་གཉིས་ཀྱི་གཟར་བུའི་ཁ་ལའང་རཾ་བསམ་སྟེ། ཨོཾ་ཨགྣ་ཡེ་སྭཱ་ཧཱ། ཞེས་པ་ལན་བདུན་བརྗོད་ཅིང༌། མར་བླུགས་གཟར་བདུན་གྱིས་དགང་གཟར་བཀང་ལ་མཐར། ཨོཾ་ཨགྣ་ཡེ་ཨཱ་དི་པྱཱ་དི་པྱ་མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ་སྭཱ་ཧཱ།
ཞེས་བརྗོད་ཅིང་གཟར་བུ་གཉིས་ཁ་སྦྱར་ཏེ་མེ་ལྷའི་ཞལ་དུ་ཕུལ་བར་བསམ། དེ་ལྟ་བུ་ལན་གསུམ་གྱིས་བྱོན་ཟན་དབུལ་ལོ། ། དེ་ནས་ཡམ་ཤིང་ལ་སོགས་པའི་རྫས་རྣམས་ལག་པ་གཡོན་པས་བཟུང་ལ་གཡས་པའི་མཐེབ་སྲིན་གྱིས་བླངས་ནས་མཆོག་སྦྱིན་གྱི་ཕྱག་རྒྱས་དབུལ་བར་བྱ་སྟེ། ཨོཾ་བོ་དྷི་བྲྀཀྵཱ་ཡ་སྭཱ་ཧཱ་ཞེས་པས་ཡམ་ཤིང་ལན་བདུན་ནམ་ཉེར་གཅིག་སོགས་གང་འབྱོར་ཕུལ་བའི་མཐར། ཨོཾ་བོ་དྷི་བྲྀཀྵཱ་ཡ་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང༌། གསང་སྔགས་ཀྱི་ལྷག་ཆད་ཀྱི་ཉེས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ་ཞེས་གདགས། སྦྱིན་བདག་གི་དོན་དུ་བྱ་བའི་ཚེ་སྤེལ་ཚིག་ཁ་བསྒྱུར་ཤེས་པར་བྱའོ། ། དེ་བཞིན་དུ་སྡེ་ཚན་རེ་རེའི་མཚམས་སུ་སྤེལ་ཚིག་སྦྱར་བ་དང་བཅས་ཏེ་ཨོཾ་ཨགྣ་ཡེ་སྭཱ་ཧཱས་མར་དང༌། སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱས་ཏིལ་ལམ་ཡུངས་ཀར་དང༌། ཨོཾ་སརྦ་སཾ་པ་དེ་སྭཱ་ཧཱས་ཟས་མཆོག་དང༌།
ཨོཾ་བཛྲ་བི་ཛ་ཡ་སྭཱ་ཧཱས་འབྲས་སོ་བ་དང༌། ཨོཾ་བཛྲ་པུཥྚཱ་ཡ་སྭཱ་ཧཱས་འབྲས་དང༌། ཨོཾ་མ་ཧཱ་བེ་གཱ་ཡ་སྭཱ་ཧཱས་ནས་དང༌། ཨོཾ་བཛྲ་གྷསྨ་རཱ་ཡ་སྭཱ་ཧཱས་གྲོ་དང༌། ཨོཾ་མ་ཧཱ་བ་ལཱ་ཡ་སྭཱ་ཧཱས་སྲན་མ་དང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱས་དཱུརྦ་དང༌། ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱས་ཀུ་ཤ་རྣམས་ཕུལ་ཏེ་མཐར་མཆོད་པ་དང་བསྟོད་པ་སྔར་ལྟར་བྱས་ལ། མར་དགང་གཟར་གང་ཐབ་ཏུ་ཕུལ་ཏེ་བཛྲ་ཛྭ་ལ་རཾ་ཞེས་དང༌། མེ་ལྷ་འབར་བའི་རྣམ་པར་གྱུར་པར་བསམ་ཞིང་བརྗོད་དོ། ། དེ་ནས་འདས་པའི་མེ་ལྷ་མཆོད་པ་ནི།
མེ་འབར་བའི་དབུས་སུ་དྲི་མ་མེད་པའི་ཧཱུྃ་ཡིག་སོགས་ནས། འབྱུང་པོ་འདུལ་བྱེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་དང་རྡོ་རྗེ་དྲིལ་བུ་དང་བཅས་པའི་སྤོས་རེང་ཐོགས་ཏེ། མ་ལུས་སེམས་ཅན་སོགས་ཤླཽ་ཀ་གསུམ་གྱིས་སྤྱན་དྲངས། ཨོཾ་བྷཱུ་ཏ་ཌ་མ་ར་ས་པ་རི་ཝཱ་ར་ཨོཾ་བཛྲ་ཨརྒྷཾ་སོགས་ཀྱིས་མཆོད་པ་ནས་མི་བསྐྱོད་པས་དབུར་བརྒྱན་པའི་བར་སྒྲུབ་ཐབས་ལྟར་རོ། ། དེའི་མཐའ་སྐོར་དུ་བརྒྱུད་པའི་བླ་མ་རྣམས་དང་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བར་དང་བཅས་པར་འགྱུར་ཅེས་དང༌། ལྷ་ཐམས་ཅད་འཛུམ་ཞིང་ཞི་བ་འོད་ཟེར་དཀར་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པར་བསམ་ཞིང་བརྗོད་ལ། གཙོ་བོ་དེ་རང་གི་རྩ་བའི་བླ་མ་དང་དབྱེར་མེད་དུ་དམིགས་ལ། གཟར་བུ་གཉིས་བླངས་ཏེ་ལྷ་ཐམས་ཅད་ཀྱི་ཞལ་ཅུང་ཟད་གདངས་པ་སོགས་སྔར་ལྟར་གསལ་བཏབ་སྟེ། ཧཱུྃ་བཛྲ་ཕཊ་ཅེས་པ་ལན་འགའ་ཞིག་བརྗོད་པའི་མར་ཁུ། ཨོཾ་ཨགྣ་ཡེ་སྭཱ་ཧཱ་ཞེས་པ་ལན་བདུན་དུ་མར་བླུགས་གཟར་བདུན་གྱིས་དགང་གཟར་བཀང་ལ་མཐར།
ཨོཾ་ཨགྣ་ཡེ་ཨཱ་དི་པྱཱ་དི་པྱ་སོགས་སྭཱ་ཧཱའི་བར་དང་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་ལ་སོགས་པའི་སྤེལ་ཚིག་གོང་ལྟར་བརྗོད་དེ་གཟར་བུ་གཉིས་ཁ་སྦྱར་ལ་ཞལ་དུ་ཕུལ་བར་བསམ། དེ་ལྟ་བུ་ལན་གསུམ་གྱིས་བྱོན་སྐྱེམས་ཕུལ། དེ་ནས་མཆོད་པ་རྣམས་བསང་སྦྱངས་བྱིན་རླབས་སྤྱི་ལྟར་བྱས་ལ། རབ་འབྱམས་རྒྱ་མཚོ་སོགས་ནས་ཆུ་གཉིས་ཉེར་སྤྱོད་རོལ་མོའི་བར་དང༌། ཨོཾ་སརྦ་བིད་པཱུ་ར་སོགས་ནས་རྒྱལ་སྲིད་བདུན་དང་འདོད་ཡོན་ལྔའི་མཆོད་པ་རྣམས་སརྦ་ཏ་ཐཱ་ག་ཏའི་རྗེས་སུ་བྷཱུ་ཏ་ཌ་མ་ར་ས་པ་རི་ཝཱ་ར་བཏགས་པ་མ་གཏོགས་ཀུན་རིག་ལྟར་བྱའོ། ། དེ་ནས་རྡོ་རྗེ་དྲིལ་བུ་འཛིན་པས། གཞོམ་ཞིག་བྲལ་བ་མཐའ་བྲལ་སྟོང་པའི་དངོས། ། རྡོ་རྗེའི་གུར་ཁྱིམ་མཐོ་ཞིང་རབ་ཡངས་པར། ། དུས་མཐའི་ཞུགས་འདྲ་ཡེ་ཤེས་མེ་ཡིས་འཁྱུད། ། མི་མཐུན་ཕྱོགས་ལས་རྣམ་པར་རྒྱལ་ལ་འདུད། །
འཁོར་བའི་སྐྱོན་བྲལ་དྲི་མེད་པདྨ་དང༌། ། སྙིང་རྗེའི་ཟླ་བས་རྒྱས་པའི་དཀྱིལ་འཁོར་ལ། ། སྲིད་གསུམ་འབྱུང་པོ་གནོན་པའི་དཔའ་བོའི་སྐུ། ། མི་འགྱུར་ནམ་མཁའི་མདངས་སུ་འབར་ལ་འདུད། ། རྩ་ཕྱག་འབྱུང་པོ་འདུལ་བའི་ཕྱག་རྒྱ་བསྣོལ། ། ཡིད་སྲུབ་ཀླད་པ་འགེམས་པའི་རྡོ་རྗེ་གཡས། ། བགེགས་དཔུང་གཞོབ་ཏུ་བསྲེག་ཅིང་དབང་སྡུད་པའི། ། ཅིག་ཤོས་སྡིགས་མཛུབ་ཞགས་པ་བསྣམས་ལ་འདུད། ། གདུག་པའི་ཚོགས་བཏུལ་དམ་ལ་རབ་གནས་ཕྱིར། ། ལག་འགྲོའི་དབང་པོས་རབ་བརྒྱན་སེམས་ཅན་གྱི། །
རེ་བ་འགེངས་པའི་ནོར་བུའི་རྒྱན་ཆ་དང༌། ། ཡེ་ཤེས་ལྔ་བདག་ཐོད་ཕྲེང་ཅན་ལ་འདུད། ། རང་གི་རིགས་ཀྱི་འཁོར་ལོས་སྒྱུར་མཚོན་པའི། ། མི་བསྐྱོད་ཐོད་དང་དར་གྱི་སྟོད་གཡོགས་སྔོ། ། སྟག་ལྤགས་སར་པའི་དཔའ་མཚན་ཤམ་བུར་དཀྲིས། ། བདེན་གཉིས་ཞབས་ལྡན་འདོར་སྟབས་འགྱིང་ལ་འདུད། ། གསུང་མཆོག་སྔགས་ཀྱི་རྒྱལ་པོ་འབར་བའི་མེས། ། གདོན་བགེགས་འབྱུང་པོའི་ཚེར་སྐམ་རབ་བསྲེགས་ནས། ། དངོས་གྲུབ་འདོད་དགུ་འདྲེན་པའི་ཤིང་རྟ་ཅན། ། མཁྱེན་དང་བརྩེ་བ་བསམ་མི་ཁྱབ་ལ་འདུད། །
མཐུ་སྟོབས་མཆོག་གིས་ཆེ་བའི་ལྷ་ཁྱོད་ལ། ། ཅུང་ཟད་བསྟོད་པས་བདག་དང་སེམས་ཅན་ཀུན། ། བར་ཆད་མི་མཐུན་ཕྱོགས་ལས་རྣམ་རྒྱལ་ཏེ། ། གསང་གསུམ་མི་ཕྱེད་རྡོ་རྗེ་མངོན་གྱུར་ཅིག ། ཅེས་པས་བསྟོད་དོ། ། དེ་ནས་ཡམ་ཤིང་ལ་སོགས་པའི་བསྲེག་རྫས་རྣམས་སྡེ་ཚན་རེའི་ཐོག་མར་སྙིང་པོ་ཚར་གསུམ་གྱིས་མངོན་པར་བསྔགས་ཏེ་རྫས་སྔགས་སོ་སོས་བརྒྱ་རྩ་ལ་སོགས་པ་ཕུལ་བའི་མཐར་སྤེལ་ཚིག་གོང་ལྟར་སྦྱར་རོ། ། དེ་ནས་ཏིལ་མདུན་དུ་འདུས་བྱས་པ་ལ་བདག་གཞན་གྱི་སྡིག་སྒྲིབ་ཐམས་ཅད་ཐིམ་པ་སླར་ཡེ་ཤེས་ཀྱི་བདུད་རྩིར་གྱུར་པར་བསམས་ལ་སྙིང་པོ་ཡི་གེ་བཞི་པ་འབའ་ཞིག་གིས་བརྒྱ་རྩ་རེའི་མཚམས་སུ་སྤེལ་ཚིག་བཏགས་ཏེ་ཏིལ་བསྙེན་པ་ཇི་ཙམ་སོང་བའི་བཅུ་ཆ་འབུལ། སྒྲུབ་གཡོག་གཅིག་གི་མེ་རྒྱུན་མ་ཆད་ཙམ་གྱིས་མར་དང་ཡམ་ཤིང་འཇུག བསྲེག་རྫས་རྫོགས་པ་དང་བྱོན་སྐྱེམས་ཀྱི་སྐབས་ལྟར་མར་དགང་བླུགས་གསུམ་ཕུལ། མཆོད་པ་རྣམས་ཁ་གསོས་པ་བྱིན་གྱིས་བརླབས་ནས།
ཨོཾ་སརྦ་ཏ་ཐཱ་ག་ཏ་བྷཱུ་ཏ་ཌ་མ་ར་ས་པ་རི་ཝཱ་ར་རེ་སྔོན་དུ་འགྲོ་བའི་མཆོད་པ་དང་བསྟོད་པ་རྒྱས་བསྡུས་གང་རུང་བྱ། འདས་པའི་གཏོར་མ་རྗེས་གནང་གི་ཡི་གེ་ལྟར་བྱིན་གྱིས་བརླབས་ནས་ཕུལ་ཏེ་མཆོད་ཅིང་བསྟོད་ལ། མགོན་པོ་ཐུགས་རྗེ་ཆེན་པོ་དང་ལྡན་པས་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་པར་མཛད་དུ་གསོལ། མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་པའི་དོན་གྱི་གསོལ་བ་བཏབ་ནས། ཡི་གེ་བརྒྱ་པ་ལན་གསུམ་དང་མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ་ཨོཾ་ཁྱེད་ཀྱིས་སེམས་ཅན་སོགས་ཀྱི་མཐར། ཨོཾ་ཨཱཿཧཱུྃ་བཛྲ་མུཿ ཞེས་དང་མཐེབ་སྲིན་གྱི་སེ་གོལ་གྱི་སྒྲས་ཡེ་ཤེས་པ་རང་བཞིན་གྱི་གནས་སུ་གཤེགས་པར་བསམས་ལ། སྲིན་ལག་གིས་ཐབ་ཀྱི་ཐལ་བ་ཅུང་ཟད་བླངས་པ་དཔྲལ་བར་བསྐུས་ཏེ་དམ་ཚིག་པ་རང་ལ་ཐིམ་པར་བསམ་མོ། ། གསུམ་པ་རྗེས་ནི།
ཐབ་ཏུ་མར་བླུགས་གཟར་གང་དགང་གཟར་ལ་རེག་པར་བླུགས་ལ། ཨོཾ་བཛྲ་ཛྭ་ལ་རཾ་ཞེས་དང༌། མེ་ལྷ་ཞལ་ཕྱག་ཅན་གྱི་རྣམ་པར་གྱུར་པར་བསམ་ཞིང་བརྗོད་ལ། བསྲེག་རྫས་ལྷག་མ་རྣམས་བདུན་ནམ་བཅུ་གཅིག་ལ་སོགས་པ་ཕུལ་མཐར་བྱོན་ཟན་གྱི་སྐབས་ལྟར་མར་དགང་བླུགས་གསུམ་གཤེགས་སྐྱེམས་སུ་འབུལ། དེ་ནས་མེ་ལྷའི་གཏོར་མ་བསང་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཞེས་པས་བྱིན་གྱིས་བརླབས། མཆོག་སྦྱིན་གྱི་ཕྱག་རྒྱ་དང༌། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨ་ཀཱ་རོ་ཞེས་སོགས་ལན་གསུམ་མམ་ལྔས་ཕུལ། མཚན་སྔགས་རེ་རེའི་མགོར་སྦྱར་བས་མཆོད་ལ།
འཇིག་རྟེན་དབང་ཕྱུག་ཚངས་དབང་མགོན་གྱི་སྲས་ཞེས་སོགས་ཤླཽ་ཀ་གཅིག་གིས་བསྟོད་ལ། དྲང་སྲོང་ཆེན་པོ་འཁོར་དང་བཅས་པ་ཁྱེད་རྣམས་ཀྱིས། བདག་དང་སེམས་ཅན་ཐམས་ཅད་ཀྱི་བར་དུ་གཅོད་པ་ཐམས་ཅད་དང༌། གསང་སྔགས་ལྷག་ཆད་དུ་གྱུར་པའི་ཉེས་པ་ཐམས་ཅད་ཉེ་བར་ཞི་བར་མཛད་དུ་གསོལ། ཞེས་འདོད་པའི་དོན་གྱི་འཕྲིན་ལས་ཞུས་ལ། ཡི་གེ་བརྒྱ་པ་ཚར་གསུམ་གྱིས་ལྷག་ཆད་ཁ་བསྐང༌། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབས་ཀྱིས་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། །
ཨོཾ་ཨགྣེ་གཙྪ་ཞེས་དང༌། དབྱུ་གུ་རྩེ་གསུམ་པའི་ཕྱག་རྒྱ་ཕྱིར་བསྐྱེད་ལ། མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམས་ལ་རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང་ཞིང༌། དགེ་བ་འདི་ཡིས་མྱུར་དུ་བདག་སོགས་ཀྱིས་བསྔོ་བ་དང་སྨོན་ལམ་གང་ཤེས་དང༌། ཕུན་སུམ་ཚོགས་པ་སོགས་ཀྱི་བཀྲ་ཤིས་ཀྱིས་མཐའ་བརྒྱན་པར་བྱའོ། ། མེ་མནལ་བ་དང་ཐལ་བ་ཕྱགས་ལ་རྒྱ་མཚོར་འབབ་པའི་ཆུ་ཀླུང་ལ་སོགས་པར་དོར། ཐུན་མོང་གི་དངོས་གྲུབ་ཙམ་ལ་འཕྲལ་དུ་ཕྱགས་པས་བཏུབ་བོ། ། ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་བཟང་པོའི་ཆུས་བྱུགས་ལ་མེ་ཏོག་གི་ཆར་ཕབ་སྟེ་བཀྲ་ཤིས་བྱའོ། ། ཆོ་ག་འདིས་ནི་འདས་པའི་མེ་ལྷ་དང་མཚན་སྔགས་བསྟོད་པ་རྣམས་ཁ་བསྒྱུར་བས་ཕྱག་ན་རྡོ་རྗེ་གཞན་རྣམས་ཀྱི་ཆོ་གའང་འགྲུབ་བོ། །
སྨྲས་པ། བརྒྱུད་ལྡན་མཁྱེན་པའི་མིག་གསུམ་རལ་པ་ན། ། ལེགས་པར་གབ་པའི་སྲེག་བླུགས་ལྷ་ཆུའི་རྒྱུན། ། དོན་གཉེར་རིག་བྱེད་སྨྲ་བའི་སྒྲིབ་སྦྱོང་དུ། ། བདག་བློའི་བྷ་གི་རཱ་ཐས་འདི་ན་ཕབ། ། སྤྱི་འགྲོ་བདེ་བའི་ལམ་དུ་རྐང་པ་བཀོད། ། ཁྱད་པར་མ་འདྲེས་འཕྲང་ལ་ལེགས་འགྲིམས་ནས། ། ལས་རབ་འདོད་པའི་ཁང་པར་སོན་པའི་བུ། ། འཇིགས་པ་མེད་པར་འགྱིང་དེ་བློ་ལྡན་ཡིན། ། དེ་ལས་བྱུང་བའི་ལེགས་བྱས་པ་སངས་དང༌། །
ཀུནྡའི་ཕོན་ལྟར་དཀར་བས་བདག་དང་གཞན། ། སྔགས་སྤྱོད་གསེར་གྱི་འཁོར་ལོས་སྒྱུར་མཁས་པས། ། རྡོ་རྗེ་འཆང་གི་རྒྱལ་སྲིད་ཟིན་པར་ཤོག ། ཅེས་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་ཞི་བའི་སྲེག་བླུགས་ཆོ་ག་དངོས་གྲུབ་སྐྱེས་བཟང་འདྲེན་པའི་ཤིང་རྟ་ཞེས་བྱ་བ་འདི་ནི། དབུ་མཛད་བླ་མ་ཀུན་དགའ་བསོད་ནམས་ཀྱི་གསུང་གིས་བསྐུལ་ངོར། སྔགས་རིག་སྨྲ་བའི་བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་སྦྱར་བ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། ༄༅། །སྭསྟི། དྲི་བཞོན་གྱིས་བསྐྱོད་བྱི་རུའི་འཁྲི་ཤིང་ནི། ། གཞོན་ནུ་ལྟར་མཛེས་རྡོ་རྗེ་བཙུན་མོ་དང༌། །
དབྱེར་མེད་བླ་མའི་ཞབས་སེན་གཙུག་བཀོད་དེ། ། མར་མེ་ལ་བརྟེན་སྲེག་བླུགས་གསལ་བར་འདྲི། ། འདིར་གང་ཞིག་རྗེ་བཙུན་རྡོ་རྗེ་རྣལ་འབྱོར་མའི་མར་མེའི་སྦྱིན་སྲེག་བྱ་བའི་ཚུལ་ལ་གསུམ་ལས་སྦྱོར་བ་ནི་མདུན་དུ་སྟེགས་ཇི་ལྟར་རིགས་པའི་སྟེང་དུ། མར་མེའི་ཀོང་བུ་ཡངས་པ་ལ་རས་དམར་པོས་དཀྲིས་པའི་སྡོང་བུ་སྦོམ་པོ་བཙུགས་ནས། མར་དཀར་གྱི་ཁུ་བས་བཀང་བ་བཞག གཏོར་མ་ཡང་བཤམ། མ་འབྱོར་ན་ཡིད་ཀྱིས་བསམས་ཀྱང་རུང༌། བསྲེག་རྫས་ཀྱི་གཙོ་བོ་ཏིལ་དང་ནང་མཆོད་རྡོ་རྗེ་དྲིལ་བུ་སོགས་ཀྱང་བཤམ། དངོས་གཞི་ནི་བདག་གི་རྣལ་འབྱོར་བཟླས་པ་དང་བཅས་པ་སྔོན་དུ་བཏང༌། ཡང་ན་ཐུན་མཚམས་ཀྱི་རྗེ་བཙུན་མར་སྐད་ཅིག་གིས་དྲན་པར་བྱས་ཏེ།
རྡོ་རྗེའི་རྩེས་ནང་མཆོད་ནས་གཏོར་ཏེ། སུམྦྷ་ནས་བསང༌། སྭ་བྷཱ་ཝས། སྟོང་པའི་ངང་ལས་ཨ་ལས་ཐོད་པའི་སྣོད་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར་པར་བསམས་ལ། ཨོཾ་བཛྲ་ཨརྒྷཾ་ཨཱཿཧཱུྃ་ནས། ཤབྡ་ཨཱཿཧཱུྃ་གི་མཇུག་ཏུ་དྷརྨ་ར་ཎི་རོལ་མོ་བཅས་པས་བྱིན་གྱིས་བརླབ། དེ་ནས་ངག་ཏུ་ཨོཾ་གསུམ་མ་དང་ཨོཾ་བཛྲ་ཛྭ་ལ་རཾ་ཞེས་པས་མར་མེ་སྦར་ལ། མར་མེ་བསང་སྦྱངས། སྟོང་པའི་ངང་ལས་ཨེ་ཡིག་ཉིས་བརྩེགས་ལས་བྱུང་བའི་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ། པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ།
བཾ་ཡིག་དམར་པོའི་མཐའ་སྐོར་དུ་ཨོཾ་སོགས་ནས། ཙཎྜཱི་ཀའི་ངོ་བོ། ཕཻཾ་ཐུགས་ཀའི་སོགས་ནས་གཉིས་སུ་མེད་པར་ཐིམ་པའི་བར་གྱིས་མར་མེ་ལྷར་བསྐྱེད། མཆོད་པ་རྣམས། ཨོཾ་སརྦ་ཏ་ཐཱ་ག་ཏ་བཛྲ་ཡོ་གཱི་ནི་རེ་རེའི་འགོར་སྦྱར་བའི་ཨོཾ་བཛྲ་པུཥྤེ་ཨཱཿཧཱུྃ། ཤབྡའི་བར་རོལ་མོ་དང་བཅས་པས་ཕྱི་མཆོད་དང༌། ཨོཾ་གསུམ་མའི་རྗེས་སུ་འབྲུ་གསུམ་བཏགས་ཏེ། རྗེ་བཙུན་རྡོ་རྗེ་རྣལ་འབྱོར་མའི་ཞལ་དུ་མཆོད་པ་དམ་པ་འབུལ་ལོ་ཞེས་པས་ནང་མཆོད་འབུལ། དཔལ་ལྡན་རྡོ་རྗེ་མཁའ་འགྲོ་སོགས་ཀྱིས་བསྟོད་ཅིང༌། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་ཀྱི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་དང་ཉེས་པའི་ཚོགས་ཐམས་ཅད་སྦྱོང་བའི་ལས་མཛད་པར་གྱུར་ཅེས་བརྗོད་དོ། །
དེ་ནས་ཏིལ་ལ། བདག་དང་སེམས་ཅན་ཐམས་ཅད་ཀྱི་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཉེས་པའི་ཚོགས་ཐམས་ཅད་སྙིང་ག་ནས་ཡི་གེ་ཀཾ་ནག་པོའི་རྣམ་པས་འཐོན། སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་པ་ཏིལ་ལ་ཐིམ་པར་བསམས་ལ། མཐེབ་སྲིན་གྱིས་ཏིལ་ནས་བླངས་ཏེ། རྗེ་བཙུན་མའི་ཞལ་དུ་ཕུལ་བར་མོས་ལ། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་སྭཱ་ཧཱ། ཞེས་བླ་མ་གོང་མ་རྣམས་ཀྱི་ཡི་གེ་ཕལ་ཆེར་ལས་སྔགས་འདི་ཁོ་ན་ལྟར་བྱུང་ཞིང༌། བླ་མ་ཕྱི་མ་འགའ་ཞིག་ནི། ཨོཾ་གསུམ་མའི་རྗེས་སུ་ཁ་ཁ་ཁཱ་ཧི་ཁཱ་ཧི། སརྦ་པཱ་པཾ་ཤཱནྟིཾ་ཀུ་རུ་སྭཱ་ཧཱ།
ཞེས་གསུངས་ཏེ་གང་ལྟར་ཡང་བརྒྱ་སྟོང་ལ་སོགས་པ་ཅི་ནུས་སུ་ཕུལ་བའི་མཐར། མཆོད་བསྟོད་གོང་ལྟར་བྱས། གཏོར་མ་ཡོད་ན་བྱིན་གྱིས་བརླབས་པ་དང་འབུལ་བ་སྒྲུབ་ཐབས་ལྟར་བྱའོ། ། རྗེས་ནི་ཐལ་མོ་སྦྱར་ཏེ་བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། སྡིག་པ་དང་སྒྲིབ་པ་དང་ཉེས་པའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་སོགས་ཀྱིས་ནོངས་པ་བཤགས། ཨོཾ་ཁྱེད་ཀྱིས་སེམས་ཅན་སོགས་དང༌། ཨོཾ་བཛྲ་མུཿཞེས་པས་ཡེ་ཤེས་པ་གཤེགས། དམ་ཚིག་པ་ཛཿཧཱུྃ་བཾ་ཧོཿས་བདག་ལ་བསྡུ། བདག་བསྐྱེད་རྒྱས་པ་དང་འབྲེལ་ན།
རང་གི་གནས་རྣམས་སུ་སོགས་ཀྱིས་སྲུང་བ་རྣམས་བྱེད། དགེ་བ་བསྔོ་ཞིང་འཆི་ཚེ་མགོན་དང་སོགས་ཀྱིས་སྨོན་ལམ་དང་བཀྲ་ཤིས་ཀྱིས་མཐའ་བརྒྱན་ཏེ། མར་མེ་མནལ་བ་དང་རོ་མ་རྣམས་ཆུ་བོའམ་ས་གཙང་སར་དོར། འདི་ལ་འབད་པ་བྱས་ན་སྡིག་པ་ཐམས་ཅད་འབྱོང་བ་དང་རྗེ་བཙུན་མའི་བྱིན་རླབས་འཇུག་པའི་ཐབས་ཁྱད་པར་ཅན་དུ་འགྱུར་བར་གསུངས་སོ། ། སྨྲས་པ། ས་སྐྱའི་བླ་ཆེན་ལས་འོངས་གསེར་གྱི་ཆོས། ། གོང་མའི་གསུང་དོན་ཚིག་གི་རྒྱུད་མངས་གླུར། ། ཉེ་བར་བླངས་པའི་ལམ་ནས་གསལ་བྱས་པ། ། འདི་ལ་འགལ་དང་མ་འབྲེལ་མེད་པར་སེམས། ། སྣང་བྱེད་ཆུང་ངུ་བཏེག་པའི་འཕྲལ་དེ་ལ། །
སྟུག་པོའི་མུན་པའི་རང་གཟུགས་འཇིག་པ་ལྟར། ། ཚེགས་ཆུང་ཐབས་ཀྱིས་དཔག་ཡས་སྡིག་ཟ་བར། ། བསྔགས་པའི་བདེན་པས་འགྲོ་ལ་ཕན་བྱེད་ཤོག ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མའི་མར་མེའི་སྲེག་བླུགས་ཀྱི་ངག་འདོན་ཉུང་ངུ་རབ་གསལ་ཞེས་བྱ་བ་འདི་ནི། དགེ་སློང་བསོད་ནམས་ལེགས་གྲུབ་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་པ་དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
