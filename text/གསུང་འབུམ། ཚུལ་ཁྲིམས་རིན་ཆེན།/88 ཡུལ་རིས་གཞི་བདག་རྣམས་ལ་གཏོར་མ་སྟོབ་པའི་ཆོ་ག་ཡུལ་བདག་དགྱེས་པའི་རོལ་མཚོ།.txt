གསུང་འབུམ། ཚུལ་ཁྲིམས་རིན་ཆེན།
པོད ༨༨
ཡུལ་རིས་གཞི་བདག་རྣམས་ལ་གཏོར་མ་སྟོབ་པའི་ཆོ་ག་ཡུལ་བདག་དགྱེས་པའི་རོལ་མཚོ།
༼ཆ༽ ༄༅། །ཡུལ་རིས་གཞི་བདག་རྣམས་ལ་གཏོར་མ་སྟོབ་པའི་ཆོ་ག་ཡུལ་བདག་དགྱེས་པའི་རོལ་མཚོ་ཞེས་བྱ་བ་བཞུགས་སོ།། གང་གི་བཀའ་ལུང་མི་དང་མི་མིན་གྱི། ། གཙུག་ན་འབབ་སྟེགས་འཆའ་བ་བླ་མ་དང༌། ། གཉིས་མིན་སྤྱན་རས་གཟིགས་དབང་ལ་བཏུད་དེ། ། ཡུལ་བདག་དགྱེས་པའི་གཏོར་མ་སྟོབ་ཚུལ་འདྲི། ། དེའང་དཀར་གཏོར་རྒྱན་ལྡན་ལ་འབྲུ་སྣ་ཇ་ཕུད་བཅས་ལེགས་པར་བྲན་ལ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ།
གཏོར་མ་ལྷའི་ཞལ་ཟས་ཁ་དོག་དྲི་རོ་ནུས་པ་ཕུན་སུམ་ཚོགས་པ་འདོད་དགུ་འབྱུང་བའི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་བརྗོད། བདག་ཉིད་ཡི་དམ་གྱི་ལྷར་གསལ་བའི་སྙིང་གའི་ས་བོན་ལས་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པ་འཕྲོས་པས། འཛམ་བུའི་གླིང་གི་གཞིའི་བདག་པོ་སྤྱི་དང་ཁྱད་པར་དཀར་ཕྱོགས་སྐྱོང་བའི་གཞི་བདག་གི་རྒྱལ་པོ་མཐོ་ཟིལ་ཕྲམ་རྡོ་རྗེ་གཡུང་དྲུང༌། འབྲི་གཉེན་འདོང་རྡོ་རྗེ་བློ་གྲོས་ལ་སོགས་པ་མདོ་ཁམས་ཀྱི་ལྗོངས་སོ་སོ་ལ་དབང་སྒྱུར་བའི་ལྷ་ཀླུ་འབྱུང་པོར་གཏོགས་པའི་ཡུལ་ལྷ་གཞི་བདག་གཉེན་པོ་མཆེད་དང༌། རིགས་སྲས་བཙུན་མོ་བློན་འབངས་འཁོར་དང་ཡང་འཁོར་དུ་བཅས་པ་ཐམས་ཅད་མཆོད་སྦྱིན་གཏོར་མའི་མགྲོན་དུ་ཨཱ་ཀརྵ་ཡ་ཛཿ ཞེས་དང༌། ལག་པ་གཡས་ལྕགས་ཀྱུའི་ཕྱག་རྒྱ་དང་བཅས་པས་སྤྱན་དྲངས་ལ། ཨོཾ་སརྦ་བྷུ་མཱི་པ་ཏི་ས་པ་རི་ཝཱ་རེ་བྷྱཿ ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ།
ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཏ་སྭཱ་ཧཱ། ལན་གསུམ་མམ་བདུན་གྱིས་བསྔོས། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་གྱུར་ཅིག ། ཅེས་པས་སོ་སོར་ཐོབ་པར་བྱས། མཆོད་སྦྱིན་གྱི་གཏོར་མ་འདོད་པའི་ཡོན་ཏན་འཛད་པ་མེད་པའི་ཕུང་པོ་འདི་ཉིད།
འཛམ་བུའི་གླིང་གི་གཞིའི་བདག་པོ་སྤྱི་དང་ཁྱད་པར་དཀར་ཕྱོགས་སྐྱོང་བའི་གཞི་བདག་གི་རྒྱལ་པོ་མཐོ་ཟིལ་ཕྲམ་རྡོ་རྗེ་གཡུང་དྲུང༌། འབྲི་གཉེན་འདོང་རྡོ་རྗེ་བློ་གྲོས་ལ་སོགས་པ་མདོ་ཁམས་ཀྱི་ལྗོངས་སོ་སོ་ལ་དབང་སྒྱུར་བའི་ལྷ་ཀླུ་འབྱུང་པོར་གཏོགས་པའི་ཡུལ་ལྷ་གཞི་བདག་གཉེན་པོ་མཆེད་དང༌། རིགས་སྲས་བཙུན་མོ་བློན་འབངས་འཁོར་དང་ཡང་འཁོར་དུ་བཅས་པ་ཐམས་ཅད་ལ་འབུལ་ལོ། ། སྟོབ་བོ། ། བཞེས་ཤིག རོལ་ཅིག འཇིག་རྟེན་སྐྱོང་བ་ཆེན་པོ་ཁྱེད་རྣམས། སྔོན་ནས་ད་ལྟའི་བར་དུ་རྒྱལ་བའི་གདུང་འཚོབ་ཆེན་པོ་ཇི་སྙེད་བྱོན་པ་རྣམས་ཀྱིས་མཐུན་པའི་གཏོར་མས་བརྔན། དམ་པའི་ཆོས་བཤད། བསྒོས་པའི་བཀའ་དང་དམ་ཚིག་གཉེན་པོ་རྗེས་སུ་དྲན་པར་བྱོས་ལ།
ཁྱེད་རྣམས་རང་རང་གིས་བསྲུངས་པའི་ས་ཕྱོགས་ཡུལ་གྲུ་གང་དང་གང་ཡིན་པ་དེ་དང་དེ་དག་ཏུ། སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་དང༌། བསྟན་པའི་སྣང་བྱེད་ཆེན་པོ་རྒྱལ་བའི་རྒྱལ་ཚབ་མཆོག་གི་ལུགས་བཟང་ཆོས་ཀྱི་སྣང་བ་ཆེན་པོས་རྟག་པར་ཁྱབ་པའི་ཕྲིན་ལས་སྒྲུབས་ཤིག དེ་འཛིན་ཆོས་ཀྱི་སྤྱན་རས་ཡངས་པ་རྣམས་ཀྱི་གསང་གསུམ་རྡོ་རྗེའི་རང་བཞིན་དུ་བརླིང་བ་དང༌། ཚུལ་ཁྲིམས་བསླབ་ལྡན་དགེ་སློང་གི་དགེ་འདུན་སེནྡྷཱུ་ཝཱ་རའི་རྒྱ་མཚོ་གཡོ་བ་ལྟ་བུ་འདུས་པའི་ཁུར་ཆེན་པོས་ས་སྟེང་ཀུན་དུ་བརྒྱན་པའི་སྟོང་གྲོགས་བཟང་པོ་མཛོད་ཅིག བསྟན་པའི་སྦྱིན་བདག་རྣམས་ཀྱི་སྐུ་ཚེ་དང་བསོད་ནམས་མངའ་ཐང་དཔལ་འབྱོར་ཐམས་ཅད་དབྱར་མཚོ་ལྟར་འཕེལ་ཞིང་རྒྱས་པའི་ཕྲིན་ལས་མཛོད་ཅིག འཇིག་རྟེན་གྱི་ཁམས་ཕྱུག་ཅིང་ལོ་ལེགས་པ་དང༌། བདེ་བ་རྒྱུ་དང་བཅས་པ་ལ་ལོངས་སྤྱོད་པའི་སྐལ་བ་ཅན་དུ་བསྒྲུབ་པ་དང༌། བདག་ཅག་ཡོན་མཆོད་འཁོར་དང་བཅས་པ་རྣམས་ཀྱི་བསམ་དོན་ཐམས་ཅད་གེགས་མེད་ཡིད་བཞིན་དུ་འགྲུབ་པའི་ཕྲིན་ལས་གཡེལ་བ་མེད་པར་སྒྲུབས་ཤིག ཅེས་དང༌།
སྤྲོ་ན། སྲིད་པའི་དཔལ་འབྱོར་ཕུན་ཚོགས་ས་སྲུངས་སྟེང༌། ། རྫུ་འཕྲུལ་མཐུ་ཡི་རྩེ་མོ་བརྒྱ་པ་ཅན། ། རྣམ་འདྲེན་བསྟན་པ་སྲུང་བའི་མེལ་ཚེ་ཡི། ། མིག་སྟོང་ཕྲག་ལྟ་བའི་གཞི་བདག་རྣམས་ལ་བསྟོད། ། ཀུན་མཁྱེན་བསྟན་པའི་སྣང་ཆེན་ཨེ་ཝཾ་པའི། ། ལུགས་མཆོག་བཤད་དང་སྒྲུབ་པ་ལྷུར་ལེན་པའི། ། ངུར་སྨྲིག་འཆང་བ་བརྒྱ་སྟོང་གྲངས་མེད་ཀྱིས། ། ནོར་འཛིན་ཀུན་དུ་མཛེས་པའི་སྟོང་གྲོགས་མཛོད། ། མཆོད་འོས་མཆོད་པའི་གུས་ལྡན་སྦྱིན་བདག་རྣམས། །
འཆི་མེད་ཚེ་དང་ཉམས་མེད་བསོད་ནམས་སྟོབས། ། འཛད་མེད་དཔལ་འབྱོར་ཕུན་ཚོགས་རྣམ་ཐོས་བུའི། ། མངའ་འབྱོར་འདི་ན་འཕོས་སྙམ་ཉིད་དུ་མཛོད། ། རང་རང་བསྲུངས་པའི་ས་ཕྱོགས་ཀྱིས་མཚོན་པའི། ། ཡངས་པའི་རྒྱལ་ཁམས་བདེ་ཞིང་ལོ་ཕྱུགས་འཕེལ། ། སྡེ་བཞིའི་དཔལ་འབྱོར་དབྱར་དུས་ཆུ་གཏེར་བཞིན། ། བྲི་མེད་ཆེས་ཆེར་འཕེལ་བའི་སྟོང་གྲོགས་མཛོད། ། བདག་ཅག་ཡོན་སྦྱོར་བཅས་པའི་མི་ནོར་ཕྱུགས། ། གཞི་བྱེས་འགྲོ་འདུག་གནས་སྐབས་ཐམས་ཅད་དུ། ། ཉེས་པའི་ཕྱོགས་སྲུངས་བསམ་དོན་གེགས་བྲལ་དུ། །
ལེགས་པར་གྲུབ་པའི་སྟོང་གྲོགས་དཔུང་གཉེན་མཛོད། ། ཅེས་དང༌། ཆོས་རྣམས་ཐམས་ཅད་རྒྱུ་ལས་སོགས་ནས་སྲས་སུ་སྐྱེ་ཞེས་པའི་བར་གྱིས་ཆོས་སྦྱིན་བྱའོ། ། འདིར་འཁྲོ་ཟིལ་ཕྲམ་རྡོ་རྗེ་གཡུང་དྲུང་དང༌། འབྲི་གཉེན་འདོང་རྡོ་རྗེ་བློ་གྲོས་ཞེས་པའི་ཚབ་ཏུ་རང་རང་གི་ཕྱོགས་ཀྱི་གཞི་བདག་གི་མིང་བསྒྱུར་བའམ་མི་ཤེས་ན། ཁྱད་པར་མདོ་ཁམས་ཀྱི་ལྗོངས་སོ་སོ་ཞེས་པ་དང་སྦྲེལ་བས་གཞི་བདག་ཐམས་ཅད་ཀྱི་གཏོར་མའི་ཆོ་ག་འདིས་གྲུབ་བོ། ། གང་ལྟར་ཡང་བསང་མཆོད་སོགས་ཆོ་ག་གཞན་དང་མ་འབྲེལ་བའི་ཚེ། ཨོཾ་སརྦ་བྷཱུ་མཱི་པ་ཏི་ས་པ་རི་ཝཱ་ར་གཙྪ། ཞེས་པས་མགྲོན་རྣམས་རང་རང་གི་གནས་སུ་གཤེགས་པར་བསམ་མོ། ། འཇིག་རྟེན་སྐྱོང་བའི་མགྲོན་རིགས་དགྱེས་པའི་ཐབས། །
བགྱིས་པའི་དགེ་བས་སྦྱིན་བཞིའི་ཕ་རོལ་དུ། ། བདེ་བར་ཕྱིན་པའི་གོ་འཕང་ལ་གནས་ནས། ། འགྲོ་རྣམས་ཡང་དག་ལམ་ལ་བཀྲི་བར་ཤོག ། ཅེས་ཡུལ་རིས་གཞི་བདག་རྣམས་ལ་གཏོར་མ་སྟོབ་པའི་ཆོ་ག་ཡུལ་བདག་དགྱེས་པའི་རོལ་མཚོ་ཞེས་བྱ་བ་འདི་ནི་མཁས་བཙུན་བླ་མ་བསོད་ནམས་དབང་ཕྱུག་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག ། སརྦ་མངྒ་ལཾ།། །། ༄༅། །སྲིད་པའི་ལྷ་འདྲེ་འབྱུང་པོའི་ཚོགས་ལ་བསྒོ་བའི་ཆོས་གཏམ་བདུད་རྩིའི་དགའ་སྟོན་ཞེས་བྱ་བ་བཞུགས་སོ།། ༄༅། །ན་མོ་གུ་རུ་བཛྲ་དྷ་རཱ་ཡ། ། ཁམས་གསུམ་འགྲོ་བའི་སྐྱབས་གནས་དཀོན་མཆོག་གསུམ། ། དབྱེར་མེད་ལག་ན་རྡོ་རྗེ་ངེད་ཀྱི་བཀས། །
སྲིད་མཚོར་ཀུན་དུ་རྟོག་པའི་ཆུ་ཟླའི་གཟུགས། ། ཤར་བའི་ལྷ་འདྲེ་འབྱུང་པོར་བསྒོ་བའི་འཕྲིན། ། བསླུ་མེད་དཀོན་མཆོག་གསུམ་པོ་སྐྱབས་སུ་ཟུང༌། ། འགྲོ་བ་ཀུན་ལ་ཕན་པའི་སེམས་མཆོག་སྐྱེད། ། སྡིག་སྤང་དགེ་བ་བསྒྲུབ་པའི་སྤྱོད་སྤྱད་ན། ། སྡུག་བསྔལ་ཀུན་ལས་གྲོལ་འགྱུར་རྒྱལ་བས་གསུངས། ། དེང་འདིར་རིན་ཆེན་ཆོས་དབང་ལྟོས་འཁོར་བཅས། ། རྟག་ཏུ་གནོད་པའི་བསམ་སྦྱོར་རིང་སྤངས་ནས། ། ལེགས་པའི་ལམ་ཞུགས་བྱང་ཆུབ་སྒྲུབ་པ་ལ། ། ཕན་པའི་སེམས་བཅས་ཞི་བར་རྣལ་དུ་མནོས། །
བདག་དང་གཞན་གཉིས་སྡུག་བསྔལ་མི་འདོད་ཀྱང༌། ། བདེ་ལེགས་འདོད་དུ་མཚུངས་པའི་ཚུལ་སོམས་ལ། ། གཞན་གནོད་ཚེར་མའི་དབལ་སོ་མི་གཟིངས་པར། ། བྱམས་བརྩེའི་འབྲས་ལྡན་ལྗོན་པའི་ཡལ་ག་རྐྱོངས། ། གཏན་བདེ་སྒྲུབ་པའི་ཆོས་གཏམ་བདུད་རྩིའི་ཐིགས། ། ལེགས་བྱིན་དགེ་བ་མི་དང་མི་མ་ཡིན། ། ཕན་ཚུན་མཉེས་གཤིན་མ་བུ་ལྟར་བྱམས་ཤིང༌། ། མཐར་ཐུག་ཐར་པའི་གྲོང་མཆོག་ཕྱིན་རྒྱུར་བསྔོ། ། ཞེས་སྲིད་པའི་ལྷ་འདྲེ་འབྱུང་པོའི་ཚོགས་ལ་བསྒོ་བའི་ཆོས་གཏམ་བདུད་རྩིའི་དགའ་སྟོན་ཞེས་བྱ་བ་འདི་ནི། ལྡན་ཡུལ་འདམ་ཐོག་པ་དགེ་སློང་རིན་ཆེན་ཆོས་དབང་ཅན་གྱི་ངོར།
གསང་བདག་སྙེམས་པ་ངག་དབང་ཚུལ་ཁྲིམས་རིན་ཆེན་དུ་བོད་པས། དཔལ་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བ་ནས་བྲིས་པ་དགེའོ།། །། ན་མོ་རཏྣ་ཏྲ་ཡཱ་ཡ། སྲིད་གསུམ་དྲེགས་པ་ཀུན་གྱི་ཐོར་ཚུགས་རྩེར། ། བཀའ་ལུང་ནོར་བུའི་རྒྱན་དུ་གུས་ལེན་པ། ། བླ་མ་ཡི་དམ་མཆོག་གསུམ་སྲུང་མར་བཅས། ། ཀུན་འདུས་ཧེ་རུ་ཀར་སྙེམས་བདག་ཅག་གིས། ། ས་གསུམ་སྲིད་པའི་དོ་ར་ཡངས་པའི་གཞིར། ། ཀུན་རྟོག་བདེན་ཞེན་འཁྲུལ་པའི་བྱེད་པོ་ཡིས། ། མངོན་པར་སྤྲུལ་པའི་འཇིག་རྟེན་ལྷ་འདྲེ་ཞེས། །
གདོན་བགེགས་འབྱུང་པོར་གཏོགས་པ་ཁྱེད་ཅག་རྣམས། ། ཕན་འདོད་སྙིང་རྗེའི་སྨྱུག་གུ་བསྒྱུར་བའི་རྩེས། ། སྒོ་བའི་འཕྲིན་ཡིག་སྙིང་གར་བཀོད་པ་འདི། ། དགའ་བའི་འཛུམ་ཟེར་དམུལ་པས་མཉེན་གྱིས་དང༌། ། འཕྲལ་ཡུན་བདེ་རྒྱུར་འགྱུར་བ་གོར་མ་ཆག ། སྐྱབས་གསུམ་ཅོད་པཎ་གཙུག་གི་རྒྱན་དུ་ཆིངས། ། བཟོད་པ་དམ་པ་སྙིང་གི་ནོར་བུར་ཆོངས། ། ཆོས་མཛད་ཡོངས་ལ་ཕན་གྲོགས་ལྷུར་བགྱིད་ན། ། སྡུག་བསྔལ་ཀུན་ལས་གྲོལ་འགྱུར་སྟོན་པའི་བཀའ། ། ཁྱད་པར་ཀུན་དགའི་བསྟན་ལ་དད་སྟོབས་ལྡན། །
སངས་རྒྱས་ཆོས་ཚོགས་རྒྱ་མཚོ་སྐྱབས་བཟུང་ནས། ། དེ་ཡི་བསླབ་བྱར་སློབ་པ་ཟུང་དག་གིས། ། མར་གྱུར་འགྲོ་དོན་བྱང་ཆུབ་སྒྲུབ་པ་ལ། ། ཟག་བཅས་མངོན་ཤེས་མིག་དང་རྫུ་འཕྲུལ་མཐུ། ། ཉུང་ཟད་མངའ་བའི་མི་མིན་འབྱུང་པོ་དག ། ཉེས་ཕྱོགས་ལས་བསྲུང་ལེགས་པ་བརྒྱར་སྦྱོར་བའི། ། སྨན་འདོགས་སྒྲུབ་པའི་སྟོང་གྲོགས་རྟག་ཏུ་གྱིས། ། དེ་ལྡོག་སྒོ་གསུམ་དགེ་བར་སྦྱོར་བ་ལ། ། ཕྲག་དོག་གདུག་སེམས་ཉེར་བཅངས་བར་ཆད་བགེགས། ། ལས་ངན་གོམས་ཤུགས་ཉེར་འཚེ་ཡིད་སྲུབ་འཕྲུལ། །
གང་ཡང་མ་བརྩམ་བདེ་བར་གནས་སུ་ཆུག ། རང་གཞན་བདེ་རྒྱུར་སྦྱོར་བའི་མི་འགྱུར་འཕྲིན། ། གདམས་འདིར་ཕྲག་དོག་རྒྱུད་འཁྲུགས་འགལ་རྐྱེན་རིགས། ། གང་དག་བརྩམས་པ་དེ་ལ་རྒྱལ་ཀུན་གྱི། ། ཡེ་ཤེས་རྡོ་རྗེས་བཅོམ་ཕྱིར་བག་ཡོད་བྱོས། ། གང་ལ་གསོལ་བཏབ་མི་བསླུ་བདེན་པའི་རྔ། ། སྲིད་པའི་རྩེ་མོར་ལུད་པའི་དབྱངས་ལྡིར་བ། ། བདེན་པ་དེ་ཡིས་མི་དང་མི་མ་ཡིན། ། ཕན་ཚུན་བྱམས་པའི་མཛའ་བས་བཅིང་གྱུར་ཅིག ། སྲིད་པར་གནས་སྐབས་ཕན་གནོད་བྱེད་པ་པོ། །
འཇིག་རྟེན་ལྷ་འདྲེར་ཆོས་མིན་སྤོང་བའི་འཕྲིན། ། སྲིད་ཞིའི་ཁྱབ་བདག་སྙེམས་པའི་བཞད་སྒྲ་འདི། ། ཚུལ་ཁྲིམས་རིན་ཆེན་གྱིས་བྲིས་བི་ཛ་ཡ། ། ཞེས་པ་འདིའང་དགེ་སློང་ཀུན་དགའ་སྟོབས་ལྡན་དང་སངས་རྒྱས་རྒྱ་མཚོ་དག་གི་ངོར་བྲིས་པའོ།། ༈ །།ན་མོ་རཏྣ་ཏྲ་ཡཱ་ཡ། འཁོར་འདས་སྟོང་ཉིད་སྙིང་རྗེས་མངའ་སྒྱུར་བའི། ། དགྱེས་མཛད་ཁྲག་འཐུང་རྒྱལ་པོར་སྙེམས་པ་དག་གིས། ། སྣང་སྲིད་ལྷ་འདྲེར་ཀུན་ལ་བསྒོ་བའི་འཕྲིན། ། གདོང་ལྔའི་ང་རོ་བསྒྲགས་ལ་རྣ་བ་ལྷོགས། ། འཁོར་བའི་རང་བཞིན་སྤྲོས་དང་བྲལ་བའི་ཚུལ། །
ཇི་བཞིན་མ་རྟོགས་ཀུན་རྟོག་སྨྱུག་གུའི་རྩེས། ། ཅིར་ཡང་བྲིས་པའི་ལྷ་འདྲེ་འབྱུང་གདོན་ཞེས། ། སྣང་ཞིང་སྲིད་པའི་དྲེགས་པ་ཁྱེད་ཅག་རྣམས། ། ཕན་བཏགས་ལན་དུ་རང་ལ་བདེ་བ་འབྱུང༌། ། གནོད་བྱས་ལན་དུ་མི་བདེ་སྡུག་བསྔལ་ཀུན། ། བྲག་ཆའི་ལད་མོ་ལྟར་འབྱུང་ཤེས་གྱིས་ལ། ། སེམས་ཅན་ཡོངས་ལ་ཕན་པའི་སེམས་མཆོག་སྐྱེད། ། ཁྱད་པར་སངས་རྒྱས་ཆོས་དང་དགེ་འདུན་བཅས། ། སྐྱབས་སུ་ངེས་པར་བསྟེན་པའི་ཁྱིམ་བདག་ནི། ། ཚེ་རིང་ཕུན་ཚོགས་མི་རྒྱུད་ནོར་ཕྱུགས་བཅས། །
གཞིར་གནས་བྱེས་བགྲོད་གནས་སྐབས་ཐམས་ཅད་དུ། ། གཞན་གྱི་རྦད་དམ་རང་ཉིད་ཞེ་སྡང་བའི། ། ཁ་རླངས་ནད་གདོན་བགེགས་དང་དུས་མིན་འཆིའི། ། བར་ཆད་ཅོ་འདྲིའི་རྣམ་པ་མ་རྩོམ་པར། ། བརྩེ་ཞིང་བྱམས་པས་ཕན་འདོགས་སྟོང་གྲོགས་གྱིས། ། སྨྲས་དོན་འགལ་ན་དཀོན་མཆོག་གསུམ་གྱི་བཀའ། ། བདེན་པས་ཁྱེད་ཅག་མི་བདར་བྱེད་འགྱུར་མོད། ། ཚུལ་བཞིན་བསྒྲུབས་ན་སྲིད་ཞིའི་བདེ་དགའི་དཔལ། ། གྱ་ནོམ་སྤྱོད་པ་བདེན་པའི་མཐུ་ཡིས་སོ། ། སྐྱབས་མཆོག་གསུམ་གྱིས་མི་བསླུའི་བདེན་པ་དང༌། །
ཆོས་ཉིད་ཟབ་མོ་འཕོ་བྲལ་བདེན་པའི་སྟོབས། ། ཆོས་ཅན་རྒྱུ་འབྲས་བསླུ་མེད་རྟེན་འབྲེལ་མཐུས། ། སྨྲས་དོན་ལྷུན་གྱིས་གྲུབ་པའི་བཀྲ་ཤིས་ཤོག ། ཅེས་ལྷ་འདྲེའི་ཚོགས་ལ་བསྒོ་བའི་འཕྲིན་ཡིག་གདོང་ལྔའི་ང་རོ་ཞེས་བྱ་བ་འདི་ནི། དགོན་གསར་ཚེ་རིང་ཕུན་ཚོགས་ཀྱི་ངོར། ཤཱཀྱའི་བཙུན་པ་ངག་དབང་ཚུལ་ཁྲིམས་རིན་ཆེན་དུ་བོད་པས། དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ནས་བསྐུར་བ་དགེ་ལེགས་རྣམ་པར་རྒྱལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
