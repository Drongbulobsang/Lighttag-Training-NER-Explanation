གསུང་འབུམ། ཚུལ་ཁྲིམས་རིན་ཆེན།
པོད ༥༢
དཔལ་སྣར་ཐང་པའི་ལུགས་ཀྱི་སེང་ལྡེང་ནགས་ཀྱི་སྒྲོལ་མའི་སྒྲུབ་ཐབས་དངོས་གྲུབ་འདོད་འཇོ།
༼ཅ༽ ༄༅། །དཔལ་སྣར་ཐང་པའི་ལུགས་ཀྱི་སེང་ལྡེང་ནགས་ཀྱི་སྒྲོལ་མའི་སྒྲུབ་ཐབས་དངོས་གྲུབ་འདོད་འཇོ་ཞེས་བྱ་བ་བཞུགས།། མརྒད་འཁྲི་ཤིང་གཞོན་ནུ་ལྡེམ་པ་ལ། ། བརྒྱ་བྱིན་ཚོན་གྱིས་བཀླུབས་ལྟར་ཡིད་འཕྲོག་གཟུགས། ། སྣ་ཚོགས་རྒྱན་གོས་ཀྱིས་མཛེས་རྗེ་བཙུན་མའི། ། སྒྲུབ་ཐབས་དཱི་པཾ་ཀ་རའི་ལུགས་སུ་སྤེལ། ། འདིར་དཔལ་ལྡན་མར་མེ་མཛད་ནས་བརྒྱུད་པའི་དཔལ་སྣར་ཐང་པའི་བཀའ་སྲོལ་སེང་ལྡེང་ནགས་ཀྱི་སྒྲོལ་མ་བསྒོམ་པར་འདོད་པས། སྐྱབས་འགྲོ་སེམས་བསྐྱེད་སྤྱི་ལྟར་བྱས། རང་སྐད་ཅིག་གིས་རྗེ་བཙུན་མར་གསལ་བའི་ཐུགས་ཀའི་ཏཱཾ་ལས་འོད་ཟེར་འཕྲོས། རང་བཞིན་གྱི་གནས་ནས་བླ་མ་འོད་དཔག་མེད་ཀྱི་རྣམ་པས་དབུར་བརྒྱན་པའི་རྗེ་བཙུན་མ་ལ།
སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿས་སྤྱན་དྲངས། ན་མོ་གུ་རུ་བྷྱཿན་མ་ཨཱརྻ་ཏཱ་རཱ་ས་པ་རི་ཝཱ་ར་བྷྱཿཞེས་པས་བླ་མ་དང་ཡི་དམ་ལ་ཕྱག་བྱས། ཨོཾ་ཨཱརྻ་ཏཱ་རཱ་ས་པ་རི་ཝཱ་ར་ཨརྒྷཾ་ནས་ཤབྡའི་བར་གྱིས་མཆོད། དཀོན་མཆོག་གསུམ་ལ་བདག་སྐྱབས་མཆི་ཞེས་སོགས་ཀྱིས་རྒྱུན་བཤགས་བྱ། ཚད་མེད་བཞི་བསྒོམ། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་སེམས་ཀྱི་ངོ་བོ་ཏཱཾ་ཡིག་ལྗང་གུ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་རང་ཉིད་རྗེ་བཙུན་སྒྲོལ་མ་སྐུ་མདོག་མརྒད་ལྟར་ལྗང་ཞིང་དྲི་མ་མེད་པ། ཞལ་གཅིག་ཕྱག་གཉིས་མ། གཡས་མཆོག་སྦྱིན་གྱི་ཕྱག་རྒྱ་མཛད་པ། གཡོན་པས་ཨུཏྤ་ལའི་རྩ་བ་མཐེབ་སྲིན་གྱིས་ཐུགས་ཀར་བཟུང་ནས་སྙན་གྱི་ཐར་ཀར་ཁ་བྱེ་བ། རལ་པ་ཕྱེད་ཐོར་ཅོག་ཏུ་བྱས་ཤིང་ཕྱེད་གཡོན་ཕྱོགས་སུ་འཕྱང་བ། ལང་ཚོ་དར་ལ་བབ་ཅིང་འཛུམ་བག་དང་ལྡན་པ། རིན་པོ་ཆེའི་རྒྱན་གྱིས་བརྒྱན་ཞིང་ཟླ་བའི་རྒྱབ་ཡོལ་ཅན། དར་གྱི་སྟོད་གཡོགས་དང་ཤམ་ཐབས་གསོལ་བ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པའི་ཐུགས་ཀར་ཨ་ལས་ཟླ་བའི་སྟེང་དུ་ཏཱཾ་ལྗང་གུ། དེ་ལས་འོད་ཟེར་འཕྲོས་པས་འོག་མིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་སེམས་དཔའ་ཨོཾ་བཛྲ་ས་མཱ་ཛཿས་སྤྱན་དྲངས།
མདུན་གྱི་ནམ་མཁར་བཞུགས་པ་ལ། ན་མ་ཨཱརྻ་སོགས་ཀྱི་སྔགས་ཀྱིས་གོང་ལྟར་ཕྱག་བྱས་ལ་མཆོད། མདུན་དུ་བཞུགས་པའི་ཡེ་ཤེས་སེམས་དཔའ་དེའི་ཕྱག་སྐྱབས་སྦྱིན་མཛད་པའི་འོག་ཏུ་བདག་དང་བསྐྱབ་བྱ་ཐམས་ཅད་ཆུད་པར་བསམས་ལ། ཕྱག་འཚལ་ཉེར་གཅིག་གི་བསྟོད་པ་ཅི་ནུས་སུ་འདོན། དེ་ནས་ཛཿཧཱུྃ་བཾ་ཧོཿཞེས་བརྗོད་པས། རང་ལ་གཉིས་སུ་མེད་པར་ཐིམ། རང་གི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོས་མཚན་པར་བསམ། སླར་ཡང་ཐུགས་ཀའི་ཏཱཾ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས།
ཨོཾ་པཉྩ་ཀུ་ལ་ས་པ་རི་ཝཱ་ར་སྔོན་འགྲོས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཇི་ལྟར་བལྟམས་པ་སོགས་ཀྱི་མཐར། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་དྲི་མ་དག ཆུའི་ལྷག་མ་སྤྱི་གཙུག་ཏུ་ལུད་པ་ལས་སྣང་བ་མཐའ་ཡས་ཀྱིས་དབུར་བརྒྱན་པར་བསམ། བསྟོད་པའི་ནུས་པ་འགྲུབ་པར་བྱེད་པ་སྔགས་ཡིན་པས། ཐུགས་ཀར་ཟླ་བའི་སྟེང་དུ་ཏཱྃ་ཡིག་གི་མཐར། ཨོཾ་ཏཱ་རེ་ཏུཏྟ་རེ་ཏུ་རེ་སྭཱ་ཧཱ་ཞེས་པའི་སྔགས་ཀྱིས་གཡས་སྐོར་དུ་ཡོད་པ་ཀློག་པའི་ཚུལ་དུ་ཡི་གེ་བཅུ་པ་བརྒྱ་རྩ་སོགས་ཅི་ནུས་སུ་བཟླས་མཐར། བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་བྱོན་པར་བསམས་ལ་སྔར་བཞིན་མཆོད།
ལྷ་དང་ལྷ་མིན་ཅོད་པཎ་སོགས་ཀྱིས་བསྟོད། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་ལྟ་བུའི་གང་འདོད་པའི་དོན་གསོལ་བ་བཏབ། མ་འབྱོར་པ་དང་ཉམས་པ་སོགས་ཀྱིས་ནོངས་པ་བཤགས། ཨོཾ་བཛྲ་མུཿཞེས་པས་ཡེ་ཤེས་པ་འོག་མིན་དུ་གཤེགས་པར་བསམས། ཉེར་བསྡུ་ནི་རང་ཉིད་ལྷའི་སྐུ་གདན་དང་བཅས་པ་རིམ་གྱིས་འོད་དུ་ཞུ་ནས་ཐུགས་ཀའི་ཏཱྃ་ལ་ཐིམ། དེ་ཡང་ནཱ་དའི་བར་ཐིམ་ཞིང༌། ནཱ་ད་ཡང་མི་དམིགས་པ་ཉིད་ཀྱི་ངང་དུ་ཅི་གནས་སུ་མཉམ་པར་གཞག དེ་ལས་ལྡང་བ་ན་སྐད་ཅིག་གིས་ལྷའི་སྐུར་གྱུར་པར་བསམས་ལ། དགེ་བ་འདི་ཡིས་མྱུར་དུ་བདག ། རྗེ་བཙུན་སྒྲོལ་མ་འགྲུབ་གྱུར་སོགས། །
བསྔོ་བ་སྨོན་ལམ་གང་ཤེས་བྱའོ། ། དེ་ལྟར་བྱས་པས་གཞུང་ནས་འབྱུང་བའི་ཕན་ཡོན་རྣམས་འབྱུང་བ་མི་བསླུ་བ་ཉིད་དོ། ། འདིའི་རྗེས་གནང་བྱེད་པར་འདོད་པས་སློབ་དཔོན་གྱི་བྱ་བ་དང་སློབ་མ་ལ་བྱ་བ་ཐམས་ཅད་སྣར་ཐང་བརྒྱ་རྩའི་རྗེས་གནང་གི་ཆིངས་ཇི་ལྟ་བ་བཞིན་བྱས་པས་གྲུབ་བོ། ། སྨྲས་པ། འཕགས་མས་རྗེས་བཟུང་མར་མེ་མཛད་དཔལ་གྱི། ། ཞལ་ལུང་བྱིན་རླབས་མ་ཉམས་གདམས་པའི་བཅུད། ། མཆིམས་ཆེན་ཐུགས་ཀྱི་ཡོལ་གོར་འཁྱིལ་བ་གང༌། ། ལས་བཟང་ཐར་པའི་འཆི་མེད་གསོས་སུ་བསྐྲུན། ། འཇིགས་བརྒྱད་ཟུང་གི་ཆུ་སྲིན་གདུག་པའི་གནས། ། ཆེན་པོའི་ཕ་རོལ་ལེགས་སོན་བདེ་མཆོག་གི །
ཡིད་བཞིན་ནོར་བུ་ལེན་པར་འདོད་པ་དེས། ། དམ་པས་ལེགས་གསུངས་དྲི་མེད་གྲུ་འདི་ཟུང༌། ། དགེ་བས་བདག་དང་སེམས་ཅན་མ་ལུས་པ། ། བྱ་གྲུབ་ཕྲིན་ལས་སྤྲུལ་པའི་ལྷ་མོ་ཡི། ། སྐྱབས་སྦྱིན་ཕྱག་གི་དཔག་བསམ་བརྐྱང་བའི་གྲིབ། ། དངོས་གྲུབ་འདོད་དགུའི་སྙེ་མར་རྩེན་གྱུར་ཅིག ། ཅེས་དཔལ་སྣར་ཐང་པའི་ལུགས་ཀྱི་སེང་ལྡེང་ནགས་ཀྱི་སྒྲོལ་མའི་སྒྲུབ་ཐབས་དངོས་གྲུབ་འདོད་འཇོ་ཞེས་བྱ་བ་འདིའང་སྒྲོལ་བསྟོད་ཡི་དམ་དུ་བྱེད་པའི་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །། ༄། །རྗེ་བཙུན་སྒྲོལ་མའི་བསྟོད་པ་ཕྱག་འཚལ་ཉེར་གཅིག་ལ་བརྟེན་པའི་བསྟོད་སྒྲུབ་ཤེལ་གྱི་པི་ཝང་ཞེས་བྱ་བ་བཞུགས།། ༄༅། །གང་སྐུ་མཛེས་སྡུག་རི་མོ་ཡིད་ལ་བཀོད། ། སྙན་འཇེབས་བསྟོད་པའི་རྒྱུད་སྟོང་འཁྲོལ་ཤེས་ན། །
མངོན་འདོད་འབྲས་བུས་རེ་སྐོང་རྗེ་བཙུན་མའི། ། བསྟོད་སྒྲུབ་ཤེལ་གྱི་པི་ཝང་འདི་ན་སྦྲེང༌། ། དེའང་རྗེ་བཙུན་སྒྲོལ་མ་བསྟོད་པ་ཉི་ཤུ་རྩ་གཅིག་གིས་བསྟོད་ཀྱིན་སྒྲུབ་པའི་ཚུལ་ལ། ཐོག་མར་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་ལ་སྐྱབས་སུ་འགྲོ་ཞིང་རྗེ་བཙུན་མ་བསྒྲུབ་པར་བགྱིའོ་སྙམ་པས། སངས་རྒྱས་ཆོས་དང་ཚོགས་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་འགྲོ། ། བདག་གིས་སྦྱིན་སོགས་བགྱིས་པའི་དགེ་བས། ། འགྲོ་ལ་ཕན་ཕྱིར་སངས་རྒྱས་ཐོབ་ཤོག ། ཅེས་ལན་གསུམ། དེ་ནས་དོན་ཡིད་ལ་དྲན་བཞིན་པས་འདི་སྐད་དོ། །
མདུན་དུ་སྡོང་བུ་རབ་རྒྱས་རྩེ་མོར། ། ཆུ་སྐྱེས་འདབ་སྟོང་གེ་སར་དགོད་པར། ། བུང་བ་མྱོས་པའི་གླུ་ལེན་དབུས་ན། ། དཀར་བསིལ་ཟླ་བ་རྒྱས་པའི་གདན་སྟེང༌། ། ཧྲཱིཿདཀར་འོད་ཀྱི་དྲྭ་བ་དཀྲིགས་ལས། ། ལེགས་སྐྱེས་ལྷ་མཆོག་སྤྱན་རས་གཟིགས་དབང༌། ། དར་བབ་ལང་ཚོ་ཟླ་ཞལ་རྒྱས་པར། ། སྤྱན་ཟུང་ཟིམ་མེར་འགྲོ་ལ་གཟིགས་པས། ། དགྱེས་འཛུམ་དཀར་པོས་མདུན་ནས་བསུ་སྙམ། ། སྤྱི་བོར་འོད་དཔག་མེད་པས་མཚན་ཞིང༌། །
ཞབས་གཉིས་སེམས་དཔའི་སྐྱིལ་མོ་ཀྲུང་བཞུགས། ། རི་དྭགས་པགས་པས་མྱོས་བུམ་བཀབ་ནས། ། འཇའ་ཚོན་ལ་འཁུ་སྣ་ཚོགས་དར་དང༌། ། སིལ་སིལ་སྒྲ་འཁྲོལ་རིན་ཆེན་རྒྱན་མཛེས། ། མུ་ཏིག་འཁྲི་ཤིང་ལྟ་བུའི་ཕྱག་གཡས། ། མཆོག་སྦྱིན་བརྐྱང་ཞིང་གཡོན་པས་པདྨའི། ། ཡུ་བ་མཐེབ་མཛུབ་ཀྱིས་བཟུང་འདབ་སྟོང༌། ། ཐུགས་ཀའི་ཐད་ཀར་ཕྱེ་བའི་དབུས་ན། ། རྒྱལ་བའི་ཡུམ་གྱུར་འཕགས་མ་སྒྲོལ་མ། ། མརྒད་འཁྲི་ཤིང་གཞོན་ནུ་ལྡེམ་འདྲ། །
རྐེད་སྐབས་ཕྲ་ལྡེམ་ནུ་འབུར་མངོན་མཐོ། ། ཟུར་གྱིས་བལྟ་སོགས་ཡིད་འཕྲོག་ཚུལ་འཆང༌། ། རིན་ཆེན་གསེར་གྱི་སོར་གདུབ་སྤྲས་པའི། ། ཕྱག་གཡས་མཆོག་སྦྱིན་རེས་འགའ་སྐྱབས་སྦྱིན། ། ཅིག་ཤོས་སྡོང་བུ་བཟུང་བའི་ཨུཏྤལ། ། འབྲས་བུ་མེ་ཏོག་གོང་བུ་གསུམ་མཛེས། ། ལེགས་བྲིས་གོས་དང་རིན་ཆེན་རྒྱན་འཆང༌། ། འཇམ་མཉེན་ཞབས་གཉིས་རོལ་པའི་སྟབས་མཛད། ། འཁོར་བ་ངན་སོང་འཇིགས་ལས་བསྐྱབ་སླད། ། ཞལ་འཛུམ་དམུ་ལེར་བདག་ལ་གཟིགས་བཞུགས། །
ལྷ་རྫས་མེ་ཏོག་སྤོས་དང་མར་མེ། ། དྲི་ཞིམ་རོ་བརྒྱའི་བཟའ་བས་མདུན་བདར། ། གྲངས་མེད་སྐྱེ་བར་བསགས་པའི་སྡིག་ལྟུང༌། ། གཉེན་པོ་སྟོབས་བཞི་ལྡན་པས་མཐོལ་བཤགས། ། འཁོར་འདས་དགེ་བའི་ཆུ་གཏེར་བྱེ་བ། ། ཡིད་རང་ཟླ་གཞོན་ཁྲོད་ཀྱིས་ཆེར་སྤེལ། ། བདག་དང་ཕུང་པོ་རྣམ་རིག་གིས་སྟོང༌། ། སངས་རྒྱས་བྱང་ཆུབ་སེམས་མཆོག་གཟུང་ངོ༌། ། བླ་མ་དཀོན་མཆོག་གསུམ་འདུས་ཁྱེད་ནི། ། བྱང་ཆུབ་བར་གྱི་སྐྱབས་སུ་གཟུང་བགྱི། །
གཞན་དོན་སངས་རྒྱས་སྒྲུབ་པར་དམ་བཅའི། ། རྡོ་རྗེའི་མདུད་པ་སྙིང་ལ་འཆའོ། ། གང་འཚམ་ཐབས་མཁས་སྔགས་ཀྱི་སྤྱོད་པས། ། སེམས་ཅན་རྒྱ་མཚོ་སྨིན་ཅིང་གྲོལ་བགྱི། ། རྣམ་དཀར་དགེ་བའི་བི་ཤྭ་ཀརྨས། ། ལྷུན་གྲུབ་སྐུ་གསུམ་གཟུགས་བརྒྱ་བསྐྲུན་ཤོག ། ཅེས་དང༌། དེ་ནས་སྒྲོལ་མའི་སྐུ་དེ་ཉིད་ལ་དམིགས་ཏེ་ཡི་གེ་བཅུ་པ་ཅི་ནུས་ཤིག་བཟླས་ ་་་་་སྤྲོ་ན་སྒྲོལ་མའི་གཟུངས་རིང་ཡང་བཟླ། ལ། བདག་ཉིད་རྣམ་པར་སྣང་མཛད་ཡིན་སྙམ། །
བྲག་ཅའི་སྒྲ་དབྱངས་སྙན་པོས་བསྟོད་པ། ། ཨོཾ་རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། ། ཕྱག་འཚལ་སྒྲོལ་མ་སོགས་བསྟོད་པ་ཉི་ཤུ་རྩ་གཅིག་པ་ཅི་ནུས་ཀྱི་མཐར། ལྷ་མོ་ལ་གུས་ཡང་དག་ལྡན་པའི་སོགས་ནས་བགེགས་རྣམས་མེད་ཅིང་སོ་སོར་འཇོམས་གྱུར་ཅེས་པའི་བར་རམ་ལུང་བསྟན་པར་ཡང་བདག་གིས་དེ་ཐོབ་ཤོག་ཅེས་པའི་བར་བརྗོད་ལ། རྒྱལ་ཡུམ་སྒྲོལ་མ་ཁྱེད་སྐུ་ཅི་འདྲ། ། འཁོར་དང་སྐུ་ཚེའི་ཚད་དང་ཞིང་ཁམས། ། ཁྱེད་ཀྱི་མཚན་མཆོག་བཟང་པོ་ཅི་འདྲ། ། དེ་འདྲ་ཁོ་ནར་བདག་སོགས་འགྱུར་མཛོད། ། མདུན་གྱི་ལྷ་གསུམ་འོད་དུ་ཞུ་གྱུར། ། རང་དང་དབྱེར་མེད་འདྲེས་པའི་ངང་ལས། །
རང་ཉིད་སྒྲོལ་མ་ཡིད་འཕྲོག་ཆ་ལུགས། ། སྤྱི་བོར་འོད་དཔག་མེད་པས་མཚན་གྱུར། ། ཅེས་བརྗོད་ལ། སླར་ཡང་བསྟོད་པ་ཉི་ཤུ་རྩ་གཅིག་པ་འདོན་པའམ། སྔགས་བཟླ་བར་འདོད་ན། སྙིང་གའི་པད་ཟླར་ཏཱྃ་གྱི་མདུན་རྒྱབ། ། ཨོཾ་ཧཱ་བར་དུ་བདག་གི་ཚེ་དང༌། ། བསོད་ནམས་ཡེ་ཤེས་རྒྱས་པར་མཛོད་ཅིག ། འདབ་བརྒྱད་ཡི་གེ་བརྒྱད་པོས་བསྐོར་གྱུར། ། ཅེས་བརྗོད་ཅིང་བསམས་ལ།
ཡི་གེ་བཅུ་པ་བཟླས་ལ། དགེ་བ་འདི་ཡིས་མྱུར་དུ་བདག་གིས། ། རྗེ་བཙུན་སྒྲོལ་མ་འགྲུབ་པར་གྱུར་ནས། ། འགྲོ་བ་རྒྱ་མཚོ་མ་ལུས་པར་ཡང༌། ། དེ་ཡི་གོ་འཕང་འཁྲིད་པར་གྱུར་ཅིག ། ཅེས་པའི་བསྔོ་བ་དང་སྨོན་ལམ་བྱའོ། ། ཡང་སྲོད་དུས་སམ་གདོན་བགེགས་ཆེ་བའི་གནས་སུ་སྡོད་པའི་ཚེ་སྒྲོལ་མ་ཁྲོ་མོ་བསྒོམ་པའི་ཚུལ་ནི། རྒྱལ་བའི་ཡུམ་གྱུར་འཕགས་མ་སྒྲོལ་མ། ། ཞེས་པ་ཡན་ཆད་སྔར་བཞིན་དང༌། ཟླ་ཤེལ་འཁྲི་ཤིང་གཡོ་འདྲའི་ཁྲོ་མོ། །
སྤྱན་གསུམ་དམར་ཟླུམ་མཆེ་བ་རབ་གཙིགས། ། ཕྱག་གཡས་རྡོ་རྗེ་རྩེ་ལྔ་འཕྱར་ཚུལ། ། ཅིག་ཤོས་ཕྱག་མཐིལ་ས་ལ་བརྡབས་པས། ། ས་གསུམ་ཡམ་མོར་གཡོ་བར་བྱས་སླར། ། སྡིགས་མཛུབ་འབར་བ་ཐུགས་ཀར་རབ་བསྒྲེང༌། ། རིན་ཆེན་རྒྱན་དང་ལྟོ་འཕྱེའི་ག་ཤལ། ། སྟག་གཟིག་པགས་པས་སྟོད་སྨད་གཅེར་སྐྱོབ། ། མེ་དཔུང་ཀློང་ན་བརྐྱང་བསྐུམ་སྟབས་མཛད། ། བྱང་ཆུབ་སྒྲུབ་པའི་བགེགས་དགྲ་གཞོམ་སླད། ། སྨིན་འཁྱོག་གཡོན་ཕྱོགས་ལྟ་བའི་ཚུལ་བཞུགས། །
ལྷ་རྫས་མེ་ཏོག་མ་ཡན་ཆད་གོང་དང་འདྲ་བར་བརྗོད། རང་ལ་བསྟིམ་པའི་ཚེ། རང་ཉིད་སྒྲོལ་མ་ཁྲོ་མོའི་ཆ་ལུགས་ཞེས་བསྒྱུར། སྔགས་བཟླ་བར་འདོད་ན། སྙིང་གའི་པད་ཟླར་ཏཱྃ་གྱི་མདུན་རྒྱབ། ། ཨོཾ་ཧཱ་བར་དུ་བདག་ནི་ནད་དང༌། ། གདོན་བགེགས་འཇིགས་པ་ཀུན་ལས་སྲུངས་སྲུངས། ། བཅུ་གཉིས་འདབ་མར་ཡི་གེ་གསལ་གྱུར། ། ཅེས་བརྗོད་ལ། ཨོཾ་ན་མ་ཏཱ་རེ་མ་ནོ་ཧ་ར་ཧཱུྃ་ཧ་ར་སྭཱ་ཧཱ་ཞེས་པ་བཟླས།
དགེ་བ་བསྔོ་བ་སོགས་སྔར་དང་འདྲའོ། ། དེ་ལྟ་བུའི་ཚུལ་གྱིས་བསྟོད་པ་འདོན་པ་ལ་བརྩོན་པར་བྱས་ན་གཞུང་ནས་བསྟན་པའི་ཕན་ཡོན་རྣམས་འབྱུང་བ་ནི་མི་བསླུ་བ་ཉིད་དོ། ། སྨྲས་པ། འཕགས་མཆོག་ཕྱག་ན་པདྨས་མཚན་པའི་ལྷ། ། བྱང་ཆུབ་སྤྱད་པ་དཔག་ཡས་སྤྱོད་པ་ན། ། གདུལ་དཀའི་མི་སྲུན་གཟིགས་པའི་སྙིང་རྗེའི་ཤུགས། ། མཆི་མའི་རྒྱུན་ཆེན་ལས་འཁྲུངས་སྒྲོལ་མ་ཞེས། ། འདིས་ཀྱང་འགྲོ་ཚོགས་སྲིད་པའི་ཆུ་གཏེར་ལས། ། སྒྲོལ་བའི་གཡར་དམ་རྨད་བྱུང་ལྷུན་པོའི་ཁུར། ། དཀའ་སྤྱད་ཕྲག་པར་བཀོད་ལ་རྣམ་པར་སྣང༌། །
དགྱེས་པའི་དབྱངས་ཀྱིས་བསྔགས་པ་ཉི་ཤུ་གཅིག ། སུ་ཞིག་མགྲིན་པར་བརྒྱན་པའི་གཡང་ལམ་དུ། ། དགྱེས་པའི་ཞལ་བཟང་སྟོན་པའི་བསྟོད་སྒྲུབ་ཚུལ། ། ས་སྐྱའི་བླ་ཆེན་ཞལ་ལུང་གདམས་པའི་མཚོ། ། བསྲུབས་ལས་སྐྱེས་པའི་ཀུན་ཕན་དཀྱིལ་འཁོར་འདི། ། ལེགས་བྲིས་དགེ་བའི་རིན་ཆེན་ཟོམ་སྟེགས་བརྟེན། ། འགྲོ་ཚོགས་འཁོར་བ་ངན་སོང་འཇིགས་བརྒྱད་ཀྱི། ། ཆུ་བོ་ལས་བརྒལ་བདེ་ལྡན་མགོན་པོ་ཡི། ། ལེགས་གསུངས་བདུད་རྩི་འཐུང་བ་ཉིད་གྱུར་ཅིང༌། ། ཅེས་རྗེ་བཙུན་སྒྲོལ་མའི་བསྟོད་པ་ཕྱག་འཚལ་ཉི་ཤུ་རྩ་གཅིག་ལ་བརྟེན་པའི་བསྟོད་སྒྲུབ་ཤེལ་གྱི་པི་ཝང་ཞེས་བྱ་བ་འདི་ནི།
སྒྲོལ་བསྟོད་ཐུགས་དམ་གྱི་སྙིང་པོར་བཅང་བ་ལྡན་ཤོད་ས་འཛིན་དམ་པ་མགོན་པོ་རྣམ་རྒྱལ་གྱིས་བསྐུལ་བ་འཕྲལ་དུ་མ་གྲུབ་པར་འགྱངས་པར་གྱུར་པ་སླར་རབ་བྱུང་འདོད་པའི་འཛིན་བྱེད་ཀྱི་གནམ་ལོའི་འབྲས་ལྡན་ཁྲུམས་ཀྱི་ཟླ་བའི་དམར་ཕྱོགས་ཀྱི་དགའ་བ་གསུམ་པར་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་འགྲོ་ལ་ཕན་པར་གྱུར་ཅིག སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
