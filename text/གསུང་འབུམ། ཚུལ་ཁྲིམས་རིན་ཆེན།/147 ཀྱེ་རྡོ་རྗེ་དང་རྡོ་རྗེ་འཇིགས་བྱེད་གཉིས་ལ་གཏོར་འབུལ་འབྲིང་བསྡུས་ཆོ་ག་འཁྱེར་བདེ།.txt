གསུང་འབུམ། ཚུལ་ཁྲིམས་རིན་ཆེན།
པོད ༡༤༧
ཀྱེ་རྡོ་རྗེ་དང་རྡོ་རྗེ་འཇིགས་བྱེད་གཉིས་ལ་གཏོར་འབུལ་འབྲིང་བསྡུས་ཆོ་ག་འཁྱེར་བདེ།
༼ཏ༽ ༄༅། །ཀྱེ་རྡོ་རྗེ་དང་རྡོ་རྗེ་འཇིགས་བྱེད་གཉིས་ལ་གཏོར་འབུལ་འབྲིང་བསྡུས་ཆོ་ག་འཁྱེར་བདེ་བཞུགས་སོ།། འཁོར་ལོའི་མགོན་པོ་བླ་མ་ཡི། ། ཞབས་ཀྱི་པདྨོར་གུས་བཏུད་ནས། ། ལྷ་མཆོག་རྣམ་གཉིས་གཏོར་ཆོག་ནི། ། རྒྱས་དོན་སྙིང་པོ་བསྡུས་ཏེ་བྲི། ། དེའང་གཏོར་མ་བྱིན་གྱིས་བརླབས་ནས། ། ནམ་མཁར་ཨེ་ལས་ཆོས་འབྱུང་གསུམ། ། པདྨ་འདབ་བརྒྱད་ཀྱིས་མཚན་པ། ། སྟེང་མར་ཨོཾ་དཀར་དགུ་ལས་ནི། །
སྐུ་ཡི་རྡོ་རྗེ་ལྷ་ཆེན་བརྒྱད། ། བར་པར་ཧཱུྃ་ཨོཾ་ལས་བྱུང་བའི། ། ཀྱེ་རྡོར་སྔོན་པོ་ཞལ་བརྒྱད་དང༌། ། བཅུ་དྲུག་ཕྱག་དང་ཞབས་བཞི་པ། ། གཡས་བརྐྱང་རོལ་སྟབས་བདག་མེད་ཡུམ། ། ཞལ་སྦྱོར་རུས་པའི་རྒྱན་གྱིས་བརྒྱན། ། ཕྱི་རོལ་གཾ་ཙཾ་བཾ་གྷཾ་པཾ། ། ཤཾ་ལཾ་ཌཾ་ལས་ལྷ་མོ་བརྒྱད། ། གཽ་རི་ནག་མོ་ཙཽ་རི་དམར། ། རོ་ལངས་མ་སེར་ཟ་ཕོད་ལྗང༌། །
པུཀྐ་སི་སྔོ་རི་ཁྲོད་དཀར། ། གདོལ་མོ་སྔོ་དམར་གཡུང་མོ་ལྗང༌། ། ཀུན་ཀྱང་གཡོན་བརྐྱང་རོལ་པས་བཞུགས། ། པད་འདབ་བརྒྱད་དུ་ཧཱུྃ་བརྒྱད་ལས། ། བརྒྱ་བྱིན་ལ་སོགས་ཕྱོགས་སྐྱོང་སྔོ། ། འོག་མར་ཨཱཿདམར་དགུ་ལས་ནི། ། གསུང་གི་རྡོ་རྗེ་ཀླུ་ཆེན་བརྒྱད། ། འབྱུང་པོ་ཉེར་བཞི་ཐམས་ཅད་ཀྱང༌། ། རྡོ་རྗེ་དྲིལ་འཛིན་གཡས་བརྐྱང་བཞུགས། ། ཁམས་གསུམ་འགྲོ་བ་སྐུ་གསུམ་ཐིམ། །
མིག་ཏུ་གཏི་མུག་རྡོ་རྗེ་སོགས་ནས། ། ཐུགས་ཀར་ཐུགས་ཀྱི་རྡོ་རྗེ་མ། ། སྙིང་གའི་ཧཱུྃ་གི་འོད་ཟེར་གྱིས། ། ཕྱོགས་བཅུའི་སངས་རྒྱས་བྱང་སེམས་རྣམས། ། ཀྱེ་རྡོར་ལྷ་དགུ་སྐུ་གསུང་ཐུགས། ། རྡོ་རྗེ་གསུམ་ཚོགས་སྤྱན་དྲངས་ཐིམ། ། དབང་ལྷ་སྤྱན་དྲངས་དབང་བསྐུར་བར། ། གསོལ་བཏབ་རྡོ་རྗེའི་ཆུ་དབང་བསྐུར། ། ལྷ་དགུ་རང་རང་རིགས་བདག་དང༌། ། སྐུ་གསུམ་རྡོ་རྗེ་གསུམ་རྒྱས་གདབ། །
བྷ་ག་ཝཱན་སོགས་ཆུ་བཞི་དང༌། ལྷ་ཐམས་ཅད་ཀྱིས་ལྗགས་རྡོ་རྗེའི་སྦུ་གུས་གཏོར་མའི་བཅུད་ཐམས་ཅད་དྲངས་ཏེ་གསོལ་བར་བསམས་ལ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་ཧེ་བཛྲ་ཀཱ་ཡ་ཝཀ་ཙིཏྟ་ཏྲི་བཛྲ་དེ་ཝ་སཾ་གྷ་ནཱཾ། ཨི་དཾ་བ་ལིཾ་བྷུ་ཛ་ཛི་གྷ་མན་ཆད་དཀྱུས་ལྟར་བརྗོད་པ་ལན་གསུམ་གྱིས་གཏོར་མ་ཕུལ། པུཥྤེ་སོགས་ཕྱི་མཆོད་ནང་མཆོད་ཡིད་བྱུང་བསྟོད་པ། ལྷ་ཡི་ཚོགས་རྣམས་མ་ལུས་སོགས་ནས། ཡིད་ལ་འདོད་པ་ཀུན་འགྲུབ་ཤོག་གི་བར་དཀྱུས་ལྟར་བརྗོད་པས་གྲུབ་བོ། ། འཇིགས་བྱེད་ལ། ནམ་མཁར་པཾ་ལས་པདྨ་དང༌། ། ཨ་ལས་ཟླ་བའི་དཀྱིལ་འཁོར་སྟེང༌། །
དྷཱིཿལས་འཇམ་དཔལ་གསེར་གྱི་མདོག ། རལ་གྲི་གླེགས་བམ་འཛིན་པའི་སྐུ། ། ཞི་བའི་རྒྱན་རྫོགས་སྐྱིལ་ཀྲུང་བཞུགས། ། དེ་ཡང་འོད་དུ་ཞུ་བ་ལས། ། ཉི་མར་ཧཱུྃ་ཡིག་ཆ་ལྔ་ལས། ། ལེགས་སྐྱེས་རྡོ་རྗེ་འཇིགས་བྱེད་ནི། ། མ་ཧེའི་གདོང་སོགས་ཞལ་དགུ་པ། ། མཐིང་ནག་སུམ་ཅུ་རྩ་བཞིའི་ཕྱག ། སྣ་ཚོགས་མཚོན་ཆ་འཕྱར་ཞིང་འཛིན། ། བཅུ་དྲུག་ཞབས་ཀྱིས་སྲོག་ཆགས་དང༌། །
འཇིག་རྟེན་དྲེགས་པའི་རྣམ་པར་མནན། ། དུར་ཁྲོད་ཆས་རྫོགས་མཚན་མ་བསྒྲེང༌། ། གནས་གསུམ་འབྲུ་གསུམ་ཧཱུྃ་འོད་ཀྱིས། ། རང་འདྲའི་ཡེ་ཤེས་སྤྱན་དྲངས་ཐིམ། ། རིགས་ལྔ་སྤྱན་དྲངས་དབང་བསྐུར་བས། ། མི་བསྐྱོད་རྡོ་རྗེས་སྤྱི་བོར་མཚན། ། ཞེས་ལྷ་བསྐྱེད་ནས་སྔགས་གསུམ་གྱི་མཐར་གཏོར་སྔགས་བཏགས་པ་གསུམ་སོགས་ཀྱིས་ཕུལ་མཐར། ཕྱི་མཆོད་ཡིད་མཆོད་བསྟོད་པ་འདོད་གསོལ་རྣམས་དཀྱུས་ལྟར་བྱས་པས་གྲུབ་བོ། ། ཞེས་ཀྱེ་རྡོ་རྗེ་དང་རྡོ་རྗེ་འཇིགས་བྱེད་གཉིས་ལ་གཏོར་འབུལ་འབྲིང་བསྡུས་ཆོ་ག་འཁྱེར་བདེ་དགོས་ཞེས་ཕུར་ཚ་བླ་མ་མཁྱེན་རབ་ངག་དབང་ཚུལ་ཁྲིམས་པའི་གསུང་གིས་བསྐུལ་ངོར། བནྡེ་ངག་དབང་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་དགེ་ལེགས་འཕེལ་བར་གྱུར་ཅིག། །།
༄༅། །གཏོར་ཆོག་དངོས་གྲུབ་མྱུར་མགྱོགས་ཞེས་བྱ་བ་བཞུགས་སོ།། ༄༅། །སངས་རྒྱས་ཀུན་གྱི་མཁྱེན་བརྩེ་དང༌། ། ནུས་པའི་བདག་ཉིད་ལྷག་པའི་ལྷ། ། བཀའ་སྡོད་སྲུང་མའི་གཏོར་ཆོག་གི ། ངག་འདོན་དངོས་གྲུབ་མྱུར་མགྱོགས་བརྩམ། ། དེ་ལའང་བདག་མདུན་གཉིས་ལས། དང་པོ་སྐྱབས་འགྲོ་སེམས་བསྐྱེད་ནི། བླ་མ་སངས་རྒྱས་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། གཞན་དོན་སངས་རྒྱས་ཐོབ་བྱའི་ཕྱིར། །
ཀྱེ་ཡི་རྡོ་རྗེ་བསྒོམ་པར་བགྱི། ། ཞེས་ལན་གསུམ། དངོས་གཞི་ལ། ཨོཾ་སྭ་བྷཱ་ཝ་ཤུདྡྷཱཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་ཀུན་མི་དམིགས་སྟོང་པར་གྱུར། ། སྟོང་པའི་ངང་ལས་དུར་ཁྲོད་བརྒྱད། ། པདྨ་ཉི་མའི་གདན་སྟེང་དུ། ། ཧཱུྃ་ལས་བདག་ཉིད་ཧེ་རུ་ཀ ། སྔོན་པོ་རྡོ་རྗེ་ཐོད་ཁྲག་དང༌། ། ཁ་ཊྭཱཾ་ག་རྣམས་མགོ་ཕྲེང་དང༌། །
རུས་རྒྱན་མི་ལྤགས་སྟག་ཤམ་ཅན། ། སྤྱན་གསུམ་མཆེ་གཙིགས་སྐྲ་སེར་བརྫེས། ། སྤྱི་བོར་སྣ་ཚོགས་རྡོ་རྗེས་མཚན། ། ཐལ་ཆེན་གྱིས་བྱུགས་གཡས་བརྐྱང་གིས། ། ཡི་དྭགས་གདན་ལ་གར་སྟབས་བཞེངས། ། ཡེ་ཤེས་མེ་འབར་དབུས་བཞུགས་པའི། ། གནས་གསུམ་འབྲུ་གསུམ་འོད་ཟེར་གྱིས། ། རང་འདྲ་སྤྱན་དྲངས་དབྱེར་མེད་ཐིམ། ། སླར་ཡང་རིགས་ལྔ་སྤྱན་དྲངས་ནས། ། དབང་བསྐུར་མི་བསྐྱོད་པས་དབུ་བརྒྱན། །
ལྷ་སྐུ་སྣང་སྟོང་སྒྱུ་མར་བལྟ། ། བཟླས་པ་བྱ་བ་ནི། སྙིང་གའི་ཉི་མར་ཧཱུྃ་གི་མཐར། ། སྔགས་ཕྲེང་བཀོད་པའི་འོད་ཟེར་གྱིས། ། འཕགས་པ་མཆོད་དང་འགྲོ་དོན་བྱེད། ། རྒྱལ་བའི་བྱིན་རླབས་བདག་ལ་བསྡུས། ། ཞེས་བསམས་ལ། ཨོཾ་ཧཱུྃ་ཕཊ་སྭཱ་ཧཱ། སྤྲོ་ན། ཨོཾ་བཛྲ་ཀརྟ་རི་ཧེ་བཛྲ་ཡ་ཧཱུྃ་ཧཱུྃ་ཧཱུྃ་ཕཊ།
ཅེས་ཅི་ནུས་བཟླས་མཐར། བཅོམ་ལྡན་བདག་ལ་ཐུན་མོང་མཆོག ། དངོས་གྲུབ་མ་ལུས་སྩལ་དུ་གསོལ། ། ཞེས་པ་ནི་བདག་བསྐྱེད་དོ། ། གཉིས་པ་མདུན་བསྐྱེད་གཏོར་མ་འབུལ་བ་ནི། ཟླུམ་གཏོར་ཆབ་ཀྱིས་བྲན་ཏེ། ཨོཾ་ལས་དངོས་ཀུན་སྟོང་པའི་ངང༌། ། ཨཱཿལས་ཡེ་ཤེས་ཐོད་པ་ཆེར། ། ཧཱུྃ་ལས་ལྔ་གསུམ་བདུད་རྩིས་བཀང༌། ། ཧོཿཡིས་དབྱེར་མེད་བདུད་རྩིར་གྱུར། །
ཞེས་པས་བདུད་རྩིར་གྱུར་པར་བསམ། མགྲོན་སྤྱན་འདྲེན་ནི། སྙིང་གའི་ཧཱུྃ་ལས་འོད་འཕྲོས་པས། ། ཧེ་རུ་ཀ་དཔལ་སྤྱན་དྲངས་གྱུར། ། ལྗགས་ལས་འོད་ཀྱི་སྦུ་གུ་བྱུང༌། ། གཏོར་མ་བཞེས་པས་མཉེས་པར་གྱུར། ། ཨོཾ་ཤྲཱི་བཛྲ་ཧེ་རུ་ཀ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ། ཨོཾ་བཛྲ་ཨརྒྷཾ་ཨཱཿཧཱུྃ་ནས་ཤབྡ་ཨཱཿཧཱུྃ་གི་བར་གྱིས་ཕྱི་མཆོད། ཨོཾ་ཨཱཿཧཱུྃ་གིས་ནང་མཆོད་ཕུལ།
ཐམས་ཅད་དངོས་པོའི་རང་བཞིན་མཆོག ། གདོད་ནས་ཐམས་ཅད་བདག་ཉིད་གནས། ། ཐབས་དང་ཤེས་རབ་གཉིས་མེད་པའི། ། ཀྱེ་ཡི་རྡོ་རྗེ་ལ་ཕྱག་འཚལ། ། བདག་གཞན་སེམས་ཅན་ཐམས་ཅད་ལ། ། དངོས་གྲུབ་ཟུང་གི་སྐལ་བ་སྩོལ། ། ཞེས་པས་ཡི་དམ་ལ་ཕུལ། སླར་ཡང་ཨོཾ་ཨཱཿཧཱུྃ་ཧོཿཞེས་པས་སྤེལ་ལ། གཏོར་མགྲོན་བསྐྱེད་པ་ནི། མདུན་གྱི་ནམ་མཁར་པད་ཉི་རོར། །
ཧཱུྃ་སྐྱེས་རྡོ་རྗེ་ནག་པོ་ཆེ། ། རབ་ཁྲོས་ཞལ་གཅིག་ཕྱག་གཉིས་ཀྱིས། ། གྲི་གུག་ཐོད་པ་གཎྜཱི་བསྣམས། ། མགོ་ཕྲེང་སྦྲུལ་རུས་སྟག་ཤམ་བརྒྱན། ། མེ་དཔུང་ཀློང་ན་ཟླུམ་སྟབས་བཞུགས། ། སྤྲུལ་པའི་ཕོ་ཉ་ལྔ་སྡེ་འཕྲོ། ། གཡོན་དུ་ཊཾ་ལས་རལ་གཅིག་སྔོ། ། རལ་པ་གཡོན་འཕྱང་བུམ་པ་ཅན། ། དེ་ཡི་ལྟོ་བར་ཁྲག་མཚོའི་ནང༌། ། བྷྱོཿལས་འདོད་ཁམས་དབང་ཕྱུག་མ། །
ཕྱག་བཞིའི་གྲི་ཐོད་མདུང་རྩེ་གསུམ། ། འཛིན་ཅིང་བོང་བུ་གྭ་དམར་ཞོན། ། སྲིན་མོ་འཇིགས་པའི་ཆ་ལུགས་རྫོགས། ། ལྕམ་དྲལ་ཐུགས་ལས་ཡ་མྨ་ཆད། ། མདུན་དུ་པད་མ་ཉི་མའི་སྟེང༌། ། ཡ་ལས་ནག་པོ་གནོད་སྦྱིན་ཡབ། ། མི་ལྤགས་གོས་གྱོན་གྲི་ཐོད་བསྣམས། ། མྨ་ལས་ནག་མོ་གནོད་སྦྱིན་མོ། ། སྤུ་གྲི་ཐོད་འཆང་བེར་ནག་བཀླུབས། ། ཡབ་ལས་ཏྲི་ཏྲི་ཡུམ་ལས་བྷྱོཿ །
མདུན་དུ་སྤྲོས་ལས་པུ་ཏྲ་མཐིང༌། ། རལ་གྲི་འཕྱར་ཞིང་ཐོད་ཁྲག་འཛིན། ། དར་ནག་འཇོལ་བེར་སྐུ་ལ་གསོལ། ། བྷ་ཊ་ནག་པོ་སྟག་སློག་གྱོན། ། དམ་ཤིང་འཕྱར་ཞིང་དགྲ་སྙིང་འདྲེད། ། བྷྱོཿསྐྱེས་སྲིན་མོ་ཁ་འབར་མ། ། སྤུ་གྲི་རྒྱུ་ཞགས་འདྲེན་མ་སྟེ། ། འཁོར་དུ་རུ་འདྲེན་ཕོ་ཉས་བསྐོར། ། གནས་གསུམ་ཨོཾ་ཨཱཿཧཱུྃ་འོད་ཀྱིས། ། གུར་མགོན་ལྕམ་དྲལ་ལས་མགོན་ཚོགས། །
ཚུར་སྤྱོན་བཛྲ་ས་མཱ་ཛཿ སྤྲོ་ན། ཧཱུྃ་དད་པ་དང་ནི་དམ་ཚིག་གི ། ཚུར་གཤེགས་ཚུར་གཤེགས་དཔལ་མགོན་ཚོགས། ། བསྟན་པ་སྲུང་དང་བདག་ཅག་གི ། བསམ་དོན་འགྲུབ་ཕྱིར་འདིར་བཞུགས་གསོལ། ། སརྦ་དྷརྨ་པཱ་ལ་ས་པ་རི་ཝཱ་ར་ས་མཱ་ཛཿ ཛཿཧཱུྃ་བཾ་ཧོཿསོ་སོར་ཐིམ། ། ཞེས་བརྗོད་ལ་ཐམས་ཅད་ཀྱིས་གཏོར་མ་བཞེས་པར་བསམ་ཞིང༌། ཐལ་མོ་ཁ་ཕྱེ་བའི་ཕྱག་རྒྱ་དང༌།
ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ཡེ། སརྦ་ཀརྨ་ནཱ་ཐེ་བྷྱཿས་པ་རི་ཝཱ་ར་ན་མཿ སརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱ་ཧཱ། ཞེས་ལན་གསུམ་མམ་ལྔའམ་བདུན་གྱིས་ཕུལ། ཨོཾ་སརྦ་དྷརྨ་པཱ་ལ་ས་པ་རི་ཝཱ་ར་ཨརྒྷཾ། པ་དྱཾ་ནས་ཤབྡ་ཨཱཿཧཱུྃ་བར་གྱིས་ཕྱི་མཆོད། ཨོཾ་སརྦ་དྷརྨ་པཱ་ལ་ས་པ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ། རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་ཕོ་ཉ་འཁོར་དང་བཅས་པ་རྣམས་ཀྱིས་མཆོད་སྦྱིན་གཏོར་མ་འདི་བཞེས་ལ། སངས་རྒྱས་ཀྱི་བསྟན་བསྲུངས།
བདག་འཁོར་དང་བཅས་པའི་འགལ་རྐྱེན་བར་ཆད་ཞི་བ་དང༌། མཐུན་རྐྱེན་ཚེ་དང་བསོད་ནམས་དཔལ་འབྱོར་ལོངས་སྤྱོད་དབང་ཐང་མི་རྒྱུད་ཆོས་རྒྱུད་དང་བཅས་པ་རྒྱུན་མི་ཆད་པར་འཕེལ་ཞིང་རྒྱས་པའི་ཕྲིན་ལས་དང་སྟོང་གྲོགས་རྒྱ་ཆེན་པོ་མཛད་དུ་གསོལ། ཆོས་དང་སྲིད་པའི་དཔལ་གང་དག ། བསམ་དོན་གསོལ་བ་བཏབ་ཙམ་གྱིས། ། བདེ་བླག་བསྒྲུབ་པའི་མཐུ་རྩལ་ཅན། ། ཡེ་ཤེས་མགོན་པོ་འཁོར་བཅས་བསྟོད། ། བསྟན་སྲུང་ཁྱེད་རྣམས་བདག་ཅག་གི ། མགོན་སྐྱབས་རྟེན་གླིང་མཆོག་གསོལ་ན། ། སྡེ་བཞི་དགེ་བཅུའི་དཔལ་ཐམས་ཅད། ། བསྐྱེད་པའི་རྩ་ལག་མཆོག་ཏུ་མཛོད། །
ཚེ་སྲོག་གངྒཱའི་རྒྱུན་ལྟར་བསྲིང༌། ། བསོད་ནམས་རི་བོའི་སྤུན་ཟླར་བརླིང༌། ། དབང་ཐང་རིགས་རྒྱུད་སྤྲིན་དུས་ཀྱི། ། ཆུ་གཏེར་ལྟ་བུ་འཕེལ་རྒྱས་མཛོད། ། ཅེས་དང༌། ཚེ་རབས་སྔོན་ནས་ད་ལྟའི་བར། ། ཐུགས་དང་འགལ་བ་གང་བགྱིས་པ། ། བཟོད་པར་བཞེས་ནས་རྟེན་འདི་ལ། ། བརྟན་བཞུགས་བཀྲ་ཤིས་དམ་པས་སྐྱོངས། ། ཞེས་བརྗོད་ཅིང་མེ་ཏོག་འཐོར་རོ། །
སྨྲས་པ། བསྟན་སྲུང་མགོན་པོ་མཉེས་མཆོད་ཀྱི། ། ངག་འདོན་ཉུང་གསལ་བགྱིས་པའི་དགེ ། བསྟན་སྲུང་ཡིད་བཞིན་ནོར་བུ་ཡི། ། རེ་བའི་ཤིང་རྟ་འགེངས་ཕྱིར་བསྔོ། ། ཞེས་ཡི་དམ་བཀའ་སྡོད་བཅས་པའི་གཏོར་ཆོག་དངོས་གྲུབ་མྱུར་མགྱོགས་ཞེས་བྱ་བ་འདི་ནི། ལྷ་ལྕམ་བསྐལ་བཟང་སྒྲོལ་མའི་ཞལ་འདོན་དུ། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་ཀ་ལྱཱ་ཎ་བྷ་ཝནྟུ།། །། ༄༅། །དུར་ཁྲོད་བདག་པོ་ཡབ་ཡུམ་གྱི་འདོད་གསོལ་ཉུང་འདུས་བཞུགས།། ༄༅། །ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུམ་ཐིས་སྭཱ་ཧཱ།
དུར་ཁྲོད་ཡབ་ཡུམ་རྟེན་འདི་ལ། ། བརྟན་བཞུགས་སྦྱིན་བདག་འཁོར་དུ་བཅས། ། ནད་རིམས་གདོན་བགེགས་འཚེ་བ་རྣམས། ། མི་འབྱུང་བསྲུང་དང་ཞི་བར་མཛོད། ། ཚེ་དང་བསོད་ནམས་འབྲུ་ནོར་སོགས། ། དཔལ་འབྱོར་ལོངས་སྤྱོད་རྒྱས་པ་དང༌། ། ལྷ་འདྲེ་མི་རིགས་ཀུན་བྱམས་ཞིང༌། ། ཆགས་འདུན་དབང་དུ་འདུ་བར་མཛོད། ། གཞི་བྱེས་ཀུན་དུ་དགྲ་བགེགས་དང༌། ། ཆོམ་རྐུན་མི་སྲུན་འཚེ་བ་རྣམས། །
བཅིངས་དང་མནན་དང་ཕྱིར་བཟློག་ཅིང༌། ། ཚར་གཅོད་དྲག་པོའི་ཕྲིན་ལས་མཛོད། ། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུཾ་ཐིས་མ་ཧཱ་ཐ་ནུ་ཙཽ་བནྡྷ་བནྡྷ་སྭཱ་ཧཱ། ཞེས་དུར་ཁྲོད་བདག་པོའི་སྐུ་ལ་བྲི་རྒྱུའི་ཕྲིན་ལས་འཆོལ་བ་འདིའང་ཚུལ་རིན་གྱིས་སོ།། །། ཨོཾ་གྷྲྀ་རཱ་ཛ་གྷྲྀ་རཱ་ཛ་ཀུ་མ་ཀུ་མ་ཁུཾ་ཐིས་སྭཱ་ཧཱ། རྒྱལ་བའི་ཕྲིན་ལས་ལྷུན་གྲུབ་སྒྱུ་མའི་གར། ། མཐུ་ལྡན་ནོར་སྦྱོང་ཡབ་ཡུམ་རྟེན་འདི་ལ། ། བརྟན་པར་བཞུགས་ནས་སྒྲུབ་པའི་གནས་ཁང་འདིར། ། ཆོས་སྲིད་དཔལ་འབྱོར་རྒྱས་པའི་ཕྲིན་ལས་མཛོད། ། ཕྱོགས་བཅུའི་འཇིག་རྟེན་ཁམས་ཀྱི་དཔལ་འབྱོར་ཚེ། །
བདེ་དགའ་ལོངས་སྤྱོད་ཕུན་སུམ་ཚོགས་དགུ་རྣམས། ། བུང་བས་པདྨའི་བཅུད་བཞིན་ཚུར་བསྡུས་ལ། ། འདོད་དགུ་མི་ཟད་གཏེར་ལ་དབང་འབྱོར་མཛོད། ། ཁྱད་པར་རིན་ཆེན་གཏེར་དང་ལོ་ལེགས་འབྲུ། ། དཀར་ཐོག་ཇ་བཟང་ལ་སོགས་བཟའ་བཏུང་རིགས། ། དར་ཟབ་དྲོ་འཇམ་བགོ་བ་རྟ་ཕྱུགས་རྣམས། ། རྣམ་ཐོས་བུ་ཡི་མངའ་ཐང་སྤུན་ཟླར་མཛོད། ། སརྦ་སིདྡྷི་པྲ་ཡཙྪནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
