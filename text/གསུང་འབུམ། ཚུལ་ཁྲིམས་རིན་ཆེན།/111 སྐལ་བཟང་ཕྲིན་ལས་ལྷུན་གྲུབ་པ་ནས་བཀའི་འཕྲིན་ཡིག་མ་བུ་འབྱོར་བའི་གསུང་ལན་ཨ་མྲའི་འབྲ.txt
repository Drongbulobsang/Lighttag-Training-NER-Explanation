གསུང་འབུམ། ཚུལ་ཁྲིམས་རིན་ཆེན།
པོད ༡༡༡
སྐལ་བཟང་ཕྲིན་ལས་ལྷུན་གྲུབ་པ་ནས་བཀའི་འཕྲིན་ཡིག་མ་བུ་འབྱོར་བའི་གསུང་ལན་ཨ་མྲའི་འབྲས་བུ།
༼ཇ༽ ༄༅། །པྲཤྣོཏྟརཱམྲཥྱཕལནཱམནིརྨཀཱཡཱགྲསུབྷགཀརྨྨནིརཱབྷོགཱདཱཧལེཁནམཏཱཔུཏཽབྷཱུཏཡོརྦིཧརཏིསྨ།།
༄༅། །སྤྲུལ་པའི་སྐུ་མཆོག་སྐལ་བཟང་ཕྲིན་ལས་ལྷུན་གྲུབ་པ་ནས་བཀའི་འཕྲིན་ཡིག་མ་བུ་འབྱོར་བའི་གསུང་ལན་ཨ་མྲའི་འབྲས་བུ་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་སྐྱེ་འགྲོ་ལ་ངོ་མཚར་རྟོགས་བྱེད་ཀྱིས་བགྲངས་པའི་གྲངས་བཞི་སྟོང་གོ་དྲུག་མཆིས་པའི་ནང་གསེལ་པ་ནཥྚ་མེ་ཏོག་ཕྲེང་བ་ཅན། ཨུདྡིཥྚ་ཆིག་སྟོང་དང་ཆིག་བརྒྱ་དོན་གཅིག་པ། ཡང་བའི་བྱ་བ་གཅིག་ཡང་བ་ཉི་མའི་གྲངས་རྗེས་འབྲང་དང་བཅས་པའི་པྲསྟཱ་རས་མཛེས་པར་བརྒྱན་པའོ།། ༄༅། །ཡསྱནཱམོ྅ཀྵརཱཎཱམལིབལླཀཱིཿཏྲྱཱདརཱགྲངྒུལཻརྦརྟྟིཏཾམཱཏྲཏཱ། སྭསྟིཤཱནྟིརྦྷཝཱནཱཾཡཤོགཱིཏཡོནིཏྱདྷེནུསྟྲཡཻརཏྣཏེཔཱལཡ།། ༄༅། །གང་མཚན་མི་འགྱུར་ཕྲེང་བའི་པི་ཝང་རྒྱུད། ། དད་གསུམ་སོར་མོའི་རྩེ་ཡིས་བསྒྱུར་ཙམ་གྱིས། །
སྲིད་ཞིའི་བདེ་ལེགས་སྙན་གླུར་རྟག་འཇོ་བ། ། དཀོན་མཆོག་གསུམ་གྱིས་ཁྱེད་ལ་སྐྱོངས་ཤིག་གུ། ། སྐྱེས་སྦྱངས་མི་དམན་སྣ་ཚོགས་ལས་པ་ཡིས། ། ལེགས་པར་བདར་བའི་བློ་གྲོས་མི་སྦྱིན་སྐྱེས། ། རིག་པའི་གཞུང་མཁར་བགྲོད་པས་མི་ངལ་བའི། ། ངོ་མཚར་གཏམ་གྱི་འོད་སྟོང་ལྡན་པ་གང༌། ། རྒྱལ་བསྟན་མཁས་པའི་བགྱི་བས་བསྐྱང་བཟོད་པའི། ། སྡོམ་བརྩོན་ཁྱོད་སྐུ་བསྐལ་པར་འཚོ་གཞེས་སུ། ། འདེགས་ལ་ལེགས་བྲིས་རྫིང་ནས་འདབ་སྟོང་པས། ། ཁྱེད་ཞབས་ངེས་པར་ལྷགས་སྙམ་གང་ཡིན་དེར། །
དབྱར་སྐྱེས་ཚལ་དུ་རིང་སྐྱེས་རྐང་པས་འཐུང༌། ། ཡལ་འདབ་གཞོན་ནུ་རྣམ་པར་གཡོ་བའི་ཕང༌། ། གཞན་གསོས་བུ་མོ་ལང་ཚོས་རྒྱགས་པའི་མགྲིན། ། དགུང་ཆར་ཟིམ་བུ་ཕྱོགས་བཏེག་འདི་སྐད་མོལ། ། ལས་བཟང་སྐྱེད་བྱེད་དམ་མའི་སྨོན་ལམ་གྱི། ། རྒྱང་གླུ་སྙན་དགུས་མགྲོན་དུ་བོས་པའི་བུ། ། རྒྱལ་གསུང་ཐར་པའི་སྲོག་འཚོའི་དགའ་སྟོན་ལ། ། དགྱེས་དགུར་རྩེན་པའི་སྐལ་བཟང་ཁྱོད་ཉིད་ཁུམས། ། དཔག་བསམ་གཏོང་ཕོད་རྨད་བྱུང་ཆོས་ཀྱིས་དབུལ། ། བདེ་འབྱུང་གཙུག་རྒྱན་བསིལ་ཡང་ལས་ཉོན་གྱི། །
གདུང་འཕྲོག་བསིལ་ཟེར་སྤྲོ་མིན་མཁས་དབང་ཁྱོད། ། སྦྱིན་བཞིའི་གཏོང་ཕོད་ཆེ་བས་ཁྱད་པར་འཕགས། ། གཅིག་ཏུ་སྐྱེ་འགྲོ་རྗེས་གཟུང་བཟོ་གསོའི་རིག ། ཚིག་དོན་འགལ་འབྲེལ་དཔྱོད་པའི་སྒྲ་ཚད་གཞུང༌། ། མངོན་མཐོ་ངེས་ལེགས་ལམ་སྟོན་མཚན་ཉིད་སྔགས། ། མཐའ་དྲུག་དགོངས་ཟབ་མཁྱེན་ཀྱིན་འདོམས་རིང་ནས། ། ཆེ་ལྡན་དགའ་མའི་རྐང་རྩེས་བསྣུན་ཕྱེ་བའི། ། རང་བཞིན་རྐྱེན་དང་རྣམ་འགྱུར་ལེགས་སྦྱར་བརྡའི། ། མྱ་ངན་མེད་དཔལ་འདབ་མ་གྲོལ་བ་ལས། ། གཟུགས་རྒྱན་གྱིས་མཚན་སྦྲང་རྩིའི་མགྲིན་སྙན་བསྒྱུར། །
གང་དང་ཆབས་ཅིག་གླེགས་བུ་ཕྱག་རྒྱའི་རྒྱ། ། ལང་ཚོའི་མཛེས་པ་མ་རྙིང་ངོམ་བཞིན་དུ། ། ཟླ་ཤེལ་ཞུན་མའི་ཚོན་གྱི་ཅོ་འདྲིའི་དར། ། ལྕགས་མཆོག་སྲོང་འཁོར་བཅས་པ་སོན་པ་ན། ། ཕྱོགས་དེར་སྔོན་མེད་གཙུག་ལག་སྣང་བ་དཀར། ། ཤར་ལ་མངོན་དགའི་རོ་བདས་མྱོས་པའི་སེམས། ། ལྟ་བྱེད་དབང་པོའི་བར་དུ་གར་བྱེད་ལ། ། རུས་པའི་གེ་སར་གད་མོ་འབྱིན་ནམ་སྙམ། ། འདི་ན་ཚོགས་གསུམ་འདུས་པའི་ཆོས་ཚན་འགར། ། དཔྱད་གསུམ་རིགས་པའི་བྱི་དོར་གྱིས་བགྲུངས་ལ། །
རྒྱལ་རྣམས་དགྱེས་པའི་རིང་འཚོར་བསྒྲུབས་པའི་མཐུས། ། འབྱུང་ཁམས་འཁྲུགས་པར་མ་བཟོད་རྣལ་དུ་གནས། ། འཚམས་འདིར་གསུང་མཆིད་ཕེབས་ལན་སྙེ་མ་དག ། རབ་སྤྲོས་དཔག་བསམ་ཤིང་རྩེར་འཛེགས་པའི་ལོངས། ། བྲལ་ཡང་ཐད་སོའི་གསུང་ལན་ཨ་མྲ་ཡི། ། རྐང་འཐུང་འབྲས་བུ་བསྡུས་པའི་ཁུད་པ་འབུལ། ། དེའང་མཆོག་སྤྲུལ་དམ་པའི་ལེགས་གསུངས་སྩལ་བའི་སྙིང་པོར། ཚིག་ལྷུག་པའི་སྐབས་སུ་སྡེབ་སྦྱོར་གྱི་དགོས་པ་མེད་ཀྱང་ཚིག་གོང་འོག་དཀྲུགས་པ་ཞིག་འདུག་པ་འདིའི་རྒྱུ་མཚན་དང༌། བསྟན་བཅོས་རྣམས་ཀྱི་རྒྱབ་ཡིག་ཕལ་ཆེར་ལ་བསྟན་བཅོས་དེ་དང་དེའི་མཚན་དངོས་དེའི་སྐད་དོད་གང་དུ་བཞག་པའི་རྒྱུ་མཚན་དགོས་ཞེས་པར། གསུང་ལན་ནི།
དེ་དག་འགའ་ཞིག་ནི། བཀས་བཅད་བྱེ་བྲག་ཏུ་རྟོགས་བྱེད་ཆེན་པོའང་ནང་དུ་ཆོས་བསྒྱུར་ལུགས་ཀྱི་སྐད་དོད་དང་བྱེ་བྲག་རྟོགས་བྱེད་ཆུང་ངུ་སྒྲ་སྦྱོར་བམ་པོ་གཉིས་པ་དག་ལས་འབྱུང་བའི་དོན་ལྟར་བོད་ཀྱི་སྐད་ལ་གོ་བདེ་བའི་ཕྱིར་བྱས་པའང་འབྱུང་སྟེ། དེ་ཉིད་ལས་ཇི་སྐད་དུ། དམ་པའི་ཆོས་བསྒྱུར་བའི་ལུགས་ནི་དོན་དང་ཡང་མི་འགལ་ལ། བོད་སྐད་ལ་ཡང་གར་བདེ་བར་གྱིས་ཤིག ཆོས་བསྒྱུར་བ་ལ་རྒྱ་གར་གྱི་སྐད་ཀྱི་གོ་རིམ་ལས་མི་བསྣོར་བ་བོད་ཀྱི་སྐད་དུ་བསྒྱུར་ན་དོན་དང་ཚིག་ཏུ་འབྲེལ་ཞིང་བདེ་ན་མ་བསྣོར་བར་སྒྱུར་ཅིག བསྣོར་ན་བདེ་ཞིང་གོ་བ་བསྐྱེད་པ་ཅིག་ཡོད་ན། ཚིགས་བཅད་ལ་རྩ་བ་བཞི་པའམ་དྲུག་པའང་རུང་སྟེ། ཚིགས་སུ་བཅད་པ་གཅིག་གི་ནང་ན་གང་བདེ་བར་བསྣོར་ཞིང་སྒྱུར་ཅིག རྐྱང་པ་ལ་ནི་དོན་གང་སྙེགས་པ་ཡན་ཆད་ཀྱི་ཚིག་དང་དོན་གཉིས་ཀ་ལ་གར་བདེ་བར་བསྣོར་ཞིང་སྒྱུར་ཅིག
སྐད་གཅིག་ལ་མིང་དུ་མར་འདྲེན་པ་ནི་ལྟག་འོག་དང་བསྟུན་ལ་གར་སྙེགས་པ་བཞིན་དུ་མིང་ཐོགས་ཤིག ཅེས་སོགས་འབྱུང་བའི་ལུགས་ལྟར་བྱས་པའང་མང་དུ་འབྱུང་བ་སྔོན་གྱི་མཁས་པ་རྣམས་ཀྱིས་བསྒྱུར་བསྟར་བྱས་པ་རྣམས་ལ་གཟིགས་པས་ཐུས། འགའ་ཞིག་ནི། བརྡ་སྤྲོད་ལུགས་ཀྱི་བཟླས་དབྱེའི་ཚིག་སྡུད་ཀྱི་སྟོབས་ཀྱིས་ཀྱང་འབྱུང་སྟེ། ཀ་ལཱ་པ་ལས། དེར་དབྱངས་རབ་ཉུང་སྔ་མར་ཏེ། ། གཉིས་ཀྱིས་གང་ཞིག་མཆོད་པ་ཡང༌། ། ཞེས་བཤད་པ་ལྟར་ཚིག་སྡུད་དེ་ལའང་དབྱངས་ཉུང་བ་སྔ་མར་བཞག་པ་དང༌། མཆོད་འོས་སྔ་མར་བཞག་པ་གཉིས་ལས། དང་པོ་ནི།
དཔེར་ན། ཡ་བ། ནས་དང༌། ཁ་དི་ར། སིང་ལྡིང་སྟེ། ཉུང་བ་གོང་དུ་བཏང་བའི་བསྡུ་བ་བྱས་པས་ཡ་ཝ་ཁེ་དེ་རཽ། ནས་སིང་ལྡིང་ཞེས་པ་དང༌། དེ་བཞིན་དུ། པླཀྵ་ནྱ་གྲོ་དྷ་ཞེས་པ་རབ་འགྱུར་དམན་འགོག་དང༌། བུདྡྷ་བོ་དྷི་སཏྭ།
ཞེས་པ་སངས་རྒྱས་བྱང་ཆུབ་སེམས་དཔའ་ལྟ་བུ་ནི། དབྱངས་ཉུང་བ་དང༌། མཆོད་འོས་སྔོན་དུ་ཡོད་པ་གཉིས་ཀའི་དོན་ཚང་བ་ལྟ་བུའོ། ། ཡང༌། བྲཱཧྨ་ཎ་ཀྵ་ཏྲི་ཡ། ཞེས་པ་བྲམ་ཟེ་རྒྱལ་རིགས་ཏེ་དབྱངས་མང་ཉུང་མཉམ་ཡང་གང་མཆོད་པར་འོས་པ་སྔ་མར་བཞག་པ་དང༌། འགའ་ཞིག་ནི། དེ་ཉིད་ལས། གང་གིས་སྔ་མར་བརྗོད་བྱར་འགྱུར། ། དེ་ནི་མི་ཟད་གྱུར་པར་འདོད། །
ཅེས་ཚིག་སྡུད་དེ་མ་ནིང་གི་རྟགས་ལྟར་བསྒྲུབ་བྱར་བསྟན་པ་ནི། ཐོག་མར་མི་ཟད་པའི་རྟགས་བཞག་པ། ཨུ་པ་ཀུམྦྷ་ཉེ་བའི་བུམ་པ་དང༌། པྲ་ཏི་མོ་ཀྵ། སོ་སོར་ཐར་པ་དང༌། ཨུ་པ་སམྤནྣ། བསྙེན་པར་རྫོགས་པ་སྟེ། པྲ་ཏི་དང༌། ཨུ་པ་སྔོན་དུ་བཞག་པ་ལྟ་བུ་དང༌། གྲངས་སྔ་མ་ཅན་པ་གཉིས་ཞེས་པ་གཉིས་པའི་བསྡུ་བར།
ད་ཤ་དིཀ་ཕྱོགས་བཅུ་ཞེས་པའི་ཕྱོགས་སྔོན་དུ་བཞག་པ་དང་གཞི་མཐུན་པའི་ཚིག་སྡུད་ཀྱི་མ་ཧཱ་སཏྭ་དང་མ་ཧཱ་ཀཱ་ལ་སོགས་ཤིན་ཏུ་མང་པོ་འབྱུང་བ་རྣམས་ལེགས་སྦྱར་སྐད་ལུགས་དེ་ལྟར་ཡོད་ཀྱང་བོད་སྐད་ལ་གོ་བདེ་བའི་ཆེད་དུ་ཚིགས་གོང་འོག་དཀྲུགས་པ་འབྱུང་བ་དེ་ལྟར་དང༌། བསྟན་བཅོས་སོགས་ཀྱི་མིང་དངོས་གོང་དུ་བཏོན་པ་ནི་དེའི་ནང་ནས་མཆོད་པར་འོས་པའམ་བརྗོད་བྱའི་གཙོ་བོ་སྔོན་དུ་བཞག་པའི་དགོས་ཆེད་ཡིན་པ་འདྲ་སྟེ། ད་ལྟར་བོད་ཀྱི་མཁས་པ་རྣམས་ཀྱིས་ཀྱང་དེ་ལྟར་དུ་བྱས་པ་མང་དུ་འབྱུང་བའི་ཕྱིར་རོ། ། ཡང་དྲི་བ་བྱེ་བྲག་རྟོགས་བྱེད་སོགས་ཀྱི་སྐད་དོད་འདི་རྣམས་མིང་ཚིག་གང་ཡིན་ཞེས་པར། གསུང་ལན་ནི། བྱེ་བྲག་ཏུ་རྟོགས་བྱེད་དང༌། མུ་ཏིག་ཕྲེང་བ་དང༌། སྣ་ཚོགས་གསལ་བ་འདི་རྣམས། ཕལ་ཆེར་མིང་གི་མངོན་བརྗོད་ལ་མཚམས་སྦྱོར་གྱི་ཆོ་ག་བྱས་པའི་མིང་ཡིན་ཡང༌། མིང་རྐྱང་པ་ཁོ་ནར་ཡང་མ་ངེས་ཏེ།
འགའ་ཞིག་ཏུ་མིང་རྟགས་ལ་སི་སོགས་བྱིན་པ་དང་བྱིངས་ལ་ཏི་སོགས་ཀྱི་རྐྱེན་བྱིན་པའི་རྗེས་ཀྱང་མང་དུ་ཡོད་པས་ཚིག་འདྲེས་མར་སྣང་ངོ༌། ། ཡང་དྲི་བ་ཕོ་མོ་མ་ནིང་གི་རྟགས་གསུམ་གྱི་དབྱེ་བ་འཆི་མེད་མཛོད་དུ་བཤད་པ་དེ་མ་གཏོགས་གཞན་ད་ལྟར་ཡོད་དམ་མེད། ཡོད་ན་ཚུལ་ཇི་ལྟ་བུ་ཡིན་ནོ་ཞེས་པར། གསུང་ལན་ནི། སྤྱིར་རྟག་གསུམ་སོ་སོའི་རྣམ་དབྱེའི་འགྱུར་ཚུལ་དང༌། གཞུང་ལས། གང་གི་སྔ་མར་བརྗོད་བྱར་འགྱུར། ། དེ་ནི་མི་ཟད་གྱུར་པར་འདོད། ། དེ་ནི་མ་ནིང་རྟགས་སུ་འགྱུར། ། ཞེས་པའི་ཉེར་བསྒྱུར་དང་བསྡུ་བ་སོགས་ཀྱི་སྒོ་ནས་རྟགས་ངོས་བཟུང་འགྱུར་འགྲོ་སོགས་ནི་བརྡ་སྤྲོད་ཀྱི་གཞུང་ཉིད་དུ་གསལ་བ་ལྟར་ཡིན་ལ།
རྟགས་གསུམ་དབྱངས་གསལ་གྱི་མཐའ་ཅན་ངེས་པའི་ངོས་གཟུང་ནི། སྔོན་གྱི་མཁས་པ་རྣམས་ཀྱི་ལེགས་བཤད་ལས། ཕོའི་རྟགས་ལ་རྀ་ཡིག་རིང་པོ་ནས། ཨེ་ཡིག་སྔ་མའི་བར་གྱི་བཞི་བོར་བའི་དབྱངས་བཅུ་དང༌། གསལ་བྱེད་ཙ་ཛ་ཏ་ད་དྷ་ན་ཤ་ཥ་ས་ཧ་སྟེ་བཅུའི་མཐའ་ཅན་རྣམས་ཡོད། མོའི་རྟགས་ལ་ཨ་ཐུང་རྀ་ཐུང་ལྀ་ཐུང་ངུ་གཉིས་ཏེ་བཞི་བོར་བའི་དབྱངས་ཨཱ་ཨི་གཉིས་ཨུ་གཉིས་རཱྀ་སྟེ་དྲུག་གི་མཐའ་ཅན་སྲིད། གསལ་བྱེད་ལ་ཙ་ཛ་ཏ་ད་ན་པ་བྷ་ར་ཝ། དྲོ་བའི་ཡི་གེ་བཞི་སྟེ་བཅུ་གསུམ་གྱི་མཐའ་ཅན་སྲིད་དོ། ། མ་ནིང་གི་རྟགས་ལ་དབྱངས་ཨ་ཨི་ཨུ་ཐུང་ངུ་གསུམ་དང༌། ཛ་ཏ་ན་དྷ་ར་དྲོ་བའི་ཡི་གེ་བཞི་ཀྵ་སྟེ་བཅུའི་མཐའ་ཅན་སྲིད་དོ། །
རྟགས་གསུམ་ཐུན་མོང་བ་ལ་དབྱངས་རྀ་ལྀ་ལཱྀ་གསུམ་པོ་མིན་པའི་བཅུ་གཅིག་གི་མཐའ་ཅན་དང༌། ཡ་ཡིག་བོར་བའི་གསལ་བྱེད་ཐམས་ཅད་སྲིད་དོ་ཞེས་བཤད། འདི་དག་རྒྱས་པར་ནི་སློབ་དཔོན་འཆི་མེད་སེང་གེས་བྱས་པའི་མིང་དང་རྟགས་རྗེས་སུ་བསྟན་པ་འཆི་བ་མེད་མཛོད་དུ་བཤད་པ་ཉིད་ནི་བོད་དུ་འགྱུར་བའི་བསྟན་བཅོས་ཀྱི་རྒྱལ་པོ་ལྟ་བུ་སྟེ་འདི་ཉིད་གཙོ་བོར་གཟུང༌། དེའི་འགྲེལ་པ་པཎྜི་ཏ་རབ་འབྱོར་ཟླ་བས་མཛད་པ། ཞྭ་ལུ་ལོ་ཆེན་ཆོས་སྐྱོང་བཟང་པོས་སྟོད་ཆ་བསྡུས་ཏེ་བོད་དུ་མཁོ་ཆེ་བ་བཏུས་ནས་བསྒྱུར་བ་དང༌། ས་པཎ་གྱིས་ཀྱང་དེ་ཉིད་གཞིར་བཞག་པའི་ཚིག་གི་གཏེར་རྣམས་མཛད་ཀྱང་དེར་རྟགས་ཀྱི་དབྱེ་བ་བོད་ལ་མི་འབྱོར་བར་དགོངས་ལ་མཛད་པ་དེ་ཙམ་མ་གཏོགས་གཞན་ཡོད་ལོས་འགྲོ་མོད་ཁོ་བོས་མ་མཐོང་ལ། ཕྱིས་སུ་ད་ལྟར་མཁས་དབང་སི་ཏུ་རིན་པོ་ཆེ་ནས་བལ་ཡུལ་ནས་རྙེད་པའི་རྒྱ་དཔེ་བྲམ་ཟེའི་པཎྜི་ཏ་ཞིག་གིས་བྱས་པ་ཤིན་ཏུ་རྒྱས་པ་ཞིག་ཀྱང་འབྱོར་བས་འགྲེལ་པ་འདོད་འཇོ་རྫོགས་པར་བསྒྱུར་ནས། ད་ལྟར་པར་དུལ་བོད་པའི་སྐབས་ཡིན་འདུག་པ་ཧ་ལམ་ཙམ་མཇལ་ཡང་ཞིབ་པ་ཞུས་དག་མ་ཚར་བར་དུ་མཇལ་རྒྱུ་མ་བྱུང་བ་གླེགས་བམ་ཤིན་ཏུ་ཆེ་བ་གཉིས་ཙམ་བཞུགས་པ་སྒྲ་སྒྲུབ་ཀྱི་ཆོ་ག་ཕལ་ཆེར་ཙནྡྲ་པའི་ཆོ་གས་བྱས་པ་ཟབ་རྒྱས་ཞིག་བཞུགས་འདུག དེ་མ་ཡིན་པའི་ཡང་འཆི་མེད་མཛོད་ཀྱི་སྐད་དོད་དཀྱུས་སུ་ཚིགས་བཅད་དབང་གིས་བོད་སྐད་དུ་འཁྲུགས་ཅན་དུ་ཡོད་པ། སྐད་དོད་སོ་སོར་རང་ཐད་དུ་ཕྲལ་ནས་རྟགས་གསུམ་གྱི་ཁྱད་པར་བཅས་བཤད་པ་ཞིག་མཛད་པ་དེ་ཉིད་གོ་བདེ་བ་སོགས་ཀུན་ལ་ཕན་པ་ཞིག་འདུག་པ།
དེའང་ད་ལྟར་པར་བསྒྲུབ་པའི་སྐབས་ཡིན་འདུག་ལགས། ཡང་དྲི་བ། སྡེབ་སྦྱོར་རིན་ཆེན་འབྱུང་གནས་གཞུང་དུ་མི་གསལ་བའི་ཕྱེད་མཉམ་དང་མི་མཉམ་དང༌། ཛཱ་ཏིར་བཅས་པའི་སྡེབ་སྦྱོར་ཚིགས་བཅད་གསར་བསྒྲིགས་བཟོ་ཆོག་མིན་ཞེས་པར། གསུང་ལན་ནི། འདི་དག་གི་པྲཱསྟཱ་ར་ཕྱེད་མཉམ་མི་མཉམ། ཛཱ་ཏི་རྣམས་ཀྱི་པྲཱསྟཱ་ར་སྡེབ་སྦྱོར་གཞུང་དུ་བཀོད་པ་ལྟར་ལས། མཉམ་པའི་བྲྀཏྟའི་ངོ་མཚར་རྟོགས་བྱེད་ཀྱི་སྐབས་དང་འདྲ་བའི་ནང་གསལ་གཞུང་གིས་དངོས་ཟིན་མིན་པ་མང་པོར་སྤེལ་བ་བཟོས་པ་ནི་མ་མཐོང་ལ། ཁྱད་པར་ཕྱེད་མཉམ་ལ་ནི། གཞུང་དེ་ཉིད་དཔེར་བྱས་ནས་བཀོད་པ་ལྟར་སྐད་དོད་བསྒྲིགས་པ་ལས་གཞན་བཟོ་ལུགས་མ་མཐོང༌།
འོན་ཀྱང་མི་མཉམ་པའི་ནང་གསལ་ཁ་སྒོ་ལ། རྐང་པ་ཡིག་བརྒྱད་དང་པོ་ལས། ། ས་ན་མིན་མཚོ་ལས་ཡ་ཁ་སྒོ། ། ཞེས་པ་ལྟར་ཡི་གེ་བརྒྱད་ཀྱི་ཐོག་མཐའི་ཡི་གེ་རེ་བོར་བའི་ཡི་གེ་གསུམ་པོ་དེ་ལ་ས་མཐའ་ལྕི་བ་དང་ན་ཀུན་ཡང་བ་གཉིས་མེད་པ་དང༌། མཚོ་སྟེ་པྲཱསྟཱ་ར་བཞི་པའི་གསུམ་པོ་ལ་ཡ་ཐོག་ཡང་བ་བྱས་པ་ནི་སྡེབ་སྦྱོར་ཁ་སྒོ་སྟེ། དེ་ལ་གཞུང་གི་དཔེར་བརྗོད་དུ་རྐང་པ་དང་པོར་ར་ཡོད་ཀྱང༌། ས་ན་གང་རུང་མེད་པའི་ཡི་གེ་གཞན་གང་རུང་བྱས་པས་རུང་བར་གསུང་ཞིང༌། དེ་བཞིན་བྱས་པ་དག་ཀྱང་མཆིས་ཏེ། མཚན་ཡང་དག་པར་བརྗོད་པ་དང༌། དཔག་བསམ་འཁྲི་ཤིང་སོགས་ཀྱི་ཁ་སྒོའི་སྡེབ་སྦྱོར་ཡོད་པ་རྣམས་ལའང༌།
དང་པོར་ས་ན་མེད་པ་མ་གཏོགས་གཞན་ངེས་པ་མ་བྱས་པའི་རྗེས་མཆིས་པའི་ཕྱིར། གཞན་ལའང་དེས་འགྲེ་རུང་བར་སེམས་ཀྱིས་དེ་ལས་གཞན་པའི་རྐང་བཞི་འཕེལ་བ་སོགས་ལ་ནི། གཞུང་གི་དཔེར་བརྗོད་ལྟར་བྱེད་པ་ལས། དེ་ལྟར་མ་ཡིན་པ་ནི་སྔོན་གྱི་མཁས་པ་རྣམས་ཀྱིས་བསྒྲིགས་པ་ལའང་ཁོ་བོས་དེ་སྔོན་མ་མཐོང་ཞེས་པའི་རྒྱུ་མཚན་མདོར་བསྡུས་ཕུལ་བ་ལགས་སོ། ། སླར་ཡང་འདིར་སྨྲས་པ། མཁས་ཁྱོད་ཐམས་ཅད་མཁྱེན་རྒྱུ་གཙུག་ལག་འགའ། ། སྦྱངས་པའི་རྗེས་སུ་ཡི་རང་སྨྲེང་སེམས་ཀྱང༌། ། ད་དུང་སྦྱངས་པས་འབྲས་བུས་གཞན་འབྱུང་བ། ། ཤེས་བྱའི་གཞུང་གི་ཁྱད་ཆོས་ཡིན་ཞེས་ཐལ། ། སླད་ཆར་ཐུབ་པའི་ཆོས་དང་སེམས་ཅན་དོན། །
སྒྲུབ་བྱེད་གཟུགས་སྐུ་རབ་བརླིང་ཆོ་ག་དང༌། ། གསུངས་དོན་མདོར་བསྡུས་སྨྲས་འདིས་ཆོག་གམ་མིན། ། ཇི་ལྟའི་འཕྲིན་ཡིག་རྒྱུན་ཆགས་སྩོལ་བ་མཁྱེན། ། དེ་སྐད་ཞུ་གསོལ་བསུང་ལྡན་ཆུ་སྐྱེས་ཚལ། ། རྣམ་གསལ་འདྲེན་བྱེད་རྐང་དྲུག་འབབ་སྟེགས་སུ། ། རྣམ་དཀར་ལྷ་གོས་ཛམྦུ་ཀ་ཤུན་བཅས། ། རྣམ་མཁྱེན་སྤྱོད་རྗེས་སློབ་པའི་གྱི་ན་པས། ། རབ་བྱུང་འདོད་པར་ལེགས་སོན་ཟླ་བའི་མཛོད། ། དབང་ཐང་ལྕགས་ཁམས་ཀྱིས་བསྐྱེད་མིག་གིས་ཐོས། ། གྲོ་བཞིན་དགའ་མས་ཉ་རྒྱས་འཛུམ་བསུ་དུས། །
དགའ་བ་གཉིས་པར་ལྷུན་གྲུབ་སྟེང་ནས་སོ། ། ཞེས་སྒ་རག་ཉག་བླ་བྲང་གི་སྤྲུལ་པའི་སྐུ་མཆོག་གཙུག་ལག་ཀུན་ལ་འཇུག་པའི་མཁྱེན་དཔྱོད་ཀྱི་འདྲེན་བྱེད་དཀྱུས་སུ་རིང་བའི་བླ་ཆེན་སྐལ་བཟང་ཕྲིན་ལས་ལྷུན་གྲུབ་པ་ནས། བཀའི་འཕྲིན་ཡིག མ་བུ་སྩལ་བ་འབྱོར་བའི་གསུང་ལན་ཨ་མྲའི་འབྲས་བུ་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བྲིས་ཏེ་ཕུལ་བ་སརྦ་མངྒ་ལཾ་བྷ་ཝ་ཏུ།། །། ༄༅། །ཟབ་མོའི་དོན་ལས་བརྩམས་པའི་གདམས་པ་ཐར་མཆོག་བདུད་རྩིའི་བཅུད་ལེན་ཞེས་བྱ་བ་བཞུགས་སོ།། ༄༅། །གདོད་ནས་དག་པ་ཀུན་ཁྱབ་ཆོས་ཀྱི་སྐུ། ། དགེ་མཚན་ལྷུན་གྲུབ་ཆོས་འབྱུང་ལོངས་སྤྱོད་རྫོགས། ། སྣ་ཚོགས་འགྲོ་བློར་འཆར་བ་སྤྲུལ་པའི་སྐུ། ། དབྱེར་མེད་བླ་མ་ལྷ་ཡིས་བདག་བྱིན་རློབས། །
འདི་ན་ངེས་པའི་དོན་ལ་བློ་གཞོལ་བས། ། གཟུང་འཛིན་འཆིང་བ་རང་གྲོལ་རིག་པ་འཛིན། ། གྲུབ་པའི་ཡོན་ཏན་དབང་འབྱོར་གང་ཡིན་དེར། ། གནས་ལུགས་རྟོགས་ལ་བོགས་འདོན་མི་དགོས་མོད། ། གང་དེའི་གསུང་བསྐུལ་པདྨའི་དྲི་བསུང་གིས། ། བདག་རྒྱུད་རྐང་དྲུག་སྙིང་ལ་སིམ་པའི་འཕྲལ། ། གསུང་དོན་ཡ་མ་བརླར་ཉིད་མི་འགྱུར་སླད། ། ལུང་དོན་ཐོས་པའི་མཆིང་བུ་འདི་སྐད་གླེང༌། ། དམན་ལས་ཆད་འཕགས་སྡོམ་པ་ཀུན་བསྐྱེད་ཅིང༌། ། སྲིད་ཞིའི་འཇིགས་ལས་སྐྱོབ་པའི་ཡོན་ཏན་གཏེར། །
བླ་མ་དཀོན་མཆོག་གསུམ་པོ་འདི་ནས་གཟུང༌། ། ཚེ་རབས་གཏན་གྱི་སྐྱབས་སུ་གཟུང་བར་གཙོ། ། སྡུག་བསྔལ་ཀུན་འབྱུང་རང་བཞིན་འཁོར་བ་ལས། ། ཡིད་འབྱུང་བསྐྱེད་ནས་དགེ་སྡིག་རྣམ་པར་སྨིན། ། རྒྱུ་འབྲས་བསླུ་མེད་ཐམས་ཅད་མཁྱེན་པ་ཡི། ། ཁྱད་པར་ཆོས་སུ་ངེས་པའི་བླང་དོར་གཅེས། ། མངོན་མཐོ་ངེས་ལེགས་འཇུག་པའི་སྒོ་དང་པོ། ། ཆོས་འདུལ་བསླབ་གཞིར་ཁྱད་གསོད་མི་བྱ་བར། ། བག་ཡོད་སེམས་བསྲུང་བརྟུལ་ཞུགས་ཚུན་ཆད་ལ། ། བསྟན་པའི་རྩ་བ་ཡིན་ཕྱིར་གཅེས་པར་གཟུང༌། །
དུས་གསུམ་བདེ་གཤེགས་ཀུན་གྱིས་བགྲོད་གཅིག་ལམ། ། གཞན་དོན་བྱང་ཆུབ་སྨོན་དང་འཇུག་པའི་སེམས། ། རྣམ་དག་ཆོ་གས་རྒྱལ་བའི་སྲས་བསྐྲུན་ནས། ། དེ་ཡི་སྤྱོད་ཚོགས་ཀུན་ལ་ཅི་ནུས་བསླབ། ། དགྲ་གཉེན་བར་མའི་འགྲོ་རྣམས་ཚེ་རབས་ཀྱི། ། ཕ་མར་བྱས་པའི་དྲིན་མཐའ་གཞལ་མེད་ཕྱིར། ། བྱམས་བརྩེས་ཀུན་བསླངས་བདག་གཞན་མཉམ་རྗེ་ཡིས། ། བྱང་ཆུབ་སེམས་ཀྱིས་བདག་འཛིན་མགོ་བོ་གནོན། ། སྤྱོད་པའི་ཡ་གྱལ་དྲན་ཉེར་ལ་སོགས་པའི། ། དམིགས་རྣམ་ཀུན་ལ་རྩེ་གཅིག་སེམས་བསྒྲུབ་ཕྱིར། །
འཕྲོ་རྒོད་བྱིང་རྨུགས་གཉེན་པོ་གང་འཚམ་གྱིས། ། མཚན་རྟོག་མེད་པའི་ཞི་གནས་བསྒོམ་པར་གཅེས། ། ཡན་ལག་འདི་དག་ཕལ་ཆེར་མི་མཆོག་གིས། ། བདག་མེད་ཤེས་རབ་བསྐྱེད་པའི་དོན་གསུངས་ཏེ། ། ཆོས་རབ་རྣམ་འབྱེད་མེད་པར་ཉོན་མོངས་རྣམས། ། གང་ཕྱིར་ཉེ་བར་ཞི་བའི་ཐབས་མེད་ཕྱིར། ། དེ་ཡི་མི་མཐུན་ཕྱོགས་གྱུར་བདག་ལྟ་སྟེ། ། རང་ལུས་ཉེར་ལེན་ཕུང་པོ་ལ་དམིགས་ནས། ། ང་བདག་འཛིན་པར་འཇུག་པ་སུན་འབྱིན་ཕྱིར། ། མ་བརྟགས་རང་དགར་རྟོག་པའི་འཛིན་སྟངས་ཅན། །
བདག་འཛིན་དྲུངས་ནས་འབྱིན་སླད་འདི་ལྟར་བསམ། ། བདག་ཅེས་བྱ་བ་མིང་ངམ་ལུས་སམ་སེམས། ། མིང་ནི་གློ་བུར་བཏགས་ཏེ་བདག་མ་ཡིན། ། མིང་ཉིད་རང་གི་ངོ་བོས་སྟོང་འགྱུར་ན། ། དེ་ལ་བདག་གི་དངོས་པོ་ཇི་ལྟར་རིགས། ། ལུས་ནི་སྐྲ་ནས་རྐང་རྩེའི་བར་བརྟགས་ན། ། འབྱུང་ཚོགས་འདུས་པ་ཐོ་ཡོར་མིར་འཁྲུལ་བཞིན། ། ཤ་ཁྲག་རུས་པར་བསལ་བའི་ལུས་དངོས་ཀྱང༌། ། མི་རྟག་རང་བཞིན་བདག་ཏུ་ག་ལ་འཐད། ། སེམས་ནི་རྣམ་པར་ཤེས་པའི་ཚོགས་དྲུག་སྟེ། །
འདས་པ་འགགས་དང་མ་འོངས་སྐྱེས་པ་མེད། ། ད་ལྟའི་སེམས་ལ་ཁ་དོག་དབྱིབས་ཀྱི་དངོས། ། གང་དུའང་གྲུབ་པ་མེད་ཕྱིར་བདག་མ་གྲུབ། ། དེ་ལྟའི་ཚུལ་གྱི་རྣམ་པར་དཔྱད་ནས་ནི། ། ངའོ་སྙམ་པའི་གང་ཟག་བདག་འཛིན་སྤོང༌། ། གཅིག་ཏུ་གཟུང་བ་ཕྱི་རོལ་དོན་ཉིད་ཀྱང༌། ། ཐོག་མ་མེད་ནས་གོམས་པའི་བག་ཆགས་ཀྱིས། ། རྣམ་པར་དཀྲུགས་པའི་སེམས་ཉིད་དོན་སྣང་ཙམ། ། དེ་ལས་ཕྱི་དོན་སྣང་བ་འཁྲུལ་ངོར་ཏེ། ། དམྱལ་བ་ལ་སོགས་རིགས་དྲུག་སོ་སོའི་ངོར། །
ཆུ་ལ་སོགས་པའི་དངོས་པོ་གཅིག་ཉིད་ལ། ། ལྕགས་བསྲེགས་ལ་སོགས་ཡིད་ནི་ཐ་དད་ཕྱིར། ། རྡུལ་ཕྲན་འདུས་པའི་གོང་བུའི་སྣང་བ་ཡང༌། ། དྲུག་གི་ཅིག་ཅར་སྦྱར་བའི་རིག་པས་ཀྱང༌། ། རྣམ་པར་བརྟགས་ན་རྡུལ་བྲན་ཡོད་མིན་ན། ། དེ་འདུས་པ་ཡི་དངོས་དེ་ཇི་ལྟར་གྲུབ། ། དེས་ན་དོན་དུ་སྣང་བ་བློ་ཉིད་ཡིན། ། སྣང་བ་དེ་ཉིད་ཕྱི་ན་མེད་པའི་ཕྱིར། ། སེམས་ཀྱང་ཕྱི་ནང་བར་གསུམ་གང་དུ་ཡང༌། ། བཙལ་ན་སངས་རྒྱས་ཀྱིས་ཀྱང་མ་རྙེད་ན། །
བྱིས་པས་རྙེད་པ་མོ་གཤམ་བུ་ཡི་སྤུན། ། སེམས་ཉིད་དང་པོར་སྐྱེ་བའི་རྒྱུ་ཡིས་སྟོང༌། ། སྐྱེ་བ་མེད་ཕྱིར་བར་དུ་གནས་པས་སྟོང༌། ། གནས་རྒྱུ་མེད་ཕྱིར་ཐ་མར་འགག་པས་སྟོང༌། ། དེས་ན་དུས་གསུམ་ཀུན་གྱིས་མ་བཅིངས་པ། ། དེ་ནི་དམིགས་མེད་སྟོང་པ་ཉིད་ཡིན་ནོ། ། གལ་ཏེ་གནས་ལུགས་ཡོད་པ་མ་གྲུབ་ན། ། ཡོད་པ་བཀག་པའི་ཟླས་དྲངས་མེད་པའམ། ། ཡོད་མེད་གཉི་ག་བཀག་པའི་གཉིས་མིན་ཡང༌། ། གྲུབ་པ་མིན་ཕྱིར་མཐའ་བཞི་སྤྲོས་བྲལ་དུ། །
བློ་འདས་གང་དེ་དབུ་མའི་ལྟ་བའོ། ། སྤྲོས་བྲལ་དེ་ཡི་རང་ཉིད་རྩོལ་མེད་དུ། ། ཀློད་ན་ངོ་མཚར་ལྟད་མོ་མང་དྲགས་ཀྱང༌། ། སྐབས་སུ་བྱིང་རྒོད་སྤང་བའི་གཉེན་པོ་བསྟེན། ། གཡེང་བྲལ་བསྒོམ་དུ་མེད་པའི་རང་བཞིན་སྐྱོངས། ། དེ་ལྟར་ཐེག་པ་ཆེ་ལམ་རིམ་ཅན་ནམ། ། ཅིག་ཅར་འཇུག་པའི་གང་ཟག་གང་ལྟར་ཡང༌། ། ཚེ་གཅིག་མཆོག་གི་དངོས་གྲུབ་སྒྲུབ་འདོད་པས། ། གསང་ཆེན་རྡོ་རྗེ་ཐེག་པའི་ལམ་ལ་བསླབ། ། དེ་ཡི་ཐོག་མར་སྨིན་བྱེད་དབང་བསྐུར་བླང༌། །
དེ་མེད་ལམ་བསྒོམ་རང་གཞན་དམྱལ་བའི་རྒྱུ། ། གསུངས་ཕྱིར་དབང་ཐོབ་དམ་ཚིག་བསྲུང་བར་གཅེས། ། དམ་ཚིག་ལ་གནས་སྐལ་ལྡན་སྐྱེས་བུ་དེས། ། དབང་དུས་སྐྱེས་པའི་ལྟ་བ་གོམས་བྱ་སྟེ། ། བསྐྱེད་དང་རྫོགས་པའི་རྣལ་འབྱོར་ཐམས་ཅད་ཀྱང༌། ། སེམས་ཉིད་ལྷན་སྐྱེས་ཡེ་ཤེས་རོལ་པའི་རྩལ། ། ཤེས་ཕྱིར་སྟོང་ཉིད་ལྟ་བ་གཅེས་བྱ་སྟེ། ། དང་པོར་ཆོས་ཀུན་སྟོང་པ་ཉིད་བསྒོམས་ནས། ། ལུས་ཅན་རྣམས་ཀྱི་དྲི་མ་རབ་བཀྲུས་ནས། ། ལུས་སོགས་སྟོང་པར་གྱུར་པའི་ཞིང་ས་ལ། །
བློ་དང་ལྡན་པས་ས་བོན་གདབ་གསུངས་ཕྱིར། ། ལྟ་བས་གཏན་ལ་ཕབ་སྟེ་དཔྱད་འཇོག་གི ། བསྒོམ་ཚུལ་དབུ་མའི་སྐབས་དང་མཚུངས་པ་ཉིད། ། དེ་ནས་གསང་སྔགས་ཐབས་ལམ་ལ་འཇུག་སྟེ། ། བླ་མེད་རྣལ་འབྱོར་སྦྱང་གཞི་སྦྱོང་བྱེད་དང༌། ། ལམ་བྱེད་བཞི་དང་སྦྱོར་ཚུལ་མཁས་པར་བསླབ། ། དེ་ནས་བསྐྱེད་རྫོགས་ཟུང་འཇུག་རྣལ་འབྱོར་གྱིས། ། ཡང་དག་ཡེ་ཤེས་བསྐྱེད་ཐབས་དུ་མ་ཞིག ། རྒྱུད་སྡེ་རྒྱ་མཚོར་གསུངས་ཀྱང་རང་རང་གི ། ཐད་ཀར་ཤེས་པར་བྱ་ལས་སྤྲོ་ནུས་མིན། །
གང་ཕྱིར་འདིར་ནི་ཀུན་ལ་འཇུག་རུང་ཕྱིར། ། ཚིག་དབང་བཞི་པ་ཐོབ་པའི་རྒྱུན་དེ་ཉིད། ། ཉམས་སུ་བླང་ཚུལ་མདོ་ཙམ་བརྗོད་ན་ནི། ། རྒྱུད་ཆེན་རྣམས་ལས་མཚོན་བྱ་མཚོན་བྱེད་དུ། ། གསུངས་པའི་མཚོན་བྱ་དོན་གྱི་དབང་བཞི་པ། ། སངས་རྒྱས་རྣམས་ཀྱི་དོན་དམ་བྱང་ཆུབ་སེམས། ། བདག་དང་ཕུང་པོ་རྣམ་པར་རིག་པ་ཡི། ། རྟོག་པ་ཀུན་གྱིས་མ་བསྒྲིབས་སྟོང་པ་ཉིད། ། མཐའ་བྲལ་སྟོང་པ་ཉིད་དོ་དེ་ཉིད་ཀྱང༌། ། ཡན་ལག་བདུན་ལྡན་སངས་རྒྱས་ཉིད་དུ་བཞེད། །
དེ་ཉིད་མཚོན་པར་བྱེད་པའི་དབང་བཞིའི་ལམ། ། ཉམས་སུ་བླང་ཚུལ་བསམ་གཏན་ཆོས་ལྡན་པས། ། གཞི་ལམ་འབྲས་བུའི་ཆོས་སུ་སྣང་ངོ་ཅོག ། རང་སེམས་ཉིད་དུ་ངེས་ཤེས་བསྐྱེད་ནས་ནི། ། དེ་ཡི་མཚན་ཉིད་གསལ་བར་རང་བཞིན་སྟོང༌། ། ངོ་བོ་ཟུང་འཇུག་དབྱེར་མེད་བརྗོད་བྲལ་ཏེ། ། གདོད་ནས་སྐུ་བཞིར་རྣམ་པར་དག་པའི་བདག ། ངེས་པར་གནས་པ་ལམ་དུ་བྱེད་དུས་འདིར། ། ལྷ་སྐུ་ཞལ་སྦྱོར་སྟེང་དུ་ངོ་སྤྲད་ན། ། རང་ཉིད་ལྷ་སྐུ་ཞལ་ཕྱག་རྣམ་པ་ཅན། །
སྣང་སྟོང་བདེན་མེད་སྒྱུ་མའི་གཟུགས་བརྙན་ལྟར། ། གསལ་ལ་མ་འགགས་སྣང་དེ་སྤྲུལ་པའི་སྐུ། ། སེམས་རྒྱུད་འཛག་མེད་ལྷན་སྐྱེས་བདེ་བ་ཆེའི། ། རྣམ་པར་ཤར་བ་མ་འགགས་ལོངས་སྤྱོད་རྫོགས། ། བལྟས་པས་བདག་དང་ཕུང་པོ་རྣམ་རིག་གི ། རྟོག་པ་ཀུན་གྱིས་མ་བསྒྲིབས་སྟོང་པ་ཉིད། ། མཁའ་བཞིན་དྲི་མ་ཀུན་བྲལ་ཆོས་ཀྱི་སྐུ། ། དེ་གསུམ་ལྡོག་ཚུལ་སྒོ་ནས་ཐ་དད་ཀྱང༌། ། མར་མེ་མར་མེའི་གསལ་བ་ཇི་བཞིན་དུ། ། སོ་སོར་དབྱེར་མེད་ངོ་བོ་ཉིད་སྐུའོ། །
ཟུང་འཇུག་སེམས་ཉིད་གཤིས་ལུགས་གང་དུ་ཡང༌། ། གྲུབ་པ་མེད་ཀྱང་བདེ་བ་ཆེན་པོའི་གདངས། ། མ་འགགས་རྩལ་དུ་སྣ་ཚོགས་ཅིར་སྣང་ཡང༌། ། ཟུང་འཇུག་བློ་འདས་བརྗོད་བྲལ་ཆེན་པོར་སྐྱོངས། ། དེ་རྒྱུན་རྟག་ཏུ་བསྐྱངས་པས་མཚོན་བྱེད་པའི། ། དྲི་བྲལ་ཡེ་ཤེས་རྒྱུད་ལ་བསྐྱེད་ནས་དེས། ། མཚོན་བྱ་མཐར་ཐུག་དོན་གྱི་ཡེ་ཤེས་ཆེ། ། འདྲེན་བྱེད་ཚུལ་ཆེན་འདི་ལ་ནན་ཏན་བྱ། ། མཉམ་གཞག་རྗེས་ཐོབ་རྣལ་འབྱོར་ཐམས་ཅད་དུ། ། ཕྱི་ནང་གཟུགས་སུ་ཅིར་སྣང་ལྷའི་འཁོར་ལོ། །
སྣང་སྟོང་ཟུང་འཇུག་ལམ་དང་འབྲས་བུའི་ཆོས། ། དག་པའི་བདག་ཉིད་ཞལ་ཕྱག་རྣམ་པར་སྐྱོངས། ། བཟླས་བརྗོད་སྒྲར་གྲགས་དེ་ཡི་རང་བཞིན་ཉིད། ། སྐྱེ་འགག་གནས་གསུམ་བྲལ་བའི་སྔགས་ཀྱི་གདངས། ། དྲན་རྟོག་འགྱུ་བ་ཐམས་ཅད་རང་རིག་པ། ། རང་གསལ་ཡེ་ཤེས་ཆེན་པོར་ལེགས་བསྐྱངས་ན། ། སྲིད་གསུམ་དག་པའི་འཁོར་ལོར་ཤར་བ་ལ། ། འཁོར་འདས་སྤང་བླང་དགག་སྒྲུབ་ཅི་བྱར་ཡོད། ། ལྟ་བསྒོམ་སྤྱོད་པ་སྤྱད་དགུའི་དགེ་རྩ་རྣམས། ། ཟུང་འཇུག་འཕོ་བྲལ་མཆོག་གི་གོ་འཕང་དུ། །
བསྔོས་པས་སྒོ་གསུམ་དགེ་བ་གང་བྱས་ཀྱང༌། ། ནམ་ཡང་འཛད་མེད་འཚང་རྒྱའི་རྒྱུར་འགྱུར་རོ། ། འདིར་འབད་དགེ་བས་སྲིད་དང་ཞི་བའི་མཐར། ། མི་གནས་མྱ་ངན་འདས་གྱུར་དེ་སྲིད་དུ། ། མདོ་སྔགས་རྒྱལ་བའི་གསུང་གི་གཅེས་མཛོད་རྣམས། ། ཡོངས་བཟུང་བདག་མེད་སྨྲ་བའི་ཉི་མར་ཤོག ། ཁྱད་པར་ཚེ་གཅིག་ཕྱག་ཆེན་མཆོག་གི་དངོས། ། ཐོབ་བྱེད་རིཾག་འཛིཾན་སྡོམ་པས་ལུས་ངག་ཡིད། ། ལེགས་སྡོམ་གསང་ཆེན་ཆོཾས་ལ་དབཾང་འབྱོར་ཞིང༌། ། ཕྲིན་ལས་ལྷུན་གྲུབ་རྒྱུན་མི་ཆད་པར་ཤོག །
ཅེས་ཟབ་མོའི་དོན་ལས་བརྩམས་པའི་གདམས་པ་ཐར་མཆོག་བདུད་རྩིའི་བཅུད་ལེན་ཞེས་བྱ་བ་འདི་ནི། གང་ཤར་རང་གྲོལ་གྱི་རྣལ་འབྱོར་པ་རྨོར་ཚ་སྤྲུལ་པའི་སྐུ་རིག་འཛིན་ཆོས་ཀྱི་དབང་པོའི་གསུང་གིས་བསྐུལ་བའི་ངོར། ཆོས་ཚུལ་སྨྲ་བའི་གཟུགས་བརྙན་པ་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ཁྱུ་མཆོག་གི་བགྲང་གཞི་ཤར་བའི་ཚེས་དགེ་བར། ལྷུན་གྲུབ་སྟེང་གི་རྒྱལ་ཁབ་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༄༅། །མཚན་མེད་ཀྱི་རྣལ་འབྱོར་བསྒོམ་པའི་ཐོ་ཆུང་བཞུགས་སོ།། ༄༅། །ན་མོ་གུ་ར་ཝེ། སྤྱོད་པའི་རྒྱུད་ཀྱི་སྐབས་ཀྱི་མཚན་མེད་ཀྱི་རྣལ་འབྱོར་ཞེས་བྱ་བ་ནི། ཆོས་ཐམས་ཅད་ངོ་བོ་ཉིད་མེད་པར་རྟོགས་པའི་ཏིང་ངེ་འཛིན་ལ་སེམས་ཅི་ཙམ་འདོད་པར་བརྟན་པ་སྟེ།
རྣམ་སྣང་མངོན་བྱང་ལས། སློབ་མས་བསྒྲིམས་ཏེ་བྱང་ཆུབ་ཀྱི། ། སེམས་ནི་ཀུན་ཏུ་དག་པར་བྱ། ། གང་ཚེ་དམིགས་པ་རྣམས་ཀྱིས་ནི། ། སློབ་མ་ནམ་ཡང་མི་གཡོ་བ། ། དེ་ཚེ་ནམ་མཁའ་ལྟ་བུ་ནི། ། དྲི་མེད་ཀུན་ཏུ་དག་པ་ཡིན། ། ཞེས་སོ། ། དེ་ཇི་ལྟར་བསྒོམ་པའི་ཚུལ་རྒྱུད་ལས་གསུངས་པའི་དོན་མདོར་བསྡུ་ན། འདི་ལྟར་བསམ་པར་བྱ་སྟེ།
ཅི་མཚན་མ་རྣམས་ནི་གང་ལས་བྱུང༌། བདག་གི་ལུས་སམ། སེམས་སམ། ཡིད་གང་ལས་བྱུང༌། དེ་ལ་ལུས་ནི་ལས་ལས་སྐྱེས་པ། འབྱུང་བ་དང་ཁུ་ཁྲག་སོགས་འདུས་པ་ལ་རག་ལས་པ། ཕྱི་རོལ་བེམས་ཆོས་རྩྭ་ཤིང་བོང་བ་ལྟ་བུ་ངོ་བོ་ཉིད་ཀྱིས་བྱ་བ་མེད་པ་བླུན་པ། ཕྱི་རོལ་གྱི་རྣམ་པ་ལྟ་བུ་བཟོས་བྱས་པའི་གཟུགས་ལྟ་བུ་བརྟག་པར་བྱ་སྟེ། བཟོས་བྱས་པའི་གཟུགས་དེ་ལ་གཞན་དག་གིས་བརྡེག་པའམ་བཤིག་པའམ་བསྲེག་པ་སོགས་ཇི་ལྟར་བགྱིས་ཀྱང་མི་དགའ་བ་ཅུང་ཟད་ཀྱང་མེད་ལ། དེ་ལ་བཟའ་བཏུང་ལ་སོགས་པས་བསྙེན་བཀུར་གྱི་རྣམ་པ་མང་དུ་བསྟབས་ཀྱང་དགའ་བར་འགྱུར་བའང་མེད་དོ། །
དེ་ཅིའི་ཕྱིར་ཞེ་ན། གང་ངོ་བོ་ཉིད་ཀྱིས་སྟོང་པའི་གཟུགས་དེ་ལ་རང་གི་ང་རྒྱལ་གྱིས་ཀུན་ནས་བསླང་བའི་ཕྱིན་ཅི་ལོག་གི་རྟོག་པས་བརྙས་པའམ། གུས་པར་བྱེད་པའི་མི་དེ་ནི་བྱིས་པའི་རང་བཞིན་ཅན་ནོ། ། ངོ་བོ་ཉིད་ཀྱིས་སྟོང་པའི་གཟུགས་དེ་ལ་རང་གི་ང་རྒྱལ་གྱིས་ཀུན་ནས་བསླངས་ཏེ་ཕྱིན་ཅི་ལོག་ཏུ་བརྟག་པའོ་སྙམ་དུ་ལུས་ལ་ལུས་ཀྱི་རྗེས་སུ་སོང་བའི་དྲན་པ་ངོ་བོ་ཉིད་ཀྱིས་སྟོང་པ་སྒྱུ་མ་ལྟ་བུའོ། ། སེམས་ནི་ངོ་བོ་ཉིད་མེད་ཅིང་མཚན་མ་ཐམས་ཅད་དང་བྲལ་བ། འདས་པའི་སེམས་འགགས། མ་འོངས་པའི་སེམས་མ་སྐྱེས། ད་ལྟར་བའི་སེམས་རང་གི་ངོ་བོ་ཉིད་ཀྱི་མཚན་མ་དང་བྲལ་བ་ལྟ་བུའོ་སྙམ་དུ་བསམ་པར་བྱའོ། ། ཡིད་ནི་གཟུང་བ་དང་འཛིན་པའི་རྣམ་པ་ཅན་གྱི་རྣམ་ཤེས་ཏེ། དེ་ནི་བྱིས་པ་སོ་སོའི་སྐྱེ་བོ་རྣམས་ཡིད་མཚན་མ་དང་བཅས་པར་རྟོག་སྟེ།
འདི་ནི་ཡང་དག་པ་མ་ཡིན་པར་ཀུན་ཏུ་རྟོག་པ་སྟེ་དེ་ནི་མ་སྐྱེས་པའོ་ཞེས་བསམས་ན་མཚན་མ་དང་བྲལ་བའི་ཏིང་ངེ་འཛིན་ཐོབ་པར་འགྱུར་ཏེ། དེར་བདེན་པར་འཛིན་པའམ་བློས་བཏགས་པ་ཙམ་དུ་ཤེས་པར་བྱ་སྟེ། རྒྱུད་དེ་ཉིད་ལས། དེ་བས་རྣམ་པ་ཐམས་ཅད་དུ། ། སྟོང་ཉིད་རྟག་ཏུ་དྲན་པར་བྱ། ། ཞེས་བྱ་བའི་དོན་ལ་མཉམ་པར་བཞག་པ་སྟེ་ནམ་མཚན་མ་མེད་པའི་ཏིང་ངེ་འཛིན་ལ་གནས་པར་གྱུར་པ་ན། དེ་ལ་དེ་བཞིན་གཤེགས་པའི་གསང་སྔགས་རྣམས་མངོན་དུ་ཕྱོགས་ཤིང་གཞོལ་བར་འགྱུར་རོ་ཞེས་བྱ་བའི་དོན་དུ་སྙེག་གོ ། ཞེས་མཚན་མེད་ཀྱི་རྣལ་འབྱོར་བསྒོམ་པའི་ཚུལ་གྱི་ཐོ་ཆུང་འདིའང་དགེ་སློང་བྱམས་པ་བཀྲ་ཤིས་ཀྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་དུ་བྲིས་པའོ།། །། ༄༅། །རྡོ་རྗེ་ནག་པོ་ཆེན་པོའི་རྩ་སྔགས་ཀྱི་སྤེལ་ཚིག་ལས་བརྩམས་པའི་གསུང་ལན་རིན་ཆེན་སྣང་གསལ་ཞེས་བྱ་བ་བཞུགས།།
༄༅། །བླ་མ་ལྷག་པའི་ལྷར་བཏུད་དེ། ། བསྟན་སྲུང་རྡོ་རྗེ་ནག་པོ་ཆེའི། ། རྩ་སྔགས་སྤེལ་ཚིགས་ལས་བརྩམས་པའི། ། དྲིས་ལན་རིན་ཆེན་སྣང་གསལ་འདེགས། ། དེའང་བླ་མ་ཀུན་དགའ་བསོད་ནམས་པ་གུར་གྱི་མགོན་པོའི་རྣལ་འབྱོར་གྱི་བསྙེན་པར་བཞུགས་པའི་སྐབས། རྩ་བའི་སྔགས་ཀྱི་ལས་སྔགས་སྤེལ་ཚིག་ཅན་བཟླ་བའི་ཚེ། སྤེལ་ཚིག་རེ་རེ་བཞིན་སྦྱོར་མི་ནུས་པས། དཱི་ན་མི་ཀེ་ན་མཱ་ར་ཡ་ཞེས་པའི་གོང་དུ་སྤེལ་ཚིག་གཅིག་སྦྱར་བས་ཐུས་ཞེས་པ་འདི་ལ་ངེས་པ་མཆིས་སམ་ཞེས་གསུངས་པར། ལན་ནི། རྩ་སྔགས་འདི་ཉིད་ཀྱི་དཀྱུས་སུ་བསྟན་པའི་སྤེལ་ཚིག་ནི།
དཀོན་མཆོག་གསུམ་ལ་གནོད་པ་བྱེད་པའི་གདུག་པ་ཅན་ལ་སྤེལ་ཚིག་དངོས་སུ་ཡོད་ཀྱང༌། དམིགས་བསལ་གྱི་ཚེ་གོང་མ་རྣམས་ཀྱི་གསུང་ལས། ཁ་ཁ་ཁཱ་ཧི་མན་ཆད་ཀྱི་སྔོན་དུ་གནོད་བྱེད་ཅེས་སམ། དགྲ་བགེགས་ཞེས་སམ། བྱད་མ་ཞེས་སོགས་སྐབས་སུ་གང་བབས་རེ་རེ་བཞིན་སྤེལ་ཚིག་སྦྱར་ཏེ། དཔེར་ན་གནོད་བྱེད་ཁ་ཁ། གནོད་བྱེད་ཁཱ་ཧི་ཁཱ་ཧི། གནོད་བྱེད་མཱ་ར་མཱ་ར། གནོད་བྱེད་གྲྀཧྞ་གྲྀཧྞ། གནོད་བྱེད་བནྡྷ་བནྡྷ།
གནོད་བྱེད་ཧ་ན་ཧ་ན། གནོད་བྱེད་ད་ཧ་ད་ཧ། གནོད་བྱེད་པ་ཙ་པ་ཙ། གནོད་བྱེད་དཱི་ན་མེ་ཀེ་ན་མཱ་ར་ཡ་ཧཱུྃ་ཕཊ་ཅེས་ཐམས་ཅད་ལ་འདོགས་པ་མཛད། དེ་ལྟར་མི་ནུས་པས་གཞན་རྣམས་དཀྱུས་ལྟར་ལས་སྤེལ་ཚིག་མི་སྦྱོར་བར་པ་ཙ་པ་ཙ་ཞེས་པའི་རྗེས་སུ་གནོད་བྱེད་དཱི་ན་མེ་ཀེ་ན་མཱ་ར་ཡ་ཧཱུྃ་ཕཊ། ཅེས་གདགས་པས་ཐུས་ཞེས་གསུང་རྒྱུན་ལ་མཆིས་མོད། མཐའ་མ་གཅིག་པུ་ལ་སྤེལ་ཚིག་འདོགས་པ་འདི་ལ་དཔྱད་ན། དཀྱུས་ཀྱི་ཚིག་དང་ཅུང་ཟད་མི་འགྲིགས་པར་མངོན་ཏེ། ཅིའི་ཕྱིར་ན། རྒྱུད་ནས་གསུངས་པའི་སྤེལ་ཚིག་དམིགས་བསལ་ཅན་ནི།
ཨི་དཾ་དུཥྚཱན་ཞེས་པ་འདི། བོད་སྐད་དུ། གདུག་པ་ཅན་འདི་རྣམས་ཞེས་པའི་དོན་ཡིན་པའི་ཕྱིར། རང་རེ་རྣམས་ཀྱིས་ཀྱང་དེ་དང་མཉམ་དུ་སྦྲེལ་ནས། དམིགས་བསལ་གྱི་སྤེལ་ཚིག་དེར་གདགས་དགོས་ཀྱི། ཐམས་ཅད་ཀྱི་མཐར་བཏགས་པ་འདི་འཐད་པ་མ་མངོན་ཏེ། ཁ་ཁ་ཁཱ་ཧི་སོགས་ཀྱི་སྔགས་དོན་ནི་གདུག་པ་ཅན་འདི་རྣམས་ཟོ་ཟོ། ཟ་རུ་ཆུག་གཉིས་སམ། ཟོ་ཞིག་གཉིས། སོད་གཉིས་སོགས་སྔགས་དོན་ལ་ཡོད་པ་དེ།
བྱ་བྱེད་ལས་གསུམ་དང་སྦྱར་ན། ཟོ་ཟོ། གང་ཟ་ན། གདུག་པ་ཅན་འདི་རྣམས། ཟ་རུ་ཆུག་ཟ་རུ་ཆུག གང་ཟ་རུ་བཅུག་ན་གདུག་པ་ཅན་འདི་རྣམས། ཞེས་པ་ལྟ་བུར་འབྱུང་དགོས་པའི་ཕྱིར། དེས་ན་ཐམས་ཅད་ཀྱི་མཐའ་མ་ལ་སྤེལ་ཚིག་ཟུར་བ་ཞིག་བྱས་པ་དེ་ནི། གོང་གི་ལས་ལ་བསྐུལ་བའི་ཚིག་དེ་རྣམས་དང་མི་འབྲེལ་བའི་ཕྱིར། འོ་ན་སྔགས་ཀྱི་གྲངས་འགྲོ་བ་དང་བརྗོད་བདེ་བའི་ཕྱིར་སྤེལ་ཚིག་དམིགས་བསལ་ལན་གཅིག་ཙམ་འདོགས་མོས་པས་གང་དུ་གདགས་པར་བགྱི་སྙམ་ན།
རྒྱུད་ནས་བསྟན་པའི་དམིགས་བསལ། ཨི་དཾ་དུཥྚཱན་ཞེས་པ་དེའི་རྗེས་ཐོགས་སུ། གནོད་བྱེད་ཐམས་ཅད་ཅེས་སམ། དགྲ་བགེགས་ཐམས་ཅད་ཅེས་སམ། བྱད་མ་ཐམས་ཅད་ཅེས་སམ། དམ་ཉམས་དགྲ་བོ་བྱད་མ་ཐམས་ཅད་ཅེས་པ་ལྟ་བུ་སྐབས་སུ་གང་བབ་ཞིག་ལན་གཅིག་ཙམ་སྦྱར་ན་སྔགས་འདོན་པ་ལའང་བདེ་བ་དང༌། རིགས་པ་ལའང་འཐད་ཆེ་བ་མངོན་ནོ། ། དེ་བཞིན་དུ་རྨི་ལམ་ངན་པ་བྱུང་བའི་ཚེ་ལྟ་བུ་ལའང༌། ཨི་དཾ་དུཥྚཱན། རྨི་ལམ་ངན་པ་ཐམས་ཅད་ཁ་ཁ་ཁཱ་ཧི་སོགས་དང༌།
གདོན་ཆེ་བའི་སྐབས་སུ། གདོན་བགེགས་འབྱུང་པོ་ཐམས་ཅད་ཁ་ཁ་ཁཱ་ཧི་སོགས་མན་ཆད་དཀྱུས་བཞིན་བྱ། དེས་ན་རྩ་སྔགས་ཀྱི་སྤེལ་ཚིག་སྦྱོར་ལུགས་འདི་བཞིན་བྱས་ན་རང་ལུགས་ལ་འཐད་ཆེ་བ་མངོན་ནོ། ། དེ་དག་གི་དོན་ཡང་ཤཱ་ས་ནའི་སྔགས་བོད་སྐད་དུ་བསྒྱུར་བ་འདིའི་དོན་གོ་ན་ཐམས་ཅད་ཤེས་པར་འགྱུར་ཏེ། དེའང་འདི་ལྟར། ཨོཾ་ཤྲཱི་མ་ཧཱ་ཀཱ་ལཱ་ཡ་ཞེས་པ་ནི། ཨོཾ་དཔལ་ནག་པོ་ཆེན་པོ། ཤཱ་ས་ན་ཨུ་པ་ཧཱ་རི་ཎི་ཞེས་པ་ནི། བསྟན་པ་ལ་ཉེ་བར་འཚེ་བར་བྱེད་པ། ཨེ་ཥ་ཨ་པཤྩི་མ་ཀཱ་ལོ་མ་ཡཾ་ཨི་དཾ་ཞེས་པ།
འདི་ཕྱི་མ་མིན་པའི་དུས་འདི་དང་འདིར། རཏྣ་ཏྲ་ཡཱ་ཡ། དཀོན་མཆོག་གསུམ་ལ། ཨ་བ་ཀཱ་རི་ཎཱཾ་ཞེས་པ། གནོད་པར་བྱེད་པ། ཡ་དི་པྲ་ཏི་ཛྙཱ་སྨ་ར་སི་ཏ་དཱ་ཞེས་པ། གལ་ཏེ་བྱུང་ན་དམ་བཅའ་དྲན་པར་གྱིས་ལ་དེའི་ཚེ། ཨི་དཾ་དུཥྚྲན་ཁ་ཁ་ཞེས་པ། གདུག་པ་ཅན་འདི་རྣམས་ཟོ་ཟོ། ཁཱ་ཧི་ཁཱ་ཧི་ནི།
ཟ་རུ་ཆུག་ཟ་རུ་ཆུག མཱ་ར་མཱ་ར་ནི། སོད་སོད། གྲྀཧྞ་གྲྀཧྞ་ནི། ཟུང་ཟུང༌། བནྡྷ་བནྡྷ་ནི། ཆིངས་ཆིངས། ཧ་ན་ཧ་ན་ནི། སྣུན་སྣུན། ད་ཧ་ད་ཧ་ནི།
སྲེགས་སྲེགས། པ་ཙ་པ་ཙ་ནི། ཚོས་ཚོས། དཱི་ན་མེ་ཀེ་ན་མཱ་ར་ཡ་ཧཱུྃ་ཕཊ་ཅེས་པ་ནི། ཉི་མ་གཅིག་གིས་གསོད་པར་གྱིས། ཞེས་པའི་དོན་ཅན་དུ་འགྱུར་བའི་ཕྱིར་སྤེལ་ཚིག་སྦྱོར་ལུགས་ཀྱང་དེ་བཞིན་བྱས་པས། གདུག་པ་ཅན་འདི་རྣམས་དང༌། དམ་ཉམས་དགྲ་བོ་བྱད་མ་ཐམས་ཅད། ཟོ་ཟོ་ཞེས་སོགས་འབྱུང་བས་ཚིག་སྦྱོར་ལེགས་པ་དང༌། ལས་ལ་བསྐུལ་བའི་ཚིག་རྣམས་ཀྱང༌།
སྟོན་པས་གསུངས་པའི་དམིགས་བསལ་དང༌། རང་གིས་བཏགས་པའི་དམིགས་བསལ་གཉིས་ཀའི་ཐུན་མོང་དུ་ལས་ལ་བསྐུལ་བར་འགྱུར་བའི་ཕྱིར་རོ། ། ཡང་རྩ་སྔགས་ཀྱི་བསྙེན་པ་སོང་བས་སྦྱིན་སྲེག་ལའང་རྩ་སྔགས་བསགས་དགོས་སམ་གསུངས་པར། ལན་ནི། རྩ་སྔགས་སྙིང་པོ་ཉེ་སྙིང་གསུམ་ཆར་གྱི་བསྙེན་པ་བསྐྱལ་བས་སྔགས་གསུམ་གང་རུང་ཞིག་གིས་ཁ་སྐོང་བསགས་པས་ཆོག་ལ། རྩ་སྔགས་ཀྱི་བསྙེན་པ་གཙོ་བོར་བྱེད་པས་ཁ་སྐོང་སྦྱིན་སྲེག་གི་ཏིལ་སྔགས་ཀྱང་དེ་ཉིད་ཀྱིས་བསགས་པ་ལེགས་ཤིང༌། ཁྱད་པར་དྲག་པོའི་སྦྱིན་སྲེག་ལ་ནི་ཁྱད་པར་གྱི་རྫས་རྩ་སྔགས་སྤེལ་ཚིག་ཅན་ཁོ་ནས་བསགས་པ་ཉིད་དོ། ། ཞེས་རྡོ་རྗེ་ནག་པོ་ཆེན་པོའི་རྩ་སྔགས་ཀྱི་སྤེལ་ཚིག་སྦྱོར་ཚུལ་སོགས་ཀྱི་གསུང་ལན་རིན་ཆེན་སྣང་གསལ་ཞེས་བྱ་བ་འདི་ནི་བླ་མ་ཀུན་དགའ་བསོད་ནམས་པའི་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་བདུད་ལས་རྣམ་པར་རྒྱལ་བར་གྱུར་ཅིག། ༈ །རྡོ་རྗེ་འཆང་སོགས་དངོས་བརྒྱུད་བླ་མའི་བཀས། །
བརྩེ་ཆེན་སྙིང་པོའི་བསྟན་པ་དེ་འཛིན་བཅས། ། བསྲུང་སྤེལ་གཉེར་གཏད་མགོན་པོ་དྲལ་ལྕམ་དང༌། ། གདོང་བཞི་དྲེགས་པས་ཉེར་མཚོན་བསྟན་སྲུང་ཚོགས། ། གུས་པས་མཆོད་བསྟོད་རེག་གཅོད་རལ་གྲིའི་མཆོག ། ཕུལ་བཞེས་སྦྱིན་བདག་འཁོར་བཅས་བྱང་ཆུབ་བར། ། ལམ་བཟང་སྒྲུབ་པའི་བགེགས་དགྲ་ཚར་བཅད་དེ། ། བརྩམས་དོན་ཐམས་ཅད་འགྲུབ་པའི་ཕྲིན་ལས་མཛོད། ། དགེ་བས་སྡུག་བསྔལ་རྩ་བ་གཏི་མུག་བྲོག ། གཅོད་བྱེད་ཤེས་རབ་རལ་གྲི་ཆེར་གདེངས་པས། ། ལམ་གྱི་བར་ཆད་དགྲ་ལས་རྣམ་རྒྱལ་ཏེ། །
ཐམས་ཅད་མཁྱེན་པའི་རྒྱལ་སྲིད་ཐོབ་པར་ཤོག ། ཅེས་དགེ་སློང་སངས་རྒྱས་བཟང་པོས་གནྡྷོ་ལའི་གཙུག་ཁང་དུ་རལ་གྲི་ཕུལ་བའི་འདོད་གསོལ་དུ། གྱི་ན་བས་བྲིས་པ་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
