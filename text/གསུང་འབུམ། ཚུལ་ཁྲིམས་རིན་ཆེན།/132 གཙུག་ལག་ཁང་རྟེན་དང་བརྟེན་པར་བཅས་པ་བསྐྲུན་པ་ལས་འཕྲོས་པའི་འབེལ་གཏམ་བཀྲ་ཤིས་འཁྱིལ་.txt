གསུང་འབུམ། ཚུལ་ཁྲིམས་རིན་ཆེན།
པོད ༡༣༢
གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས།
༼ཉ༽ ༄༅། །སཾཀཐྱཾམངྒལཀུཎྜལསྱཤབྡགྷོཥནམདེཝཛཡཔནྠམོདྷརྨསེནཏྲིབྷཱཝཱཤྴརེཡཾཔརིཡཏྲཱསྱེརྵབིཧཱརཱཤྲིཀཙསཧཻཏུརྦདཿརམྦྷཱཎཱཾབིཛཧཱརཾ།།
༄༅། །ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲིཏྟ་རབ་བྱེད་ལྡན་ལ། པྲསྟཱ་ར་ས་ཡ་གཉིས་རྗེས་འབྲང་བཅས་མཆིས་པའི་ཡང་བའི་བྱ་བ་གཅིག་ཡང་བ་ཉེར་གཅིག་རྗེས་འབྲང་བཅས། ལྕི་ ༤༡༦༤༠ ཡང་དབྱེ་བ་བཞི་རྗེས་ ༠༡༧༢ འབྲང་བཅས། ཕྱི་མོ་དུང་ ༡༣༢༡༢༠༥༦༧ ཕྱུར་རྗེས་འབྲང་བཅས། ཨ་དྷྭ་འཕྲེད་ཞེ་གཅིག་སྟེང་འོག་པ་ས་བཞི་རྗེས་ ༤༡༧༢༦༥༣ འབྲང་དང་བཅས་པས་མཆིས་པའི་ནང་གསེལ་ནཥྚ་བཛྲ་སོགས་དང༌། ཨུ་དྷིཥྚ་འབུམ་ཕྲག་ལྔ་རྗེས་འབྲང་བཅས་པས་མཛེས་པར་སྤྲས་པའོ།། ༄༅། །དཡཛྙཱནཤཀྟྱཙིནྟྱཏྱཱཏྨཤཱརཎོཏྟརཏྲིརཏྣཱནཱཾབྷཝཿ
ཀདཱཙིདྦིབྷདྒམཱལངྐཱརཙཀྲཝབྷིབྷཱུཧགུཧྱིཏྲྱཀྵཡཾ། ༄༅། །མཁྱེན་བརྩེ་ནུས་པ་བསམ་མི་ཁྱབ་བདག་སྐྱབས་མཆོག་རིན་ཆེན་གསུམ་གྱི་དངོས། ། གཞར་ཡང་མི་འགྱུར་གསང་གསུམ་མི་ཟད་རྒྱན་གྱི་འཁོར་ལོ་མངོན་གྱུར་ཀྱང༌། ། ༄༅། །མནོཏྤཱདནཔྲཎིདྷྱཾཛཻཏསརྦལཀྵཎཱནུལོམོརཱུཔཀཾ པྲཡཙྪནྟུསརྦཏཿཔུརྞོགཏེརྦིཔཱཀབོདྷིཀཱལྱཱཎོཏྟམ།། ༄༅། །ཐུགས་བསྐྱེད་སྨོན་ལམ་རྗེས་སུ་མཐུན་གཟུགས་རྒྱལ་སྲས་སེམས་དཔའི་མཚན་ཉིད་དག ། ཀུན་ནས་རྫོགས་པ་འགྲོ་བ་བྱང་ཆུབ་སྨིན་བྱེད་བླ་མས་དགེ་ལེགས་སྩོལ། ། ཕུལ་བྱུང་བྱང་ཆུབ་སྙིང་པོར་ཐུགས་བསྐྱེད་གཡར་དམ་བཅས་པའི་རྩ་བ་བརླིང༌། ། བགྲང་ཡས་བསྐལ་པར་བསགས་པའི་ཟབ་དང་རྒྱ་ཆེའི་ཚོགས་ཟུང་ཡལ་འདབ་རྒྱས། ། སྤངས་དང་རྟོགས་པའི་ཡོན་ཏན་དཔག་ཡས་སྙེ་མ་བྱེ་བ་གཡུར་དུ་ཟ། །
ལྷར་བཅས་སྐྱེ་དགུའི་སྟོན་མཆོག་ཐུབ་དབང་དཔག་བསམ་ལྗོན་པ་ལན་བརྒྱར་འདུད། ། གྲངས་མེད་སྐྱེ་ནས་སྐྱེ་བར་ཇི་ལྟ་ཇི་སྙེད་ཤེས་བྱའི་གཞུང་ལུགས་ནི། ། གང་ལ་མ་སྦྱངས་ལྷག་མ་འདི་སྙམ་དོགས་པའི་དཔྱངས་ཐག་ཡོད་མ་ཡིན། ། གང་ཕྱིར་གཉིས་སུ་མེད་གསུང་བཀའ་དང་དགོངས་འགྲེལ་བཞེད་པ་ཕྲ་ཞིབ་གནས། ། ཡང་དག་སྨྲ་ལ་བསྙེངས་བྲལ་སྤོབས་མཐོ་ས་སྐྱའི་དད་སྒྲོལ་རྣམ་པ་ལྔ། ། ལྷམ་མེར་གསལ་ལོ་མི་ལྟུང་ཕྲེང་ཁྲོད་འབྲས་ལྡན་དུས་ཀྱི་ཀུན་ཕན་འོད། ། སྔོ་བསངས་དབྱར་སྐྱེས་རྐང་འཐུང་འཁྲིགས་དབུས་ཨུ་དུམ་ཝཱ་རའི་མེ་ཏོག་ཚལ། ། མཁས་བཙུན་གྲུབ་པའི་མི་འགྱུར་ཕྲེང་སྙན་བསྟན་འཛིན་སྐྱེས་ཆེན་མང་བྱོན་ཡང༌། ། ཀུན་མཁྱེན་ཞལ་ལུང་དྲི་མེད་ཀྱིས་བསྔགས་རྒྱལ་ཚབ་ཀུན་དགའ་བཟང་མཚུངས་སུ། ། དཔལ་ལྡན་ངཾག་གི་དབཾང་ཕྱུག་གྲུབ་པ་གང་གི་གསང་གསུམ་ཡོན་ཏན་མཐའ། །
མཉམ་ཉིད་གཞལ་བའི་ངོ་མཚར་ལང་ཚོ་ང་ལ་མཆིས་སྙམ་ཀུན་གསལ་དགའ་མི་རྒྱགས་མི་འཚལ། ། དཔལ་སྟུག་དབང་པོ་ཀུནཾ་དུ་དགཾའ་བསྐྱེད་བློཾ་གྲོཾས་དར་བབ་འཇམ་དཔལ་དབྱངས། ། རྫོགས་སངཾས་རྒྱཾས་བསྟཾན་འདོམས་པའི་རྒྱལཾ་པོ་དགེ་མཚཾན་ལྡན་པ་དེས་ཀྱང་འགྲན། ། བརྩེ་དང་བྱང་ཆུབ་སེམས་རྒྱུད་འབྱངས་ལ་རྗེས་སུ་ཆགས་པའི་མཚོ་ལྡན་མ། ། ལོངས་སྤྱོད་འཁོར་ལོའི་བསྟི་གནས་ལ་དགྱེས་སྡེ་སྣོད་གསུམ་དང་རྒྱུད་ཆེན་བཞིའི། ། དགོངས་དོན་རྣམ་འགྲེལ་ཚངས་དབྱངས་སྙན་དངགས་དམ་པའི་གླུ་དབྱངས་ལེན་ནོ་ཞེས། ། ཕྱོགས་བྲལ་གདུལ་བྱའི་ཡིད་འཕྲོག་ཨེ་ཝཾ་གདན་རབས་རིམ་པ་གང་བྱོན་དང༌། ། རྒྱལ་བའི་དབང་པོས་བཤད་སྒྲུབ་དར་བར་ལུང་གིས་རབ་བསྔགས་བོད་ཆེན་གྱི། ། ནོར་འཛིན་ཐིག་ལེར་ཐ་གྲུ་ཡངས་པར་ཆོས་ནོར་འདོད་པ་ཐར་པའི་སྡེ། ། འཛད་མེད་འབྱུང་གནས་གཅིག་ཏུ་དགེ་བཅུའི་བཀའ་ཁྲིམས་རྩིབས་སྟོང་འཁོར་ལོ་རིང་པོའི་ལམ། །
ཡོང་ཡེ་བགྲོད་ལ་འགོག་བྱེད་དགྲ་སྡེས་ཅོ་འདྲིས་དབེན་པའི་རྒྱལ་ཁབ་ཆེར། ། ཆོས་ཀྱི་འོད་སྟོང་འགྱེད་པའི་འཕགས་ཆེན་བརྩོན་འགྲུས་བཟང་དང་ཤར་ཆེན་རྗེ། ། དཔལ་མཆོག་བུདྡྷའི་མཚན་མངའ་བཀྲ་ཤིས་དཔལ་དང་དེ་བཞིན་ལྷུན་གྱིས་གྲུབ། ། རྒྱས་སྲས་དཔལ་ཆོས་ངག་དབང་ཀུན་ལེགས་ཆོས་ཀྱི་འབྱུང་གནས་སངས་རྒྱས་ཀྱི། ། ཡེ་ཤེས་ཀྱིས་མཚོན་ཐོག་མ་བར་གྱི་བསྟན་པའི་ཉིན་བྱེད་བྱོན་རྣམས་དེར། ། ཕྱི་ནང་རིག་པའི་གཙུག་ལག་ཡོངས་འཛིན་ཟླ་བྲལ་དེ་དག་རིགས་ཀྱི་བདག ། སྤྱི་བོས་ཉེར་བསྟེན་ཆོས་སྤྱོད་རྣམ་བཅུའི་ལེགས་མཛད་ཙཀྲས་བདག་གིར་བགྱིད། ། བརྩེ་དང་བྱང་སེམས་ལང་ཚོ་དར་བབ་རྒྱལ་བའི་མྱུ་གུ་འགྲོ་འདུལ་ངོར། ། རིགས་སྟོབས་མངའ་འབྱོར་བསྒྲུན་བྲལ་ས་སྐྱོང་དབང་པོ་གང་བྱོན་བསྔགས་པའི་འོས། ། དེང་འདིར་དཀོན་མཆོག་གསུམ་གྱི་ཕྲིན་ལས་གངྒཱའི་རྒྱུན་ལྟར་དབབ་ཕྱིར་དང༌། །
རྒྱལ་དང་དེ་སྲས་དམ་པའི་ལུགས་བཟང་བཤད་སྒྲུབ་དབྱར་མཚོ་ལྟར་འཕེལ་ཕྱིར། ། སྐྱེ་དགུའི་བསོད་ནམས་ཞིང་གྱུར་བསྟན་སྐྱོང་གུར་གུམ་ནགས་ལྟར་རྒྱས་ཕྱིར་དང༌། ། ཀློག་སྤོང་ཆོས་ཚུལ་སྤྱོད་པ་བར་མེད་འཁོར་ལོ་ལྟ་བུར་བསྐོར་ཕྱིར་དུ། ། ཡུལ་གྱི་དགེ་མཚན་ཕྱོགས་ཀྱི་གྲངས་མཉམ་རྣམ་དྲུག་ཡུལ་གྱི་དགའ་སྟོན་བཟང༌། ། བཅུ་དྲུག་ན་ཚོད་དར་ལ་བབ་མི་དབྱིག་འཛིན་བུ་མོ་རང་གི་ལུས། ། ཡངས་པར་སྤྲུལ་ལ་ཆགས་བྲལ་ཡིད་ཀྱང་དབང་མེད་ལྷུང་ལྷུང་འབབ་པའི་ཡུལ། ། དཀར་ཕྱོགས་དགྱེས་པའི་ལྷ་རྣམས་རྒྱུ་སྐར་ལམ་སྲང་ལྷགས་ནས་བལྟ་བ་སྙམ། ། མི་མཆོག་སྐུ་ལ་རྫོགས་པའི་དགེ་མཚན་རེ་ཁཱས་སྒེག་མཛེས་གང་ཡིན་དེར། ། སྲིཾད་གསུཾམ་བདེ་དགའ་དཔལ་འབྱོར་དགེཾ་ལེཾགས་ཡོཾངས་སུཾ་འདུ་བའི་ཆོས་གྲྭ་ཆེའི། ། ཐེག་གསུམ་བསྟན་པའི་བགྱི་བ་ལྷུར་ལེན་གྲངས་མེད་དགེ་འདུན་འདུ་བའི་གནས། །
གཙུག་ལག་ཁང་ཆེན་རྟེན་དང་བརྟེན་པའི་ངོ་མཚར་བཀོད་པའི་སྒྱུ་འཕྲུལ་ངོམ། ། ཇི་ལྟར་བསྟན་དོན་བརྩམས་ལས་འཕྲོས་པའི་ངོ་མཚར་འབེལ་གཏམ་སྙན་པའི་དབྱངས། ། དཔྱོད་ལྡན་སྒྲ་འཛིན་གཏོད་ལ་དགའ་མོད་འདོད་ལྡན་བླུན་རྨོངས་ཚོགས་ལ་མིན། ། ཡིད་འཕྲོག་པདྨའི་དྲི་བསུང་འཐུལ་ལ་སྦྲང་རྩིའི་མགྲིན་སྙན་འཕུར་ལྡིང་རྩེན། ། གཅོང་རོང་ཁྲོད་ཀྱི་མི་གཙང་མཚུན་ཟས་ལ་ཆགས་ཤ་སྦྲང་དག་ལ་དེ་ལྟ་མིན། ། གང་ཞིག་དཀོན་མཆོག་གསུམ་ལ་སྐྱབས་སོང་དེ་ཡི་ཕྲིན་ལས་རྒྱས་བྱའི་ཕྱིར། ། རྟེན་གསུམ་བསོད་ནམས་ཞིང་གི་ཕུལ་བསྐྲུན་རྒྱུ་སྦྱོར་བཀོད་ལེགས་བཞུགས་པའི་གྲངས། ། ཕྱག་མཆོད་བསྐོར་བས་ཕུ་དུད་བགྱིས་པའི་ལེགས་བྱས་ཆུ་གཏེར་འཕེལ་བྱེད་པའི། ། དགེ་བ་གསུམ་ལྡན་མོལ་མཆིད་ཟླ་འོད་གསར་པ་སྤྲོ་ལ་འཛུམ་དམུལ་ཞིག ། ཅི་འདོད་ཟང་ཟིང་གནང་བས་བསྒྲུབས་འདི་འཁོར་བའི་ཁེ་བུན་བསྐྱེད་ཕྱིར་མིན། །
གུས་དང་སྤྲོ་བའི་བརྟུན་པ་རྨད་བྱུང་ཁྱིམ་གྱི་སོ་ནམ་ངལ་དུབ་མིན། ། ཚུལ་འདིའི་སྨན་ཡོན་ལུང་རིགས་བསྙད་པ་གཞན་འདྲིད་སྟོང་པའི་ཁ་གསག་མིན། ། གང་ཕྱིར་རྟེན་དང་བརྟེན་མཆོད་ངོ་མཚར་གསར་བསྐྲུན་གླེང་བདག་སྤྲོ་བ་བརྟས། ། ཅེས་ཤིས་བརྗོད་ཕྱག་བྱ་དངོས་པོ་ངེས་པར་བསྟན་པས་ལམ་ཡངས་པར་ཕྱེ་ནས། སྐབས་སུ་བབ་པའི་གླེང་བ། རང་རེ་རྣམས་རྙེད་པར་དཀའ་བའི་དལ་འབྱོར་གྱི་ལུས་རྙེད། མཇལ་བར་དཀའ་བ་ཀུན་མཁྱེན་ཉི་མའི་གཉེན་གྱི་བསྟན་པ་དྲི་མ་མེད་པ་དང་མཇལ། ཆོས་རྣམས་ལ་ཆོས་མིག་རྡུལ་བྲལ་བརྙེས་པ་ཡང་དག་པའི་དགེ་བའི་བཤེས་གཉེན་རྣམས་ཀྱི་སྐུ་དྲིན་ལ་བརྟེན། བསྟན་པའི་འཇུག་སྒོ། རྒྱུད་བླ་མ་ལས།
འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། ། ཅེས་འབྱུང་བ་ལྟར་ཚད་མེད་པའི་མཁྱེན་བརྩེ་ནུས་པའི་བདག་ཉིད་དཀོན་མཆོག་གསུམ་ལ་ཐེག་པ་དམན་མཆོག་གི་རིམ་པ་གང་རུང་གི་སྒོ་ནས་སྐྱབས་སུ་སོང་ཞིང༌། དེའི་བསླབ་པར་བགྱི་བའི་གནས་རྣམས་ལ་རྗེས་སུ་སློབ་ཅིང་རྗེས་སུ་སྒྲུབ་པ་དང༌། དེ་དག་གི་རྟེན་གསུམ་གྱི་གཟུགས་བརྙན་མཚན་ཉིད་དང་ལྡན་པ་བསྐྲུན་པ་དང༌། དེ་དག་བཞུགས་སུ་གསོལ་བའི་གཙུག་ལག་ཁང་བརྩིགས་པ་དང༌། དགྱེས་བསྐྱེད་མཆོད་པའི་རྣམ་གྲངས་དཔག་ཏུ་མེད་པས་མདུན་བདར་ནས། གནས་སྐབས་དང་མཐར་ཐུག་དག་གི་ལེགས་ཉེས་ཀྱི་བློ་གཏོད་པར་སོམ་ཉིའི་དྲྭ་བ་མ་ལུས་པ་བཅད་པ་ལས་ལྷག་པའི་བགྱི་བ་ནི་ཅི་ཡང་བསྒྲུབ་ཏུ་མེད་པའི་ཕྱིར།
དེ་བས་ན་དེ་དག་གི་དོན་ལ་རང་གཞན་སེམས་ཅན་ཐམས་ཅད་འཇུག་པ་དང་གཞུག་པའི་ཕྱིར་ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པའི་ཕྲིན་ལས་ཀྱི་ཟླ་སྣང་དཀར་པོ་སྒོ་དུ་མ་ནས་འབྱེད་པ་ལ་གཞན་དྲིང་མི་འཇོག་པའི་མཁན་ཆེན་ཐམས་ཅད་མཁྱེན་པ་རིན་ཆེན་མི་འགྱུར་རྒྱལ་མཚན་ཞེས་ཡོངས་སུ་གྲགས་པའི་ཞལ་སྔ་ནས་ཀྱི་ལེགས་མཛད་ཕྲིན་ལས་རིན་ཆེན་འབྱུང་གནས་ཆེན་པོའི་སྒྲུན་ཟླར་བཟོད་པ་ལས། ལྗོངས་ཀྱི་ཐིག་ལེ་འདིར་སྲིད་གསུམ་དགེ་ལེགས་ཡོངས་འདུ་ཞེས་བྱ་བའི་ཆོས་གྲྭ་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པའི་ཚུལ་མཆིད་པ་ལ་ལྔ་སྟེ། གང་དུ་བསྐྲུན་པའི་གནས་དེར་ཇི་ལྟར་བསྐྲུན་པ། རྟེན་དང་བརྟེན་པའི་བཞུགས་བྱང༌། རབ་ཏུ་གནས་པས་བྱིན་བརླབས་ཕན་ཡོན་བཅས། མཇུག་དགེ་བ་ཡོངས་སུ་བསྔོ་བའོ། ། དང་པོ་ལའང་དགོས་པ་དང་དངོས་སོ། ། དང་པོ་ནི། རྣམ་བཤད་རིག་པ་ལས། མདོ་དོན་ཆེ་བ་ཉིད་ཐོས་ནས། །
ཉན་དང་ལེན་པ་ལ་སོགས་ལ། ། ཉན་པ་པོ་དེ་གུས་འགྱུར་བས། ། ཐོག་མར་དགོས་པ་བརྗོད་པར་བྱ། ། ཞེས་གསུངས་པ་ལྟར་ཏེ། དེའང་རྒྱལ་བ་རྡོ་རྗེ་འཆང་ཀུན་དགའ་བཟང་པོ་པ་ཞེས་སྙན་གྲགས་དང་ཕྲིན་ལས་ཉི་ཟླའི་སྣང་བ་ལྟར་ཕྱོགས་སུ་གསལ་བ། གང་དེའི་ཞབས་སྟེགས་བསྙེངས་བྲལ་མི་འཇིགས་བཞི་ལྡན་ཆོས་ཀྱི་ཁྲི་ཆེན་པོ་ལ་འཁོར་ལོས་མཚན་པའི་ཞབས་ཟུང་རྣམ་པར་བཀོད་དེ། རྒྱལ་བའི་ཕྲིན་ལས་ཀྱི་རྒྱུན་བཟང་པོ་མཁས་པའི་ལས་གསུམ་གྱི་སྒོ་ནས་མི་ནུབ་པར་བསྐྱངས་ཤིང༌། རིས་བྲལ་གདུལ་བྱ་རྒྱ་མཚོའི་རྡུལ་སྙེད་ཀྱི་གྲངས་དང་མཉམ་པ་ཐར་པ་དང་ཐམས་ཅད་མཁྱེན་པའི་ལམ་དང་འབྲས་བུར་སྦྱར་བའི་སྐུ་དྲིན་བསྒྲུན་ཟླ་མ་མཆིས་པ་རྗེ་བཙུན་ཨེ་ཝཾ་པའི་གདན་རབས་པ། མཁན་པོ་ཆེན་པོ་ཤར་ཆེན་ཆོས་ཀྱི་རྒྱལ་པོ་ཉིད། སྐྱེ་བ་འདི་ནས་བྱང་ཆུབ་སྙིང་པོའི་བར་གྱི་རིགས་ཀྱི་ཅོད་པཎ་མཆོག་ཏུ་ཐོབ་པར་བརྟེན།
དཔལ་སྟོབས་བཅུ་མངའ་བ་བདག་པོ་བུ་རམ་ཤིང་སྐྱེས་ཀྱི་རྒྱུད་དུ་འཁྲུངས་པ་ཐམས་ཅད་མཁྱེན་པ་ཐུབ་མཆོག་སྲས་དང་བཅས་པའི་བསྟན་པ་རིན་པོ་ཆེ་བླ་ནས་བླ་མར་འདེགས་པའི་སྙིང་སྟོབས་མཚུངས་པ་མེད་པ་རྒྱལ་བའི་སྲས་ཆེན་སྟོབས་ཀྱི་འཁོར་ལོས་བསྒྱུར་བའི་མི་བདག་ཆེན་པོའི་ཚུལ་བཟུང་བ་སྡེ་དགེ་བློ་གྲོས་རྒྱ་མཚོ་དྲལ་ལྕམ་ནས། རང་གི་ཆབ་འབངས་ཀྱིས་མཚོན་པའི་འགྲོ་བ་རྒྱ་མཚོ་སྨིན་གྲོལ་ལ་དགོད་ཕྱིར་ཐུགས་བསྐྱེད་རྨད་བྱུང་གསེར་གྱི་ཤིང་རྟས། བོད་ཆེན་ལྗོངས་ཀྱི་ས་ཡི་ལྟོ་བ་ལྷུན་གྲུབ་སྟེང་གི་གདན་ས་ཆེན་པོར་སྤྱན་དྲངས་ཏེ། མངའ་འོག་ཏུ་གཏོགས་པའི་འགྲོ་བ་རྣམས་ཀྱི་དོན་ཕྱིར། ཡུལ་གྲུ་ཀུན་དུ་ཆིབས་ཀྱི་ཁ་ལོ་བསྒྱུར་གྱིན་ཕེབས་པ་ན། གྲངས་མེད་སྐྱེ་བར་ཤེས་བྱའི་གནས་ལ་སྦྱངས་སྟོབས་མི་དམན་པའི་ཡེ་ཤེས་གཟིགས་པའི་མེ་ལོང་དྭངས་པར་དགོངས་སྒྲོན་དུ་ཤར་བ་འདི་ལྟ་སྟེ། ཁོ་བོ་ཅག་བོད་ཆེན་ལྗོངས་འདིར་འོང་བའི་དགོས་པ་ཕན་བདེའི་འབྱུང་གནས་བསྟན་པ་རིན་པོ་ཆེ་ལ་ཕན་འདོགས་མི་དམན་ཙམ་ཞིག་གམ། ཡང་ན་སེམས་ཅན་གྱི་ཁམས་ལ་ཕན་པའི་ལུང་རྟོགས་ཆོས་ཀྱི་སྣང་བ་འགྱེད་པ་ཞིག་གམ། ཡང་ན་མཆོད་ཡོན་གོང་མ་རྣམས་ཀྱིས་ལེགས་པར་བཞག་པའི་དགོན་སྡེ་རྣམས་ཉམས་གསོ་དང་གྲྭ་ཚོགས་ཀྱི་སྤྱོད་ལམ་བཅས། ཆོས་སྤྱོད་ཀྱི་བསྒྲིགས་གསོལ།
གྲྭ་ས་ཆེན་པོའི་མིག་ལྟོས་ལ་འགྲན་པ་ཞིག་འབྱུང་དགོས་སུ་མཆིས་མོད། དེང་སྐབས་ཆོས་སྡེ་མི་སྡེ་ཀུན་ཀྱང་ཉམས་ཆགས་ཆེ་སྐབས་སུ་སོང་འདུག་པར་གང་ཕྱོགས་ནས་ཤོག་ཐོན་འོང་བསམ་པ་གཏན་མ་ཤར། ལྷག་པར་ཡིད་ལྷུང་ཕྱོགས་སུ་མཆོད་ཡོན་གོང་མ་དག་ནས་ཀྱང་དགོན་སྡེ་སོགས་འདེབས་པའི་ཐུགས་སྩོལ་གནང་མ་གྲུབ་པས། ད་ལྟའི་གྲྭ་རིགས་རྣམས་ཀྱང་འབྲོག་གསེབ་ཁྱིམ་པ་རྣམས་དང་ལྷན་ཅིག་ནག་གུར་ནང་དུ་བསྟི་གནས་བྱེད་པ་ལས་འོས་མ་མཆིས་པ་ལ་གཟིགས་ནས། ཀྱེ་མ་རབ་ཏུ་བྱུང་བ་རྣམས་གྲོང་གསེབ་དང་འབྲོག་གསེབ་ཏུ་མི་ནག་ཕོ་མོ་རྣམས་དང་མཉམ་དུ་འགྲོ་འཆག་བཟའ་བཏུང་སྤྱོད་ལམ་གཅིག་ཏུ་བྱེད་པ་ལྟ་བུ་དེ་འདྲས་སངས་རྒྱས་ཀྱི་བསྟན་པ་སྤྱི་སྒེར་ལ་ཕན་པ་ལྟ་ཞོག གནོད་ཚབས་ཆེན་པོར་འགྱུར་བ་དང༌། ནང་སྒོས་སུ་ངེད་ཅག་ཀྱང་རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོའི་ཕྲིན་ལས་རྗེས་སུ་སྐྱོང་བ་པོས་ཁུལ་ཡིན་མོད། བསྟན་པའི་རྗེས་འཇུག་རབ་ཏུ་བྱུང་བ་རྣམས་ཀྱི་འདུག་ཚུལ་འདི་འདྲ་མཆིས་སྙམ་པའི་དོ་གནང་ཆེན་པོ་བྱུང་བ་དང༌། བསྟན་པའི་སྦྱིན་བདག་སྡེ་དགེ་ས་སྐྱོང་ཆེན་པོའི་མངའ་འོག་ལ་གཞན་དུ་གྲགས་ཚོད་ལྟར་ན། ལུགས་གཉིས་ཀྱི་འདུན་ས་ཆེན་པོ་ཞེས་བོད་པའི་དོན་ནི་ཆོས་ལུགས་ཏེ།
བསྟན་པའི་བཤད་སྒྲུབ་ཀྱི་དར་སྲོལ་དམ་པའི་ཆོས་དང་མཐུན་ཆེ་བ་དང༌། འཇིག་རྟེན་གྱི་ལུགས་ཏེ་ལུགས་ཀྱི་བསྟན་བཅོས་རྒྱལ་པོ་ཀ་ནིཥྐ་ལ་གདམས་པར། ཅི་སྟེ་རྒྱལ་པོ་བློན་པོ་དག ། དཀྱེལ་ཆེ་སྙིང་རྗེའི་བདག་ཉིད་ནི། ། རྟག་ཏུ་ཉོན་མོངས་མེད་པ་ཡི། ། ལས་ཀྱིས་རྒྱལ་སྲིད་བྱ་བར་རུང༌། ། ཞེས་དང༌། སློབ་དཔོན་ཨཱརྻ་དེ་ཝས། མི་ཡི་ཆོས་ལུགས་ལེགས་སྤྱད་ན། ། ལྷ་ཡུལ་བགྲོད་པ་ཐག་མི་རིང༌། །
ལྷ་དང་མི་ཡི་ཐེམ་སྐས་ལ། ། བརྟེན་ན་ཐར་པ་གམ་ན་འདུག ། ཅེས་གསུངས་པ་ལྟ་བུའི་དགེ་བ་བཅུའི་ཁྲིམས་ལུགས་དང་མཐུན་པ་སྟེ། གཉིས་ཀའི་ལུགས་སྲོལ་དར་སྲོལ་ཆེ་བའི་རྒྱལ་ཁབ་ཆེན་པོ་ཞིག་ཡིན་དགོས་པ་ལ། ཚུལ་འདི་འདྲར་དཔགས་ན་ཅི་ཡང་རུང་བའི་སྤྱོད་ལམ་འདི་ལྟ་བུས་གནས་ཆོག་པ་ཅི་ཞིག བསྟན་པའི་སྦྱིན་བདག་ཆེན་པོའི་དབུ་རྣ་གྲགས་པ་བཅས་ལའང་འདི་ལས་གནོད་ཚབས་ཆེ་བ་མ་མཆིས་སྙམ་ནས། ང་རང་གི་སྙིང་ཐག་པ་ནས་ཡིད་ལྷུང་ཕྱོགས་འདིར་གཙུག་ལག་ཁང་དང་དགོན་སྡེ་ཞིག་ཐེབས་ན་ཅི་མ་རུང་སྙམ་པ་ཡང་ཡང་ཤར། དེར་མ་ཟད་ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པ་ནས་ཀྱང༌། མཁན་ཆེན་ཐམས་ཅད་མཁྱེན་པར་བཀའ་ལུང་ཕེབས་ནང་དུ། དེང་སང་ཕྱོགས་དེར་ས་ངོར་གྱི་ཆོས་སྡེ་རྣམས་ཉམས་ཆགས་སོང་བའི་སྐབས་ཡིན་ཡོད་ཚོད་འདུག་པས།
ཉམས་གསོས་མཁན་ཉིད་ལས་ལྷག་པ་སུ་ཞིག་འབྱོན་ལགས་པས། ཉིད་དང་བསྟན་པའི་སྦྱིན་བདག་ཆེན་པོ་མཆོད་ཡོན་ནས་དགོན་སྡེ་ཉམས་པ་རྣམས་གསོ་ཞིང་གྲྭ་ཚག་བྱེད་པ་དང༌། དགོན་སྡེ་འགའ་ཞིག་གསར་དུ་འདེབས་པ་ལ་སོགས་པས་བསྟན་པའི་བྱ་བ་ལ་བརྩོན་པ་གལ་ཆེ། གལ་ཏེ་དགོན་རྙིང་འགྲོ་དོན་རྫོགས་ཟིན་པ་ཉམས་གསོ་དཀའ་བ་བྱུང་ཚེ། ས་ཆ་མཐུན་རྐྱེན་འཛོམ་པ་རྣམས་སུ་དགོན་སྡེ་འགའ་ཞིག་གསར་དུ་བསྐྲུན་པ་མཛད་ན་འགྲོ་དོན་ཕྲིན་ལས་རྒྱས་པ་འབྱུང་སྲིད་པས་ཐུགས་འདྲོངས་གནང་དགོས་ཞེས། མཁན་ཆེན་པ་མཆོད་ཡོན་ལ་བཀོད་པ་སྩལ་པ་བཅས་རྒྱུ་མཚན་དུ་མ་ལ་བསམས་ནས། མདུན་ཆེན་ལ་སྙན་སྒྲོན་ཕུལ་བ་ན་ཐུགས་དགྱེས་ཆེན་པོ་དང་ལྷན་ཅིག་ཁུ་དབོན་ནས་ཀྱང་ལེགས་གསོལ་གནང་སྦྱིན་གྱ་ནོམ་པ་གནང་བ་བཅས་ཏེ་དགོན་སྡེ་གཙུག་ལག་ཁང་འདེབས་པའི་ཉེར་བསྡོགས་བསྒྲིགས་སོ། ། གཉིས་པ་ནི། མདོ་སྡེ་རྒྱན་ལས། བློ་ལྡན་གང་དུ་སྒྲུབ་པའི་གནས། །
ལེགས་པར་རྙེད་དང་གནས་བཟང་དང༌། ། ས་བཟང་པ་དང་ཡོ་བྱད་དང༌། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་གསུངས་པ་ལྟར་སའི་མཚན་ཉིད་དང༌། ཁྱད་པར་ཡུལ་གྱི་དགེ་བཅུ་ཚང་བ་ཞིག་དགོས་ཏེ། དེའང་ཇི་སྐད་དུ། ཁང་ས་ཞིང་ས་ས་ཡི་དགེ ། ཁང་རྡོ་འཐག་རྡོ་རྡོ་ཡི་དགེ ། ཞིང་ཆུ་འཐུང་ཆུ་ཆུ་ཡི་དགེ ། ཁང་ཤིང་བུད་ཤིང་ཤིང་གི་དགེ །
གམ་འབྲོག་རྒྱངས་འབྲོག་རྩྭ་ཡི་དགེ ། ཞེས་བཤད་པའི་དགེ་མཚན་གང་དུ་འཛོམ་པའི་ས་བཙལ་དུ་བླ་མ་རབ་དཀར་ལྷུན་གྲུབ་ཅན་བཏང་བ། སྔར་གྱི་གེ་མཛོ་མདར་ཆོས་རྗེ་ཁག་སོགས་ཀྱི་བཞུགས་ཁང་བསྐྲུན་ཟིན་ཡང༌། དེར་དགེ་མིན་གྱི་གླེང་བ་མངོན་པར་ཤེས་རློམ་ཅན་འགའ་ཞིག་གི་དཀར་མིན་གྱི་བྱེད་པར་བརྟེན། ཅུང་ཟད་འཐད་པ་མ་ཤར་བས། སླར་ཞིབ་བརྟགས་བགྱིས་པས་ལྷ་རྒྱལ་སྲང་ཞེས་པ་དེར་དགེ་མཚན་ཕལ་ཆེར་ཚང་བ་ཞིག་མཐོང་ནས། དེར་འགབ་མིན་གྱི་དཔྱད་པ་མཁན་ཆེན་ཉིད་ལ་ཞུས་པར། རྗེ་བཙུན་དམ་པ་ཉིད་ནས་ཀྱང་བླ་མ་ལྷ་སྲུང་རྣམས་ལ་ལུང་བསྟན་ཞུ་བ་བཅས་ཐུགས་དཔྱད་གནང་བར། ས་ཆ་དེར་དགེ་ལམ་ཆེ་བའི་དགོངས་བཞེད་ཤར་ནས་དེར་བསྐྲུན་པ་ཚད་དེ། མཁན་ཆེན་ཆོས་ཀྱི་རྒྱལ་པོའི་དགོངས་བཞེད་དང་མཐུན་པར་ཟབ་ཅིང་རྒྱ་ཆེ་བའི་མཁྱེན་དཔྱོད་རྣམ་པར་ཡངས་པ་ཕྱག་མཛོད་བླ་མ་ཤེས་རབ་བཟང་པོ་པའི་ཐོག་མཐའ་བར་གསུམ་གྱི་ཞལ་བཀོད་ཞིབ་སྩལ་གྱིས་ཁྱབ་པར་བྱས་ཏེ།
ལས་བྱེད་ཡོངས་ཀྱི་འགོ་དཔོན་ཁུར་ལེན་པར། གཙུག་ལག་གཞུང་མང་དཔྱོད་པའི་བློ་གྲོས་ཀྱི་མེ་ལོང་དྭངས་པ་བླ་མ་རབ་དཀར་ལྷུན་གྲུབ་པ་དགོས་པའི་ཡོ་བྱད་ཚང་བར་བཅས་དང༌། ས་ཆོག་མཁན་ནི་དུས་འཁོར་བླ་མ་རྡོ་རྗེ་འཛིན་དབང་ཀུན་དགའ་ཕུན་ཚོགས་པ་དང༌། སྐར་ནག་རྩིས་རྒྱུད་དང་མཐུན་པའི་བཅོས་བསྒྲིབ་སྐོར་གྱི་ས་ཆོག་མཁན་བླ་མཁྱེན་ཚེ་དབང་དོན་འགྲུབ་པ་བཅས་བརྫངས་སོ། ། སྨྲས་པ། མ་བརྡལ་ཐ་གྲུ་ཡངས་པ་སའི་ཐིག་ལེ། ། འདྲིས་མིན་འགྲོ་བའི་ཡིད་ཀྱང་ཆགས་ཤིང་ལྷུང༌། ། ཆེད་དུ་མ་གཉེར་ཡུལ་གྱི་དགེ་བཅུ་འཛོམ། ། མ་བསྐུལ་ལྷ་རྒྱལ་རྒྱུན་ལུགས་ལམ་གྱི་སྲང༌། ། ཞེས་ཡིད་ལྷུང་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བྱ་བ་ལས།
གང་དུ་བསྐྲུན་པའི་གནས་ཀྱི་སྐབས་ཏེ་དང་པོའོ།། །། གཉིས་པ་དེར་ཇི་ལྟར་བསྐྲུན་པ་ལ། དུས་ནམ་གྱི་ཚེ་འགོ་བརྩམ་པ། སྣ་ཚོགས་ལས་བྱེད་རྣམས་ཀྱིས་ཇི་ལྟར་བསྒྲུབ་པའོ། ། དང་པོ་ནི་དུས་ཀྱི་འཁོར་ལོའི་འགྲེལ་ཆེན་སྒྲོན་མ་གསལ་བ་ལས། གང་ལ་ས་ཕྱོགས་ཆོས་ལྡན་ཞིང༌། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པར། ། གནས་དེར་རྣལ་འབྱོར་བརྩམ་པར་བྱ། ། ཞེས་འབྱུང་བའི་མཚན་ཉིད་དང་ལྡན་པའི་ས་དེར་རབ་བྱུང་བཅུ་གསུམ་པའི་ནང་གསེལ་སྟོད་འགྲེལ་གྱི་སྐད་དུ་ཐམས་ཅད་འདུལ་ཞེས་དང༌།
ལྗོངས་འདིར་དབང་ཐང་དང་བསྟུན་པའི་མིང་མེ་མོ་ཕག་ཏུ་བོད་པ། དགུ་གླིང་དབུས་ཀྱི་བདག་པོ་ཡུལ་ལྷའི་མེ་ལོང༌། འབྱུང་བ་བཞི་ལྡན། ཟླ་ཀླུང་འཛོམ་པའི་གནམ་ལོའི་ཧོར་ལུགས་ཀྱི་ཟླ་བ་ལྔ་པ་རྒྱ་རྩིས་པའི་རྟ་ཟླ་བ། ཕུགས་ལུགས་སྤྲེལ་ཟླར་འདོད་པའི་དཀར་ཕྱོགས་ཀྱི་རྒྱལ་བ་གཉིས་པར་དར་གུད་ལང་ཚོ། ལྷའི་བླ་མ་འཚོ་བ་སྐྱེས་དང་རྩེ་བའི་འཕྲོད་ཆེན་གླང་པོ། ། འབྱུང་བ་མེ་རླུང་འཛོམ་པར། གང་དུ་སྨོས་པའི་བླ་མ་གཙོ་བོར་བཞུགས་པའི་རིག་པ་འཛིན་པའི་དགེ་སློང་ཁ་ཤས་བཅས་པས་ས་གཞི་མི་མངོན་པ་ལ་ས་སློང་སྦྱོང་གཟུང་སྲུང་བའི་ཆོ་ག་དང༌། བླ་མཁྱེན་པས་རྩིས་ལུགས་དང་མཐུན་པའི་སློང་གཟུང་སོགས་བྱས་པའི་མཐར། རྩིག་རྨང་གི་ཐིག་འདེབས་བཅས་གྲུབ་ནས།
རྒྱལ་བ་གསུམ་པའི་ཚེས་ལ་ལྷག་པ་མཛའ་ལྷ་ཕྲད་པའི་འགྲུབ་སྦྱོར་བཟང་པོ་ལ་མིང་བཀྲ་ལེགས་པ་རྣམས་ཀྱིས་རྨང་འདིང་བ་སོགས་བརྩམ་མོ། ། གཉིས་པ་ལ་རྟེན་ཁང་དཔྱད་བྱེད་པ་དང་བརྟེན་པ་བྲིས་འབུར་བྱེད་པའོ། ། དང་པོར་དུས་དེ་ནས་བཟུང་སྟེ་ཚད་དེ་དང་མཐུན་པར་ཤིང་གཤོག་པ་རྣམས་ཀྱི་ཤིང་བཟོ་དང༌། གྱང་མཁན་རྣམས་ཀྱིས་རྡོ་བརྩིག་གི་རྨང་བརྩིག་པ་ནས། གྱང་བརྡུང་བ་དང༌། གླ་ལེན་ས་རྡོ་བསགས་པ་བཅས་ཉིན་རེར་མི་གྲངས་བརྒྱ་ཕྲག་གཉིས་ལྷག་ཙམ་གྱི་འབད་རྩོལ་ཆེན་པོའི་སྒོ་ནས་ཟླ་བ་དགུ་པའི་འགོ་ཚུགས་ཙམ་གྱི་བར་ལ་ལས་བྱེད་པ་ཐམས་ཅད་ཀྱིས་རང་ལས་ལྟ་བུའི་གཡོ་སྒྱུ་མེད་པ་མངོན་པར་བསྒྲུབས་པས་གཙུག་ལག་ཁང་སྟེང་ཤོད་ཕྱིར་བཅས་གྲུབ་པ་བྱུང༌། དེའི་ཕྱི་ལོར་སྤེན་བད་སོགས་སྔར་གྱི་ལས་འཕྲོ་རྣམས་བསྡོད་མཁན་དང༌། གཙུག་ལག་ཁང་ཕྱི་ནང་གི་ཞལ་བ་མཁན་བཅས་པས་ལེགས་བྲིས་ཀྱི་སྟ་གོན་ཚུན་ཆད་གྲུབ་པར་བྱས་སོ། ། གཉིས་པ་ནི། ཀརྨ་ལྷ་ལྟེམ་གྱི་བཟོ་རིགས་མཁས་པའི་རྩེ་མོ་ལྷ་དཔོན་ལྷ་དགའ་ཅན་སྤུན་སོགས་དང་དཔལ་ཡུལ་ཆབ་མདོ་ཟླ་རྒྱུད་སོགས་ནས་ལྷ་རིས་པ་བརྒྱད་ཅུ་ཙམ་དང༌།
འདི་ནས་དྲུང་ཡིག་རྣམ་པར་དཔྱོད་ལྡན་ཤཱཀྱ་ཆོས་འཕེལ་ལྷ་རིས་པ་སྤྱིའི་ཁ་ཏ་བར་བཏང་ནས། ཤིང་ཚོན་དང་ལོགས་རིས་ཕྱི་ནང་གི་འགོ་ཚུགས་ཏེ། དེའང་བྲིས་འབུར་གྱི་སྐུ་གང་ཡང་རང་དགར་བྱས་པ་ཙམ་གྱིས་མི་ཆོག་པར་ཚད་དང་མཚན་ཉིད་ལྡན་པར་བསྐྲུན་དགོས་ཏེ། ཇི་སྐད་དུ། མ་ཕམ་བྱམས་པས། སྐུ་ནི་ནྱ་གྲོ་དྷ་ལྟར་ཆུ་ཞིང་གབ། ། ཅེས་གསུངས་པའི་དོན་དེ་བཞིན་གཤེགས་པའི་སྐུ་བྲིས་འབུར་གཉིས་ཀར་ཁྱད་པར་མེད་པ་སོར་མོ་བརྒྱ་ཉེར་ལྔ་པའི་ཚད་དུ་ཆུ་ཞེང་གབ་པར་དགོས་ཏེ། དེའང་དཔལ་དུས་ཀྱི་འཁོར་ལོ་ལས། རྒྱལ་བའི་བདག་པོ་གཙུག་ཏོར་ནས་ནི་མཛོད་སྤུའི་དབུས་སུ་ཕྱེད་དང་བཅས་པའི་ཉི་མའི་སོར་དུ་འགྱུར། དེ་ནས་མགྲིན་པའི་ཆུ་སྐྱེས་དེ་བཞིན་སྙིང་ག་དང་ནི་དེ་ནས་ལྟེ་གསང་ཆུ་སྐྱེས་དེ་བཞིན་ནོ། །
ཞབས་ཀྱི་མཐིལ་དང་རྗེ་ངར་བརླ་དང་དཔྱི་ཡང་མ་ནུ་དེ་ཉིད་དེ་ཉིད་རིག་བྱེད་རྣམས་ཀྱིས་ཏེ། ། བྲང་ཕྱེད་ཕྱེད་བཅས་ཉི་མའི་རང་དཔུང་དཔུང་ལག་རྣམས་ནི་ཁ་མིག་རྒྱལ་པོ་ཉི་མའི་ཚད་ཀྱིས་སོ། ། ཉི་ཤུ་རྩ་ལྔས་ལྷག་པའི་བརྒྱ་ཕྲག་ཅེས་སྐུའི་ཕྱེད་ཚད་རེ་ལ་སོར་མོ་ཕྱེད་བཅས་རེ་གཉིས་རེ་བསྡོམས་པ་སོར་མོ་བརྒྱ་ཉེར་ལྔ་འབྱུང་བར་བཤད་པ་དང༌། རྒྱུད་སྡོམ་པ་འབྱུང་བར། མཐིལ་ལམ་ཐལ་མོ་བཅུ་གཉིས་ཀྱི། ། ལྷ་ཡི་གཟུགས་ནི་བྲི་བར་བྱ། ། ཞེས་དང༌། ཟབ་མོ་རྡོ་རྗེ་ཅན་གྱི་ལྷ། ། ཆ་ནི་བཅུ་གཉིས་མཚན་ཉིད་དོ། ། ཞེས་པའང་ཕྱེད་བཅས་བཅུ་གཉིས་སུ་བྱས་པའི་ཚེ་དང༌།
སྨན་ལྷ་དོན་འགྲུབ་པ་དང་སྤྲུལ་སྐུ་འཕྲང་ཁ་བ་སོགས་ཀྱི་ཆ་ཚད་ལས་ཀྱང་དེ་བཞིན་གཤེགས་པའི་སྐུ་ལ་སོར་མོ་བརྒྱ་ཉེར་ལྔ་པ་ཁོ་ནར་བཤད་དོ། ། ཐིག་ཆེན་གཉིས་པོ་དེ་ལས་གཞན་པའི་བྱང་ཆུབ་སེམས་དཔའི་སྐུ་རྣམས་ལ། སྡོམ་འབྱུང་འགྲེལ་པར། མཚམས་དང་མཚམས་ལ་སོ་སོར་ཆ་ཆུང་གཉིས་གཉིས་ཆད་པར་འགྱུར་ཏེ། དེས་ན་བྱང་ཆུབ་སེམས་དཔའ་ལ་སོགས་པ་ཞི་བའི་ལྷ་རྣམས་སྐུའི་སྟོད་དང་སྐུ་སྨད་དག་གི་ཆ་ཆུང་ཕྱེད་དང་བཅས་པ་གཉིས་གཉིས་ཕྲི་བ་ལས་ཆ་ཆུང་ཉི་ཤུས་ལྷག་པ་བརྒྱའི་ཚད་ཀྱི་སྐུར་འགྱུར་རོ་ཞེས་དགོངས་པའོ། ། ཞེས་དང༌། ཡང་སངས་རྒྱས་ཀྱི་ཚད་བསྟན་པའི་རྗེས་ཐོགས་སུ་འདི་དག་ནི་རེ་ཞིག་སངས་རྒྱས་བཅོམ་ལྡན་འདས་དང་དཔལ་བདེ་མཆོག་གི་མཚན་ཉིད་དེ། བྱང་ཆུབ་སེམས་དཔའ་དཔའ་བོ་རྣམས་ཀྱིའང་འདི་དག་ཁོ་ནའོ། ། འོན་ཀྱང་ཐལ་མོ་བཅུ་རྣམས་ལའང་ཐལ་མོ་སོ་སོར་ཆ་ཆུང་ཕྱེད་ཕྱེད་དོར་ནས་ཆ་ཆུང་བཅུ་གཉིས་པའི་ཐལ་མོས་ཐལ་མོ་བཅུའི་རྣམ་བཞག་བྱའོ་ཞེས་དང༌། བསླབ་བཏུས་ལས་ཀྱང༌།
བྱང་ཆུབ་སེམས་དཔའ་རྣམས་ཀྱི་ཡང་སོར་བཅུ་གཉིས་པའི་མཐོ་བཅུ་པ་ཉིད་དོ། ། ཞེས་གསུངས་པ་རྣམས་ཀྱི་དོན་ནི། དེ་བཞིན་གཤེགས་པའི་སྐུའི་ཚད་ཇི་ལྟ་བ་བཞིན་ལས། ཁྱད་པར་ནི་ཆ་ཆུང་བཅུ་གཉིས་པའི་ཞལ་ཚད་ཀྱིས་གཞལ་བས་ཆ་ཕྲན་བརྒྱ་ཉི་ཤུ་པ་འབྱུང་བར་བསྟན་མོད། ཕྱིས་ཀྱི་མཁས་པ་ཁ་ཅིག་དེ་དག་ལ་རྟོགས་དཔྱོད་མ་ཞུགས་པ་འཕྲང་ཁ་བའི་ཆ་ཚད་ཀྱི་མཆན་བུར་དུས་འཁོར་ནས་བཤད་པའི་སོར་མོ་བརྒྱ་ཉེར་ལྔ་པ་ནི་འབུར་སྐུ་དང༌། སྡོམ་འབྱུང་ནས་བཤད་པའི་བརྒྱ་ཉི་ཤུ་པ་ནི་བྲིས་སྐུའི་དབང་དུ་བྱས་པའོ། ། ཞེས་སོགས་འབྱུང་བར་བརྟེན། དེང་སང་གི་ལྷ་བཟོ་ཕལ་ཆེར་ཆ་ཚད་ལ་ནན་ཏན་བྱེད་པ་ཉུང་ཞིང༌། ཐིག་འདེབས་ཁུལ་བྱེད་པ་རྣམས་ཀྱང་བྱང་ཆུབ་སེམས་དཔའི་ཚད་དེ་ཁོ་ནས་དེ་བཞིན་གཤེགས་པ་དང་ཡུམ་བཞི་སོགས་ལྷ་མོ་རྣམས་ཀྱི་ཚད་ལའང་འདེབས་པའི་བབ་ཅོལ་བྱེད་པ་རྣམས་ནི་ཨེ་རཎྜ་ལྟར་སྙིང་པོ་ཡོད་པ་མ་མཐོང་ངོ༌། ། ཐིག་ཆེན་གསུམ་པ་རྒྱལ་ཡུམ་ཡིད་འཕྲོག་པའི་གཟུགས་ཅན་རྣམས་ནི།
སྡོམ་འབྱུང་ལས། ཡིད་དུ་འོང་བའི་རང་གཟུགས་ནི། ། ཐལ་མོ་དགུ་པ་མངོན་པར་འདྲི། ། ཞེས་འཕགས་མ་སྒྲོལ་མ་ལ་སོགས་པ་རིགས་ཀྱི་ལྷ་མོ་རྣམས་སྐུའི་སྲིད་ཞེང་ལ་ཐལ་མོ་དགུ་པ་སྟེ། དེའང་འཇལ་བྱེད་ཞལ་ཚད་ནི་བྱང་ཆུབ་སེམས་དཔའི་སྐབས་དང་འདྲ་བ་ལས། ཁྱད་པར་ཐོད་དཔངས་མགྲིན་པ་པུས་མོ་བོལ་རྣམས་ནས་ཆ་ཕྲན་རེ་རེས་དམན་པས་བརྒྱད་ཀྱིས་ལྷག་པའི་སོར་མོ་བརྒྱ་འབྱུང་བས་སྲིད་ཚད་དང༌། མཆན་ཁུང་དང་དཔུང་ལྷུ་དང་ཕྱག་ངར་ནས་སོར་མོ་དོ་རེ་དབྲི་བས་ཞིང་གི་ཚད་ཀྱང་རྟོགས་ཏེ་ཞིབ་པར་གཞུང་དོན་ལག་ཁྲིད་བྱེད་པ་ལས་ཤེས་པར་བྱའོ། ། ཐིག་ཆེན་བཞི་པ་སྦོམ་ཐུང་གཏུམ་དྲག་ཅན་རྣམས་ནི། རྒྱུད་དེ་ཉིད་ལས། ཁྲོ་བོ་ཁྲོ་མོ་དབང་ཕྱུག་མ། །
བྲན་པོ་བྲན་མོ་ཅི་བགྱི་མ། ། དྲག་ཅིང་འཇིགས་པའི་གཟུགས་རྣམས་ནི། ། ཐལ་མོ་བརྒྱད་པ་རྣམ་པར་འདྲི། ། ཞེས་འབྱུང་ཞིང་འགྲེལ་པར་གདན་གྱི་མཐའ་ནས་སྐྲའི་ཞགས་པའི་བར་དུ་ཤེས་པར་བྱའོ། ། ཞེས་ཐུང་ཞིང་སྦོམ་པ་གསུས་པ་འཕྱང་བ་ཁྲོ་བོ་གཤིན་རྗེ་མཐར་བྱེད་ལ་སོགས་པ་ནི་ཐལ་མོ་བརྒྱད་དུ་བཤད་པ་ལྟར་ཏེ་འདི་དག་ལག་ལེན་དུ་འདེབས་པའི་ཚུལ་བཤད་པར་བྱ་བ་མང་དུ་མཆིས་མོད། ཡི་གེ་མངས་ཀྱིས་དོགས་པས་གོང་འོག་ཀུན་དུ་མ་སྤྲོས་སོ། ། ཐིག་ཆེན་ལྔ་པ་མིའུ་ཐུང་ལྟར་ཁྲོས་པ་རྣམས་ནི། ཀྲི་ཡ་ས་མུཙྪར། རཱ་ཧཱུ་ལ་དང་མིའུ་ཐུང་དང་ཚོགས་ཀྱི་བདག་པོ་རྣམས་ནི་མཐོ་ལྔ་པར་བྱའོ། ། ཞེས་གསུངས་པའི་དོན་ལག་ཏུ་བླང་བའི་རིམ་པར་སྲིད་ཞེང་མཉམ་པར་སོར་མོ་དོན་གཉིས་པར་བཤད་པ་ལྟར་ཏེ།
ཇི་སྐད་དུ། བརྐྱང་བསྐུམ་སྐྱེད་འཕྲི་མཁས་པས་ཉམས་དང་སྦྱར། ། ཞེས་འབྱུང་བ་ལྟར་འགྱིང་སྟབས་ལ་སོགས་པའི་དབྲི་བསྐྱེད་དགོས་པ་མཁས་པའི་ཉམས་དང་སྦྱར་ཚུལ་ཤེས་པར་བྱའོ། ། ཐིག་ཆེན་དྲུག་པ་ཉན་རང་སོགས་མིའི་ཚད་ལ། དྲི་མེད་འོད་ལས། དེ་ཉིད་སེམས་ཅན་རྣམས་ཀྱི་ཁྲུ་བཞི་སྟེ། ། མི་རྣམས་ཀྱི་ནི་སོར་མོ་དགུ་བཅུ་རྩ་དྲུག་གོ ། སྟེང་དང་འོག་ཏུ་ནི་སོར་བརྒྱད་ཅུ་རྩ་བཞི་སྟེ་དེ་ལྟར་མི་རྣམས་ནི་མཚན་དང་མི་ལྡན་པའོ་ཞེས་པ་སྟེ། དེའང་ཉན་ཐོས་རྣམས་ནི་བྱང་ཆུབ་སེམས་དཔའི་ཚད་ལྟར་བཤད་པའང་ཡོད་ཅིང༌། ལག་ལེན་ལའང་དེ་ལྟར་བྱས་པ་མཐོང་ཞིང༌།
རང་རྒྱལ་ནི་མིའི་ཚད་དུ་བྱེད་པའང་བཤད་པ་ཡོད་དོ། ། དེ་ལྟ་བུའི་ཚད་དང་མི་ལྡན་པའི་རྟེན་ལ་རབ་གནས་འཆགས་པར་མ་གསུངས་པས་བྲིས་འབུར་གྱི་སྐུ་གང་ལའང་སོ་སོའི་སྐབས་ནས་བཤད་པའི་རང་རང་གི་ཚད་དང་མཐུན་པ་ཉིད་བྱ་བ་ཤིན་ཏུ་གལ་ཆེ་མོད། དེ་དག་གི་ལག་ཁྲིད་ཕལ་ཆེར་ཁོ་བོ་ཅག་གི་སློབ་བུར་གྱུར་པ་དྲུང་ཡིག་ཤཱཀྱ་ཆོས་འཕེལ་དང་ལྷ་དཔོན་ལྷ་དགའ་གཉིས་ལ་གོམས་འདྲིས་ཅུང་ཟད་སོང་བ་ཡོད་པ་དེ་གཉིས་འགོ་དཔོན་དང་ཁ་ཏ་བར་བསྐོས། གཙང་ཁང་གི་ཐུབ་ཆེན་གསུམ་གྱིས་གཙོས་པའི་ལྡེར་བཟོ་བ་ཐམས་ཅད་དབུས་ལྷ་ཞི་བ་རྡོ་རྗེ་ཅན་བཏང་ནས་བཞེང་དུ་བཅུག་པར། ཐོག་མའི་རྨང་འདིང་བ་ནས་རྟེན་བཞེང་གི་བྱ་བ་མཐར་ཕྱིན་པའི་བར་ལ་གེགས་དང་བར་ཆད་ཅི་ཡང་མ་བྱུང་བར། མཁན་ཆེན་དམ་པའི་ཐུགས་བཞེད་ཀྱི་བཀོད་པ་ཇི་ལྟར་གནང་དོན་ལྟར་གྲུབ་པ་ནི། སྐྱབས་མཆོག་ཐུགས་རྗེའི་བདག་ཉིད་ཆེན་པོ་ཉིད་ནས་དཀོན་མཆོག་གསུམ་གྱི་ཐུགས་རྗེ་བསྐུལ་བ་དང༌། བསྟན་སྲུང་དབང་པོ་རྣམས་ཀྱི་བསྒོས་པའི་ཕྲིན་ལས་བྲན་བཞིན་དུ་བསྒྲུབས་པར་གདོན་མི་ཟ་བ་ཉིད་དོ། ། སྨྲས་པ། ས་གཞི་བསླངས་སྦྱངས་བཟུང་དང་བསྲུངས་པ་དེར། །
སྣ་ཚོགས་ལས་པས་ལེགས་བརྩིགས་གཙུག་ལག་ཁང༌། ། དེ་ནང་མཁས་པའི་གཞུང་གི་ཐིག་ཁོང་ལས། ། ཕྱུང་བའི་ལྷ་ཚོགས་སྐུ་བརྙན་ཕྲེང་བ་བསྟར། ། ཞེས་ཡིད་ལྷུང་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བྱ་བ་ལས། དེར་ཇི་ལྟར་བསྐྲུན་པའི་ཚུལ་བསྙད་པའི་སྐབས་ཏེ་གཉིས་པའོ།། །། གསུམ་པ་རྟེན་དང་བརྟེན་པའི་བཞུགས་བྱང་ལ། བྲིས་འབུར་གཉིས་ལས། ཐོག་མར་གཙུག་ལག་ཁང་གི་དངོས་གཞི་ཀ་བ་སུམ་ཅུ་ཡོད་པའི། གཙང་ཁང་གི་སྒོ་ཡི་གཡས་ལོགས་ཀྱི་གཙོ་བོ་སྟོན་མཆོག་ཐུབ་པའི་དབང་པོ་ཉན་ཐོས་མཆོག་བརྒྱད་དང་བཅས་པ། སྒོ་འགྲམ་གཡོན་ངོས་ཀྱི་གཙོ་བོ་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོ་ལ་སོ་ཐར་སྡོམ་བརྒྱུད་ཀྱི་བླ་མས་བསྐོར་བ།
དེ་ལས་གཞན་པའི་གཙུག་ལག་ཁང་གི་སྒོ་འགྲམ་གཡས་གཡོན་གྱི་ཞིང་ཁམས་གཉིས་མིན་པའི་གཡས་གཡོན་གྱི་གྱང་ལོགས་ཐམས་ཅད་དུ་འཕགས་པའི་ཡུལ་གྱི་སྙན་དངགས་མཁན་ཆེན་པོ་ཆོས་རྒྱལ་དགེ་བའི་དབང་པོ་ཡབ་སྲས་ལ་རྨི་ལམ་དུ། དེ་བཞིན་གཤེགས་པས་བསྐུལ་ནས་བརྩམས་པའི་བསྟན་བཅོས། སངས་རྒྱས་ཀྱི་རྟོགས་བརྗོད་དཔག་བསམ་འཁྲི་ཤིང་གི་ཡལ་འདབ་བརྒྱ་དང་བརྒྱད་ཀྱིས་བསྟན་པ་གཟུགས་བཀོད་རི་མོའི་ལམ་དུ་ལེགས་པར་དྲངས་པས་ཁྱབ་པར་བྱས། སྒོ་འགྲམ་གཡས་སུ་བསྟན་སྲུང་རྡོ་རྗེ་གུར་མགོན་འཁོར་བཅས་དང༌། དཔལ་མགོན་བྲམ་གཟུགས་ཡུམ་ཆེན་བཞི་བཅས་དང༌། དུར་ཁྲོད། དམག་ཟོར། ལས་ཀྱི་གཤིན་རྗེ། དཀར་བདུད་ཕུར་སྲུང་གཉིས་རུ་འདྲེན་སྡེ་བཞི་དང་བཅས་པས་བསྐོར་བ། གཡོན་ལོགས་སུ་གཏེར་བདག་རྣམ་མང་ཐོས་སྲས་ལ་གནོད་སྦྱིན་རྟ་བདག་བརྒྱད་དང༌།
རྨུགས་འཛིན་སེར་ནག དཀར་དམར། ནོར་རྒྱུན་མ་བཅས་དང༌། མཁན་ཆེན་ཆོས་ཀྱི་རྒྱལ་པོ་དཔོན་སློབ། ས་སྐྱོང་བསྟན་པའི་སྦྱིན་བདག་དྲལ་ལྕམ་ལྷ་སྲས་སྐུ་འཁོར་བཅས་པའི་གཟུགས་བཀོད་བཅས་དང༌། གཙུག་ལག་སྒོ་གོང་དུ་དམར་པོ་སྐོར་གསུམ་དང་དམར་མོ་སྐོར་གསུམ། གཞན་ཐམས་ཅད་ཀྱི་སྟེང་གི་ནམ་མཁའ་ལ་འཕགས་བོད་ཀྱི་བླ་མ་ཕལ་ཆེར་དང༌། ཡི་དམ་རྒྱལ་བ་སྲས་བཅས་ཀྱི་རིགས་མང་དུ་བཞུགས་པ་དང༌། རྒྱ་མཐོངས་ཀྱི་ཕུགས་ལོགས་གཙོ་བོ་རྡོ་རྗེ་འཆང༌། ས་སྐྱ་པ་ཆེན་པོ།
ས་སྐྱ་པཎྜི་ཏ། གཡས་ལོགས་སུ་རྡོ་རྗེ་འཆང་ཀུན་དགའ་བཟང་པོ། གཡོན་ལོགས་སུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པ་སྟེ། ལྔ་པོ་དེ་དག་ལ་ལམ་འབྲས་བླ་མ་བརྒྱུད་པས་བསྐོར་བ། གཡས་མཐར་དཔལ་མགོན་འཕགས་པ་ཀླུ་སྒྲུབ་ལ་རྒྱན་དྲུག་མཆོག་གཉིས་ཇོ་བོ་ཡབ་སྲས། བཙོང་ཁ་པ་དང༌། རྒྱལ་དབང་ལྔ་པ་བཅས། གཡོན་མཐར་སློབ་དཔོན་པདྨ་འབྱུང་གནས་ལ། བོད་ལ་བཀའ་དྲིན་ཆེ་བའི་བླ་མ་རྣམས་ཀྱིས་བསྐོར་བའོ། ། གཙང་ཁང་ནང་གི་མདུན་ངོས་ཀྱི་ལོགས་བྲིས།
གཡས་ཀྱི་གཙོ་བོ་སྒྲོལ་དཀར་ཚེ་སྦྱིན་མ་འཇིགས་བརྒྱད་སྐྱོབ་པའི་སྒྲོལ་མས་བསྐོར་བ། གཡོན་ལོགས་གཙོ་བོ་རྣམ་རྒྱལ་མ་ལ་ལྷ་བརྒྱད་ཀྱིས་བསྐོར་བ་དང༌། སྒོ་གོང་གཙོ་བོ་ཚེ་དཔག་ཏུ་མེད་པ་སྟེ་གསུམ་གའི་འཁོར་དུ་ཚེ་དཔག་མེད་དང༌། ཚེ་སྦྱིན་སྒྲོལ་མ་སོགས་ཚེའི་ལྷ་ཚོགས་རྣམས་ཀྱིས་བསྐོར་བའོ། ། གཙུག་ལག་ཁང་གི་ཕྱི་རོལ་སྒོ་ལོགས་གཡས་གཡོན་དུ་མི་གཡོ་བ་དང༌། བགེགས་མཐར་བྱེད་གཉིས། འགྲམ་གཡས་གཡོན་དུ་སྒོ་སྲུང་རྒྱལ་ཆེན་བཞི། སྒོའི་མདུན་ལོགས་གཡས་གཡོན་དུ་འདུལ་བ་ནས་བཤད་པའི་སྲིད་པའི་འཁོར་ལོ་ཆ་ལྔ་པ། བསྟན་མ་བཅུ་གཉིས། རྡོ་རྗེ་གཡུང་དྲུང་སོགས་གཞི་བདག་འགའ་རེ་རྣམས་སོ། །
མགོན་ཁང་ནང་ལོགས་ངོས་གཞི་ནག་པོའི་སྟེང་དུ། ཡི་དམ་དང་མགོན་པོའི་བླ་མ་བརྒྱུད་པ་ཐོར་བུ་དང༌། ལས་བྱེད་ཤན་པའི་གཟུགས་བཀོད་སྤྱན་གཟིགས་འགའ་རེ་རྣམས་དང་བཅས་པ་ནི་ལོགས་བྲིས་སོ། ། གཉིས་པ་འབུར་སྐུ་ལ། གཙང་ཁང་གི་གཙོ་ཆེན་ཐུབ་དབང་བདུད་འདུལ་ཅན་སྐུ་ཚད། གདན་ཁྲི་ལ་མཐོ་ཚད་བདུན། སྐུ་དངོས་མཐོ་ཚད་བཅུ་གསུམ་ཡོད་པར་རྒྱབ་ཡོལ་རྒྱན་དྲུག་དང༌། ཉན་ཐོས་མཆོག་ཟུང་གཉིས་བཅས། དེའི་གཡས་སུ་སངས་རྒྱས་མར་མེ་མཛད་དང༌། གཡོན་དུ་སངས་རྒྱས་བྱམས་པ་གཉིས་སྐུ་དངོས་ལ་མཐོ་ཚད་བཅུ་རེ་ཡོད་པ།
ལྷ་ཆེན་དེ་གསུམ་གྱི་མདུན་ཕྱོགས་གཡས་གཡོན་དུ་བླ་མ་བཅོམ་ལྡན་འདས་རིན་ཆེན་འབྱུང་ལྡན། ཚེ་དཔག་ཏུ་མེད་པ། ཤར་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པ་སྐུ་ཚད་ཆེ་ཙམ་ཡོད་པ། གྱང་ངོས་བར་མཚམས་རྣམས་སུ་བྲག་རིའི་ཁྲོད་དུ་བཞུགས་པའི་སངས་རྒྱས་རྣམ་གཟིགས། གཙུག་ཏོར་ཅན། ཐམས་ཅད་སྐྱོབ། འཁོར་བ་འཇིག གསེར་ཐུབ། སྨན་བླ། འོད་དཔག་མེད་རྣམས་མཐོ་ཚད་རེ།
གཡས་གཡོན་གྱི་ལོགས་གཉིས་སུ་བྲག་རི་བཀོད་ལེགས་ཀྱི་ཁྲོད་དུ་བཞུགས་པའི་འཕགས་པ་གནས་བརྟན་བཅུ་དྲུག དྷརྨ་ཏཱ། ཧ་ཤང༌། རྒྱལ་ཆེན་བཞི་དང་བཅས་པའི་སྐུ་བརྙན་རྣམས་བཞུགས། གཙུག་ལག་ཁང་གི་ཕུགས་སུ་རྡོ་རྗེ་འཆང་ཀུན་དགའ་བཟང་པོའི་སྐུ་རྣམས་བཞུགས་སོ། ། དེ་རྣམས་ལ་ནང་རྟེན་ཁྱད་པར་ཅན་བཞུགས་ཚུལ་རག་པ་ཙམ་བརྗོད་ན། གཙོ་བོ་ཐུབ་ཆེན་གྱི་དབུ་ལ་དེ་བཞིན་གཤེགས་པའི་འཕེལ་གདུང་རིན་པོ་ཆེའི་ཟ་མ་ཏོག་ཏུ་བཞུགས་པ། ཆོས་སྐུའི་རིང་བསྲེལ་ལ་དབུ་ནས་མགྲིན་པའི་བར་ལྷུན་གྲུབ་སྟེང་འདི་ཉིད་ཀྱི་གཟུངས་པར་ལས་འབྱུང་བ་ལྟར། བླ་མ་བརྒྱུད་པའི་མཚན་གཟུངས་རྣམས་ཀ་ནས་ཆའི་བར་སྡེ་ཚན་སུམ་ཅུ་ཐམ་པ་ཚར་གསུམ་རེ། མགྲིན་པ་ནས་ཐུགས་ཀའི་བར་དུ་རྒྱུད་སྡེ་གོང་མའི་གཟུངས་སྡེ་ཚན་ལྔར་བྱས་པ་ཆ་བཅུ།
ཐུགས་ཀའི་སྨད་ནས་ལྟེ་བ་ཡན་ཆད་དུ་རྒྱུད་སྡེ་འོག་མའི་གཟུངས་སྡེ་ཚན་ལྔར་བྱས་པ་ཚར་བརྒྱད། དེ་དག་གི་སྟོད་སྨད་ཀུན་དུ་གཟུངས་ཆེན་སྡེ་ལྔར་གྲགས་པ་གཙུག་ཏོར་རྣམ་རྒྱལ། གཙུག་ཏོར་དྲི་མེད། གསང་བ་རིང་བསྲེལ། བྱང་ཆུབ་རྒྱས་འབུམ། རྟེན་འབྲེལ་སྙིང་པོ་རྣམས་ཚར་བཅུ། མདོ་གཟུངས་སྐོར་སྡེ་ཚན་སྔར་བྱས་པ་ཚར་བདུན། སྐྱིལ་ཀྲུང་མན་ཆད་དུ་ཆོས་སྐྱོང་དང་ནོར་ལྷའི་སྐོར་སྡེ་ཚན་བཅུ་པོ་བཞི་རེ་དང༌། བཀྲ་ཤིས་སྨོན་ལམ་སྐོར་སྡེ་ཚན་བཅུ་པོ་ཚར་ལྔ་རེ། བསྟན་པ་རྒྱས་པའི་འདོད་གསོལ་ཚར་བདུན་དང༌།
དབུས་སུ་སྲོག་ཤིང་ལ་འདྲི་འཇུག་གི་གཟུངས་རྣམས་རྒྱས་པར་བྲིས་ནས་སྲོག་ཤིང་དང་གཟུངས་དེ་དག་ཐམས་ཅད་དར་གོས་སེར་པོའི་ན་བཟའ་དང་བཅས་ཏེ་བཞུགས། རྒྱ་བོད་ཀྱི་པཎྜི་ཏ་ལོ་ཙཱ་བ་མཁས་བཙུན་གྲུབ་པའི་བླ་མ་གོང་མ་རྣམས་ཀྱི་སྤུར་ཐལ། སྤུར་རས། སྐུ་བལ། ཚེམས་དང་ཕྱག་སེན། སྐུ་མཚལ། དབུ་ཞྭ། ན་བཟའ་ལ་སོགས་པའི་སྐུ་ཆས་རྣམས་དཔལ་ས་སྐྱ། ཨེ་ཝཾ་ཆོས་ལྡན་སོགས་ཀྱི་རྟེན་འདམ་དཔེ་བྲལ་མའི་དཀར་ཆག་རྒྱས་པ་འོག་ཏུ་བཤད་པ་ལྟར་གསར་བྱུང་ཅུང་ཟད་མིན་པ་དེར་གསལ་བ་ལྟར་དང༌། གཞན་ཡང་གཙང་པཎ་ཆེན།
རྒྱལ་དབང་ཐམས་ཅད་མཁྱེན་པ། སྡེ་དགེ་ས་སྐྱོང་རིམ་བྱོན་རྣམས་ཀྱི་ཕྱག་ནས་བརྒྱུད་དེ་འོངས་པའི་རྟེན་འདམ་བྱིན་རླབས་དཔེ་ཟླ་དང་བྲལ་པའི་རིགས་རྣམས་ཕྱོགས་གཅིག་ཏུ་བསྡེབས་པའི་འཇིམ་པ་ལས་གྲུབ་པའི་སྐུ་བརྙན། བླ་མ་ཡི་དམ་སངས་རྒྱས་བྱང་སེམས་བསྟན་སྲུང་ནོར་ལྷ་རྣམས་ཀྱི་སྐུ་པར་བརྒྱབ་པ་དང༌། སཱཙྪ་བཅས་ཁྱོན་བསྡོམས་པ་བཞི་བཅུ་ཞེ་གསུམ་ཙམ་ལ་གསེར་དངུལ་གྱི་རྩི་ཚོན་གསོལ་བ་ན་བཟའ་དང་བཅས་པ་རྣམས་དང༌། བྱིན་རྟེན་རིལ་བུའི་རིགས་ལ་ས་སྐྱའི་གོང་མ་ལྔ་སོགས་སྐྱེས་ཆེན་རིམ་བྱོན་རྣམས་ཀྱིས་བསྒྲུབས་པའི་དམ་རྫས་རིལ་བུའི་རིགས་དང་ཚེ་སྒྲུབ་ཀྱི་རིལ་བུའི་རིགས་སོགས་བཞུགས་གྲངས་ཞིབ་པ་གཤམ་གསལ་ལྟར་འདིར་རེ་རེ་ནས་འདྲི་བ་ཡི་གེས་ངལ་གྱིས་དོགས་པས་མ་བྲིས་སོ། ། དེ་དག་ནི་སྐུའི་དབུ་ནས་མགྲིན་པ་དང་ཐུགས་ཀའི་སྟོད་ཡན་ཆད་བཞུགས་སུ་གསོལ། གཞན་ཡང་སྐྱེ་བདུན་གྱི་ཤ་དང༌། སྔགས་འཆང་བསོད་ནམས་རིན་ཆེན་པའི་དབུ་ཞྭ་སྒང་པོ་རྣམས་ཀྱང་དེར་བཞུགས། ཐུགས་ཀར་ཁྱད་པར་གྱི་འདོད་གསོལ་གསེར་གྱིས་བྲིས་པ། ཛྷཻ་ཆིམ་ལས་གྲུབ་པའི་ཐུབ་དབང་སྐུ་བྱིན་ལྡན།
ལི་སེར་ལས་གྲུབ་པའི་ཤར་ཆེན་ཤེས་རབ་འབྱུང་གནས་སྐུ་རྒྱ་ནག་མ། གསེར་ཟངས་ལས་གྲུབ་པའི་རྡོ་རྗེ་འཆང་བཟོ་ལེགས། ལྗོན་དམར་ལས་གྲུབ་པའི་འོད་དཔག་མེད་ཀྱི་སྐུ། གསེར་ཟངས་ལས་གྲུབ་པའི་སྒྲོལ་མ་བཟོ་ལེགས། འཁར་བའི་ཐུབ་སྐུ། ཙནྡན་དམར་པོ་ལས་གྲུབ་པའི་སློབ་དཔོན་པད་འབྱུང༌། བཀའ་གདམས་མཆོད་རྟེན་རྒྱ་ནག་མ་བྱིན་ལྡན། ལི་དམར་ལས་གྲུབ་པའི་གུར་མགོན་རྣམས་བཞུགས། སྐུ་རྐེད་ནས་སྐྱིལ་ཀྲུང་གི་སྟོད་ཆ་ཡན་ཆད་ལ། ཤེར་ཕྱིན་བརྒྱད་སྟོང་པ་བི་ཝརྟ་ཅན་དང༌།
མདོ་རྒྱུད་ཀྱི་བཀའ་ཉེ་བར་མཁོ་བ་བསྡུས་པའི་གླེགས་བམ། ལམ་འབྲས་བླ་མ་བརྒྱུད་པའི་རྣམ་ཐར་གླེགས་བམ་གསུམ་དར་གོས་ཀྱི་ན་བཟའ་དང་བཅས་ཏེ་བཞུགས་སོ། ། གདན་ཁྲིའི་ནང་དུ་མཁན་ཆེན་སངས་རྒྱས་ཕུན་ཚོགས་དང་མཁན་ཆེན་བཀྲ་ཤིས་ལྷུན་གྲུབ་པ་དག་གིས་རྟགས་ཐོན་དུ་བསྒྲུབས་པའི་གནོད་སྦྱིན་འཁོར་ལོ་དང༌། ཡང་གནོད་སྦྱིན་འཁོར་ལོ་གསེར་གྱིས་བྲིས་པ་དང་པར་བརྒྱབ་པ་རྣམས་དང༌། མགོན་དཀར་གྱི་གཏེར་བུམ་གསུམ། གཞན་ཡང་གནོད་སྦྱིན་གྱི་བང་མཛོད་དར་གོས་དང༌། རིན་པོ་ཆེའི་རིགས་དཀར་མངར་ཤིང་ཐོག་གི་རིགས་འབྲས་སོགས་འབྲུ་སྣ་ཚོགས་རྣམས་སོ་སོར་རས་ཀྱི་ཁུག་མར་བླུགས་པ་མང་པོ་དང༌། འཕགས་ཡུལ་གྱི་ས་སྣ། བལ་ཡུལ་མཆོད་རྟེན། གངས་ཏི་སེ།
ཙ་རི་ཏྲ། བོད་ཀྱི་གནས་ཆེན་རྣམས་དང༌། རྒྱ་ནག་གླང་ཆེན་འགྱིང་རི་སོགས་ཀྱི་ས་སྣ་དང༌། བཟང་སྨན་རིགས་ཀྱི་ཁྲོབ་དང་ཕྱེ་མ་རྣམས་ཀྱིས་ཁེངས་པར་བཀང་ངོ༌། ། གཡས་ཀྱི་གཙོ་ཆེན་མར་མེ་མཛད་དང་གཡོན་གྱི་བྱམས་ཆེན་རྒྱལ་བའི་སྐུ་གཉིས་ཀྱི་དབུའི་ནང་དུ་དེ་བཞིན་གཤེགས་པའི་འཕེལ་གདུང་དང༌། སྟོད་སྨད་ཀུན་དུ་ཆོས་སྐུའི་རིང་བསྲེལ་དང༌། གནོད་སྦྱིན་འཁོར་ལོ་ཡན་ཆད་ཀྱི་གཟུངས་རྣམས་དང༌། བྱིན་རྟེན་ཁྱད་འཕགས་རྣམས་ལས་བཏབ་པའི་སྐུ་བརྙན་གྱི་རིགས་དང༌། དམ་རྫས་བདུད་རྩི་རིལ་བུ་སོགས་རིལ་བུའི་རིགས་བཞུགས་ཚུལ་ཕལ་ཆེར་ཐུབ་དབང་གི་སྐུའི་ནང་བཞུགས་པ་ལྟར་དང༌། དམིགས་བསལ་མར་མེ་མཛད་ཀྱི་སྐུའི་དབུ་ནང་དུ་ལི་སེར་ལས་གྲུབ་པའི་འཕགས་པ་རིན་པོ་ཆེའི་སྐུ་རྒྱ་བཟོ་ཁྱད་འཕགས།
ཐུགས་ཀར་གསེར་ཟངས་ལས་གྲུབ་པའི་ཐུབ་དབང་སྐུ་པྲོག་ཞུ་ཅན་དང་སྒྲོལ་ལྗང༌། བཀའ་གདམས་གདུང་རྟེན་རྒྱ་བཟོ་ལེགས་པ། མདོ་སྡེ་བསྐལ་བ་བཟང་པོ། མདོ་རྒྱུད་ཀྱི་བཀའ་ཉེ་བར་མཁོ་བ་བསྡུས་པའི་གླེགས་བམ་རྣམས་བཞུགས་སོ། ། བྱམས་ཆེན་རྒྱལ་བའི་སྐུའི་ནང་དུ་རྒྱ་ལི་ལས་གྲུབ་པའི་ཐུབ་དབང་སྐུ། གསེར་ཟངས་ལས་གྲུབ་པའི་ཐུབ་དབང་དང་སྒྲོལ་ལྗང༌། བཀའ་གདམས་གདུང་རྟེན་རྒྱ་བཟོ་ལེགས་པ། མཁན་ཆེན་དཔལ་ལྡན་ཆོས་སྐྱོང་བའི་དབུ་ཞྭ་སྒང་པོ། མདོ་རྒྱུད་ཀྱི་བཀའ་ཉེ་བར་མཁོ་བ་བསྡུས་པའི་གླེགས་བམ། གཞན་གནོད་སྦྱིན་བང་མཛོད་ཀྱི་རིན་པོ་ཆེ་འབྲུ་རིགས་སོགས་སྔར་ཐུབ་ཆེན་གྱི་སྐབས་ལྟར་རྒྱས་པར་བཞུགས་སོ། །
སྔོན་གྱི་དེ་བཞིན་གཤེགས་པ་ལྔ་དང༌། སྨན་བླ། འོད་དཔག་མེད། སྟོན་པའི་ཉན་ཐོས་མཆོག་གཉིས། འཕགས་པ་གནས་བརྟན་བཅུ་དྲུག ཧ་ཤང༌། དྷརྨ་ཏཱ། རྒྱལ་ཆེན་བཞི་རྣམས་ཀྱི་ནང་གཟུངས་ལ། ཆོས་སྐུའི་རིང་བསྲེལ། གཟུངས་པར་རྒྱས་པ་གནོད་སྦྱིན་འཁོར་ལོ་བཅས་ཆ་རེ།
གང་དུ་སྨོས་པའི་རྟེན་འདམ་ལས་གྲུབ་པའི་བླ་མ་ཡི་དམ་སོགས་ཀྱི་སྐུ་ལྔ་རེ། དམ་རྫས་རིལ་བུའི་རིགས་དང༌། བླ་མ་གོང་མ་རྣམས་ཀྱི་སྐུ་བལ་ན་བཟའ་སོགས་བྱིན་རྟེན་རྣམས་རྒྱས་པ་བཞུགས་སོ། ། བླ་མ་བཅོམ་ལྡན་འདས་རིན་ཆེན་འབྱུང་ལྡན་དང་ཚེ་དཔག་ཏུ་མེད་པ། མཁན་ཆེན་རྡོ་རྗེ་འཆང་རིན་ཆེན་མི་འགྱུར་རྒྱལ་མཚན་པ་གསུམ་གྱི་སྐུ་བརྙན་དང༌། གཙུག་ལག་ཁང་གི་རྗེ་རྡོ་རྗེ་འཆང་ཀུན་དགའ་བཟང་པོའི་སྐུ་བརྙན་རྣམས་ཀྱི་ནང་རྟེན་དུ་ཆོས་སྐུའི་རིང་བསྲེལ་རྒྱས་པ་ཆ་མང་པོ་བསྟན་པ་རྒྱས་པའི་འདོད་གསོལ་གསེར་གྱིས་བྲིས་པ་དང༌། གནོད་སྦྱིན་འཁོར་ལོ་རྗེ་རྡོ་རྗེ་འཆང་ཀུན་དགའ་བཟང་པོ་པ་དང༌། གོང་མ་རིན་པོ་ཆེ་ངག་དབང་ཀུན་དགའ་བློ་གྲོས་པས་བསྒྲུབས་པའི་གནོད་སྦྱིན་འཁོར་ལོ་དང༌། སྐུ་དེ་དག་གི་ཐུགས་ཀར་ཛྷཻ་ཆིམ་ལས་གྲུབ་པའི་ཐུབ་དབང་གི་སྐུ། ཚེ་དཔག་མེད་ཀྱི་གསེར་སྐུ།
སྤྱན་རས་གཟིགས་ཕྱག་བཞི་པ་ལི་མ། ས་སྐྱ་གོང་མ་རིན་པོ་ཆེ་ནས་གནང་བའི་ཐུབ་དབང་གསེར་སྐུ་རབ་གནས་ཅན་ལ། གོང་མ་ཉིད་ནས་འདོད་གསོལ་དམིགས་བསལ་གནང་བས་དཀྲིས་པ་ཕྱག་རྒྱས་བཏབ་པ་དང༌། སྐུའི་ལྟོ་བར་དམར་པོ་སྐོར་གསུམ་གྱི་སྐུ་བརྙན་ས་སྐྱ་གོང་མ་ཉིད་ཀྱིས་ཕྱག་བསྟར་མཛད་པ་དང༌། དེ་ཉིད་ཀྱིས་བསྒྲུབས་པའི་དམར་པོ་སྐོར་གསུམ་གྱི་འཁོར་ལོ་བྱིན་རླབས་ཀྱི་གཟི་འོད་འབར་བའི་ཡིད་བཞིན་ནོར་བུ་ལྟ་བུ་རྣམས་བཞུགས་སོ། ། ངོར་ཆེན་རྡོ་རྗེ་འཆང་ཀུན་དགའ་བཟང་པོ་པའི་སྐུ་བརྙན་གྱི་ནང་དུ་ཆོས་སྐུའི་རིང་བསྲེལ་དང་བྱིན་རླབས་རྟེན་གྱི་རིགས་གོང་གསལ་ལྟར་དང༌། ཁྱད་པར་དུ་ཐུབ་དབང་སྐུ་དང༌། སྒྲོལ་མ་དཀར་མོ་ལི་ལས་གྲུབ་པ། གསེར་ཟངས་ལས་གྲུབ་པའི་ཀུན་དགའ་བཟང་པོའི་སྐུ། ལྗོན་དམར་ལས་གྲུབ་པའི་ཛམྦྷ་ལ་སེར་པོ་སྒྲོས་ལེགས།
བསྐལ་བཟང་རྒྱན་ཕྲེང༌། འཇམ་དཔལ་མཚན་བརྗོད། སྡུད་པ་སོགས་ཡོད་པའི་པོད་ཆུང་རྣམས་བཞུགས་སོ། ། མགོན་ཁང་རྟེན་གྱི་གཙོ་བོ་རྡོ་རྗེ་གུར་མགོན་མཐོ་བདུན་གྱི་ཚད། གཡས་གཡོན་དུ་དཔལ་མགོན་བྲམ་གཟུགས། ཨེ་ཀ་ཛཱ་ཊཱི། ལྷ་མོ་འདོད་ཁམས་དབང་མོ། དམག་ཟོར་མ། ལས་མགོན་ལྔ། དུར་ཁྲོད་ཡབ་ཡུམ།
གནོད་སྦྱིན་བེག་ཙེའི་སྐུ་བརྙན་རྣམས་ཁྲུ་ཚད་རེ་ལ་ནང་རྟེན་ཆོས་སྐུའི་རིང་བསྲེལ་ཚར་མང་པོ་དང༌། ཁྱད་པར་ཆོས་སྲུང་ནོར་ལྷའི་གཟུངས་ཚར་ཤིན་ཏུ་མང་པོ་དང༌། བྱིན་རྟེན་ཁྱད་འཕགས་ཀྱི་རིགས་བཞུགས་པ་རྣམས་འོག་ཏུ་འབྱུང་བ་ལྟར་དང༌། ཁྱད་པར་མགོན་ཆེན་སྐུའི་དབུ་ནང་དུ་དེ་བཞིན་གཤེགས་པའི་འཕེལ་གདུང༌། ཐུགས་ཀར་ཙནྡན་དཀར་པོ་ལས་གྲུབ་པའི་མགོན་སྐུ་མཁན་ཆེན་སངས་རྒྱས་ཕུན་ཚོགས་ཀྱི་ཐུགས་དམ་རྟེན་ཁྱད་འཕགས། ཁའུ་རྡོ་ནག་ལ་བྲམ་གཟུགས་ཀྱི་སྐུ་བྲིས་པ། གནམ་ལྕགས་རྡོ་རྗེ་གཏེར་མ་འཁྲུལ་མེད། བསྟན་པ་རྒྱས་པའི་འདོད་གསོལ་ཐུན་མོང་མ་ཡིན་པ་རྣམས་དང༌། མགོན་ཆེན་གྱི་སྐུ་རྒྱབ་གྱང་གསེབ་ཏུ་མགོན་དཀར་ཡིད་བཞིན་ནོར་བུའི་གཏེར་བུམ། ཛམྦྷ་ལ་དཀར་པོ་འབྲུག་ཞོན་གྱི་གཏེར་བུམ།
གྲྭ་པ་མངོན་ཤེས་ནས་བརྒྱུད་པའི་ཛམྦྷ་ལ་དམར་པོའི་གཏེར་བུམ་རྣམས་རྟགས་ཐོན་དུ་བསྒྲུབས་པ་རྣམས་བཞུགས་སོ། ། གོང་དུ་སྨོས་སོ་ཅོག་གི་སྐུ་རྟེན་ཆེ་ཆུང་ཐམས་ཅད་དུ་ཁྱབ་པར་བཞུགས་པ་ལ། དཔལ་ས་སྐྱ་ངོར་སྡེ་དགེ་རིམ་བྱོན་གྱི་ཐུགས་དམ་རྟེན་དུ་བཞུགས་པ་རྣམས་ཕྱོགས་གཅིག་ཏུ་བསྡེབས་པའི་རྟེན་འདམ་དཔེ་བྲལ་མར་གྲགས་པའི་ནང་དུ་བྱིན་རྟེན་ཇི་ལྟར་འདུས་པའི་ཚུལ་སོ་སོར་བཤད་ན། བྱང་ཆུབ་སེམས་དཔའ་ཆོས་འཕགས་ཀྱི་ཚེམས། སློབ་དཔོན་རིན་པོ་ཆེ་པདྨ་འབྱུང་གནས་དང་ཡེ་ཤེས་མཚོ་རྒྱལ་གྱི་ཕྱག་བྲིས་ཀྱི་གཏེར་ཤོག་ཚལ་བུ། སློབ་དཔོན་ཆེན་པོ་ཉིད་ཀྱི་ཤངས་མཚལ། ཇོ་བོ་རྗེ་དཔལ་ལྡན་ཨ་ཏི་ཤའི་ཕྱག་ཚྭའི་དུམ་བུ། པཎ་ཆེན་ག་ཡ་དྷ་རས་བསྒྲུབས་པའི་བུམ་ཆུའི་རྒྱུན། ས་ཆེན་ཀུན་དགའ་སྙིང་པོའི་གདུང་རུས། བསོད་ནམས་རྩེ་མོའི་སྐུ་ཆིངས།
རྗེ་བཙུན་གྲགས་པའི་སྐུ་བེར། ས་སྐྱ་པཎ་ཆེན་གྱི་དབུ་སྐྲ། འཕགས་པ་རིན་པོ་ཆེའི་ཆིབས་ངང་པ་གསེར་ལྡན་གཉིས་ཀྱི་ཚེམས། འུ་ཡུག་པ་རིགས་པའི་སེང་གེའི་དབུ་ལོ། ། བླ་མ་དམ་པ་བསོད་ནམས་རྒྱལ་མཚན་པའི་ན་བཟའ། པཎ་ཆེན་ནགས་རིན་གྱི་སྐུ་ཆོས། ཤར་ཆེན་ཡེ་ཤེས་རྒྱལ་མཚན་པའི་སྤུར་རས། རེད་མདའ་བ་འཕགས་པ་གཞོན་ནུ་བློ་གྲོས་ཀྱི་སྐུ་ཆིངས། ངོར་ཆེན་རྡོ་རྗེ་འཆང་གི་སྤུར་ཐལ་ན་བཟའ། གྲུབ་ཆེན་ཐང་སྟོང་རྒྱལ་པོའི་ན་བཟའ།
རྒྱལ་ཚབ་ཀུན་དགའ་དབང་ཕྱུག་པའི་དབུ་ལོ། ན་བཟའ། སྐུ་ཆིངས། བདག་ཆེན་རྡོ་རྗེ་འཆང་གི་ན་བཟའ། རྗེ་རྡོ་རིང་པའི་ཞུན་ཐིག ཐེག་ཆེན་ཆོས་ཀྱི་རྒྱལ་པོའི་སྤུར་ཤ གློ་བོ་མཁན་ཆེན་པའི་གདུང་རུས། སྤུར་རས། རྗེ་དཀོན་མཆོག་ལྷུན་གྲུབ་པའི་དབུ་ཞྭ། མགུལ་སྒྲོག
སྐུ་ཆིངས། སངས་རྒྱས་སེང་གེའི་སྤུར་རུས། རྗེ་ཚར་ཆེན་གྱི་དབུ་ལོ། ན་བཟའ། སྤུར་རུས། ཐུགས་དམ་གཏོར་མ། མཁྱེན་བརྩེའི་དབང་ཕྱུག་གི་སྤུར་རུས་རིལ་བུ་དང༌། སྐྱེ་བདུན་ཨ་མ། ཀླུ་སྒྲུབ་རྒྱ་མཚོའི་སྤུར་རུས། དབང་ཕྱུག་རབ་བརྟན་པའི་དབུ་ལོ།
ན་བཟའ། སྐུ་ཆིངས། སྔགས་འཆང་གྲགས་པའི་མཚན་ཅན་གྱི་སྤུར་རུས། མུས་ཆེན་སངས་རྒྱས་རྒྱལ་མཚན་པའི་ཕྱག་ཕྲེང༌། སྤུར་རུས། སྔགས་འཆང་ཀུན་དགའ་བསོད་ནམས་པའི་དབུ་ལོ། ཤངས་མཚལ། ཕྱག་ཞབས་ཀྱི་སེན་མོ། སྔགས་འཆང་ཆེན་པོའི་ན་བཟའ། འཇམ་དབྱངས་བསོད་ནམས་དབང་པོའི་ཚེམས་ལ་རིང་བསྲེལ་བྱོན་པ།
དབུ་ལོ། འཇམ་དབྱངས་བསོད་ནམས་དབང་ཕྱུག་པའི་དབུ་ལོ། ན་བཟའ། སྒར་ཆེན་མཐུ་སྟོབས་དབང་ཕྱུག་པའི་ན་བཟའ། རྗེ་འགྱུར་མེད་བདེ་ཆེན་གྱི་དབུ་ལོ། མཁན་ཆེན་ངག་དབང་ཆོས་གྲགས་དབུ་ལོ། ན་བཟའ། སྤྱན་ལྔ་ཀུན་དགའ་དོན་འགྲུབ་དབུ་ལོ། རྗེ་དཀོན་མཆོག་དཔལ་ལྡན་གྱི་སྤུར་རུས། ཐར་རྩེ་པཎ་ཆེན་གྱི་དབུ་ལོ།
མཁས་གྲུབ་དཔལ་ལྡན་དོན་གྲུབ་དང༌། མུས་ཆེན་ནམ་མཁའ་དཔལ་བཟང་གཉིས་ཀྱི་གདུང་རུས། རྗེ་སྒོ་རུམ་པ་ཀུན་དགའ་ལེགས་པ། ཤར་ཆེན་ཤེར་འབྱུང༌། དཔལ་མཆོག་རྒྱལ་མཚན་གསུམ་གྱི་སྤུར་རུས། མཁན་ཆེན་ལྷུན་གྲུབ་དཔལ་ལྡན་སྤུར་རུས། སྔགས་འཆང་ཀུན་དགའ་བཀྲ་ཤིས་པའི་དབུ་ལོ། སྤུར་རུས། སྤུར་སོལ། བྱམས་པ་ངག་དབང་རྣམ་རྒྱལ་གྱི་སྤུར་རུས།
སྔགས་འཆང་ཀུན་དགའ་དབང་རྒྱལ་དབུ་ལོ། བརྟན་པ་རབ་རྒྱས་པའི་ཚེམས་ལ་རིང་བསྲེལ་བྱོན་པ། མགོན་པོ་བསོད་ནམས་མཆོག་ལྡན་དང༌། ཏཱ་ར་བ་བསོད་ནམས་ཆོས་འཕེལ་གཉིས་ཀྱི་སྤུར་རུས། ཐུབ་བསྟན་མཁན་ཆེན་བཟང་པོ་རྒྱལ་མཚན། བྱམས་པ་ངག་དབང་ལྷུན་གྲུབ། འཇམ་དབྱངས་སངས་རྒྱས་ཕུན་ཚོགས། བཀྲ་ཤིས་དཔལ་ལྡན། ངོར་དབུ་མཛད་ཀུན་དགའ་དཔལ་འབྱོར། རྗེ་ཤེས་བྱ་བཟང་པོ།
ཚུལ་ཁྲིམས་དཔལ་བཟང་པ་རྣམས་ཀྱི་སྤུར་རུས། སྔགས་འཆང་ངག་དབང་ཀུན་དགའ་བསོད་ནམས་རིན་ཆེན་པའི་དབུ་ལོ། ན་བཟའ། སྤུར་རུས་ཕྱེ་མ་ཙནྡན་གྱི་འདམ་དང་བསྲེས་པ་ཕྱོགས་གཅིག་ཏུ་བསྡེབས་ནས་རྟེན་འདམ་དུ་བྱས་པའི་ཁར། སླར་ཡང་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པས་རྟེན་བཞེང་གི་ཐུགས་རྩོལ་རྨད་བྱུང་རྩོམ་པའི་སྐབས་བཤད་མ་ཐག་པའི་དཀར་ཆག་ཏུ་མ་འཁོད་པའི་ཁ་འཕང་གསར་དུ་བསྣན་པ་མང་པོ་བཅས་པའི་རྟེན་འདམ་གོང་མ་རིན་པོ་ཆེ་དེ་ཉིད་ཀྱི་ཕྱག་ནས་སྩལ་བ་དང༌། གཞན་ཡང་ལྗོངས་འདིའི་མཁས་དབང་བླ་མ་བཀྲ་ཤིས་དབང་ཕྱུག་པས། ས་སྐྱོང་བླ་མ་སངས་རྒྱས་བསྟན་པ་དང༌། བསོད་ནམས་ཕུན་ཚོགས། ཚེ་དབང་རྡོ་རྗེ། བསྟན་པ་ཚེ་རིང་རྣམས་ཀྱི་ཐུགས་དམ་རྟེན་དུ་བཞུགས་པ་རྟེན་བཞེངས་ཆེན་པོའི་སྐབས་སུ་ཕྱོགས་གཅིག་ཏུ་བསྡེབས་པའི་རྟེན་འདམ་རྣམས་སྔར་སྨོས་པ་དེ་དག་ཏུ་མ་འདྲེས་པ་མེད་ཅིང༌།
དེར་མ་ཐུས་པའི་བྱིན་རྟེན་ཁྱད་འཕགས་མང་པོ་ཡོད་སྒྲོས་འདུག་ཀྱང་དཀར་ཆག་ཏུ་མ་བཀོད་པས་ཡི་གེ་འདྲི་བ་མ་ནུས་སོ། ། དེར་མ་ཟད་བླ་མ་གོང་མ་རྣམས་ཀྱིས་བསྒྲུབས་པའི་དམ་རྫས་རིལ་བུ་ཁྱད་པར་ཅན་རྣམས་ཀྱི་རྒྱུན་ཡང་འདྲེས་པའི་ཚུལ་ནི། དཔལ་ས་སྐྱའི་རྗེ་བཙུན་གོང་མ་ལྔ། ན་བཟའ་བྲག་ཕུག་པ། ངོར་ཆེན་རྡོ་རྗེ་འཆང་ཀུན་དགའ་བཟང་པོ། རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན། རྡོ་རྗེ་འཆང་བློ་གྲོས་རྒྱལ་མཚན། འཇམ་དབྱངས་སངས་རྒྱས་རིན་ཆེན། ས་ལོ་ཙཱ་བ་ཀུན་དགའ་བསོད་ནམས། རྗེ་བཙུན་ཀུན་དགའ་གྲོལ་མཆོག
ཚར་ཆེན་རྡོ་རྗེ་འཆང༌། སྔགས་འཆང་ཆེན་པོ། འཇམ་དབྱངས་བསོད་ནམས་དབང་པོ། གྲགས་པ་བློ་གྲོས། སྔགས་འཆང་ཀུན་དགའ་བསོད་ནམས། འཇམ་དབྱངས་བསོད་ནམས་དབང་ཕྱུག སྔགས་འཆང་ཀུན་དགའ་བཀྲ་ཤིས། ངོར་ཁང་གསར་བསོད་ནམས་རྒྱ་མཚོ། མཁན་ཆེན་སངས་རྒྱས་ཕུན་ཚོགས། བྱམས་པ་ཚུལ་ཁྲིམས་དཔལ་བཟང༌།
བྱམས་པ་བསོད་ནམས་བཟང་པོ། སྔགས་འཆང་ཀུན་དགའ་བསོད་ནམས་རིན་ཆེན་རྣམས་ཀྱིས་བསྒྲུབས་པའི་དམ་རྫས་མྱོང་གྲོལ་རིལ་བུ་བྱིན་རླབས་ཅན་རྣམས་དང༌། སྒོ་རུམ་ཡེ་ཤེས་མགོན་པོའི་ཞལ་སྒོ་ནས་དམ་རྫས་རློན་པ་བྱོན་པ་སྔགས་འཆང་ཀུན་དགའ་བསོད་ནམས་རིན་ཆེན་པས་ཕྱག་གི་བཞེས་པའི་དུམ་བུ་ངོ་མཚར་ཅན་དང༌། གར་དབང་འགྱུར་མེད་རྡོ་རྗེའི་བདུད་རྩི་ཆོས་སྨན། སྐྱེ་བདུན་རིལ་བུ། མ་ཎི་རིལ་བུ། རྡོར་སེམས་ཐུགས་སྒྲུབ་རིལ་བུ། འདུས་པ་མདོའི་གསང་རྫས། སྔགས་འཆང་ཀུན་དགའ་བཀྲ་ཤིས་པས་བསྒྲུབས་པའི་བདེ་གཤེགས་ཀུན་འདུས་རིལ་བུའི་དུབ་བུ་གསར་བསྣན་བཅས་དང༌། གཞན་ཡང་དམ་རྫས་རིལ་བུའི་འཇིམ་པར་ལ་དད་སྒྲོལ་ཆེན་པོ་ཉིད་ནས་ཕྱག་བསྟར་བཏབ་པའི་སྐུ་བརྙན་གྱི་རིགས་རྣམས་དང་ལྷན་ཅིག་དཔལ་ས་སྐྱ་པ་དེ་ཉིད་ནས་བཀའ་དྲིན་དུ་སྩལ་བ་དང༌།
གཞན་ཡང་མཁན་ཆེན་ངག་དབང་ཆོས་སྐྱོང་བཟང་པོའི་ཕྱག་ནས་བྱུང་བའི་ངོར་ཆེན་རྡོ་རྗེ་འཆང་ནས་བཟུང་སྟེ། མཁན་པོ་སངས་རྒྱས་ཡེ་ཤེས་ཡན་ཆད་ཀྱི་ཨེ་ཝཾ་པའི་གདན་རབས་རིམ་བྱོན་གྱི་སྐུ་བལ། ན་བཟའ། སྤུར་ཐལ་སོགས་རྟེན་འདམ་བྱས་ནས་པར་བརྒྱབ་པའི་སྐུ་བརྙན་དང་སཱཙྪའི་རིགས། མཁན་རབས་རིམ་པས་བསྒྲུབས་པའི་དམ་རྫས་རིལ་བུ་དང༌། དམ་རྫས་ཀྱི་འཇིམ་པར་གྱི་སྐུ་ལྔ། མཁན་ཆེན་དཔལ་ལྡན་ཆོས་སྐྱོང་པའི་ན་བཟའ་དང༌། དབུ་ལོ་གདུང་ཁྲུས་ཤངས་མཚལ་རྣམས་རྟེན་འདམ་བྱས་ནས་པར་བརྒྱབ་པའི་སྐུ་བརྙན་གྱི་རིགས་རྣམས་དང༌། ཀླུ་སྡིངས་ཞབས་དྲུང་ཕྱག་ནས་བྱུང་བའི་གོང་མ་རིམ་བྱོན་གྱི་དབུ་ལོ། ན་བཟའ།
གདུང་ཚྭ། དམ་རྫས་རིལ་བུ་སོགས་ཕོན་ཆེ་བ། ཐར་རྩེ་ཞབས་དྲུང་ནས་ཐར་པ་རྩེར་མངར་བའི་བྱིན་རླབས་རྟེན་གྱི་རིགས་དང༌། གདུང་ཚྭ། ན་བཟའ། དམ་རྫས་རིལ་བུ་བཅས་ཕོན་ཆེ་བ་རྣམས་ཀྱང་བཞུགས་པ་སྟེ། སྐལ་བཟང་དད་པ་དང་ལྡན་པ་རྣམས་ཡིད་ཆེས་བསྐྱེད་པའི་ཕྱིར་དཀར་ཆག་ཏུ་སྨོས་པ་སྟེ་སྲིད་ན་ཤིན་ཏུ་དཀོན་ཞིང་བྱིན་རླབས་ཀྱི་གཟི་བརྒྱ་འབར་བའི་རང་བཞིན་དུ་སླར་བཅས་སྐྱེ་དགུའི་བསོད་ནམས་ཀྱི་ཞིང་དམ་པར་བཞུགས་སུ་གསོལ་ནས། ཕྱག་དང་བསྐོར་བ་མཆོད་འབུལ་བགྱིས་པའི་ཚེ་རབས་དུ་མའི་སྡིག་སྒྲིབ་སྦྱོང་བའི་ཆོ་ག་མཁན་དུ་ཐོབ་པ་དཔེ་ཟླ་དང་བྲལ་བ་ཉིད་དོ། ། སྨྲས་པ། བརྟན་པ་སྐུ་བརྙན་གཙོ་བོ་ཤཱཀྱ་ཐུབ། །
འདས་དང་མ་བྱོན་རྒྱལ་བ་མགྲོན་ལྷའི་རིགས། ། བཀའ་སྲུང་འཁོར་བཅས་རྣམས་དང་ལྡེབ་རིས་སུ། ། རྟོགས་བརྗོད་ཆེ་སོགས་རབ་འབྱམས་ཞིང་ཁམས་སྤྲུལ། ། ཞེས་ཡིད་ལྷུང་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བྱ་བ་ལས། རྟེན་དང་བརྟེན་པའི་བཞུགས་བྱང་བསྙད་པའི་སྐབས་ཏེ་གསུམ་པའོ།། །། བཞི་པ་རབ་ཏུ་གནས་པས་བྱིན་བརླབས་ཕན་ཡོན་དང་བཅས་པ་ལ་གསུམ་སྟེ། ལས་བྱེད་མཉེས་པར་བྱས་པ། རབ་གནས་ཇི་ལྟར་བྱས་པ། ཕྱག་མཆོད་བསྐོར་བ་བྱས་པའི་ཕན་ཡོན་ནོ། ། དང་པོ་ནི།
ལས་མཐར་ཕྱིན་ནས་བཟོ་བོ་མཉེས་དགོས་པ་ནི། རབ་ཏུ་གནས་པའི་རྒྱུད་ལས། བཟོ་བོ་མ་མཉེས་པའི་ལྷ་ལ་ནི་ཡེ་ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་བྱའོ། ། ཞེས་དང༌། བསོད་ནམས་སྟོབས་ཀྱི་རྟོགས་པ་བརྗོད་པར། དེ་བས་ན་བཟོ་འབའ་ཞིག་མི་རྣམས་ཀྱི་ཉམས་སུ་སྨན་པ་ཡིན་ཏེ། བཟོ་བོ་ནི་རིགས་དམའ་བར་སྐྱེས་ནའང་རྒྱལ་པོ་རྣམས་དང༌། བྲམ་ཟེ་དང༌། ཁྱིམ་བདག་རྣམས་ཀྱིས་གདོན་མི་ཟ་བར་བཀུར་རོ། །
སྣ་ཚོགས་ལས་པ་ལྷ་རྣམས་དང༌། ། མི་རྣམས་ཀྱིས་ཀྱང་ལེགས་པར་བཀུར། ། དེ་བཞིན་མ་རབས་བཟོ་བའི་ཕྱིར། ། མི་དང་ལྷ་རྣམས་ཀྱིས་ཀྱང་བཀུར། ། ཞེས་བཤད་པས་བཟོ་བོ་ནི་ཐམས་ཅད་ཀྱིས་མཆོད་ཅིང་བཀུར་བ་དང༌། མགུ་བར་བྱ་བའི་འོས་སུ་གྱུར་པ་ཉིད་དེ། དེས་ན་གཙུག་ལག་ཁང་རྟེན་དང་བརྟེན་པར་བཅས་པ་འདི་དག་བསྐྲུན་པའི་ལས་བྱེད་རྣམས་ལ་གླ་ཡོན་སོགས་ཇི་ལྟར་སོ་སོར་བྱིན་པ་ཡི་གེ་མངས་ཀྱིས་དོགས་པས་མི་འདྲི་ནའང༌། འདིར་རགས་བསྡུས་ཙམ་སྨོས་ན། ཟུང་གི་མདོ་ལས། གང་དག་ང་ཡི་བསྟན་པ་ལ། །
སྦྱིན་པ་སྐྲ་ཙམ་བྱིན་པ་ནི། ། བསྐལ་པ་སྟོང་ཕྲག་བརྒྱད་ཅུ་རུ། ། ལོངས་སྤྱོད་ཆེ་ཞིང་ནོར་ཡང་མང༌། ། ཞེས་འབྱུང་བ་ལྟར། སངས་རྒྱས་བཅོམ་ལྡན་འདས་ཀྱི་རྟེན་གསུམ་འདི་དག་བསྐྲུན་པའི་ལས་བྱེད་རྡོ་བཟོ་བ། མགར་བ། གྱང་བརྡུང་བ། ཤིང་བཟོ་བ། ས་རྡོ་ཤིང་གསུམ་གསོག་པའི་གླ་ལེན་པ། ཞ་ལ་བ།
སྤེན་བད་པ་སོགས་དང༌། ལོགས་རིས་འདྲི་བའི་ལྷ་དཔོན་ལྷ་དགའ་སོགས་ལྷ་བཟོ་བ་དཔོན་གཡོག་དང་ལས་བྱེད་ཤིན་ཏུ་མང་བ་རྣམས་དང་བཅས་པ་ལ། རྒྱུན་པར་གྱིས་བཟའ་བཏུང་དང༌། ཐོག་མཐའ་བར་གསུམ་གྱི་སྟོན་མོ། དཔའ་དར། སྤྱན་འབྱེད། ཚར་སྟོན། ཡོན་འབུལ། གླ་རྔན་བཅས་པར་སོ་སོར་སྟེར་རྒྱུའི་རིམ་པ་ལ། བསྐོལ་ཇ་གཞུང་མ་དང༌།
བཟང་ཇའི་རིགས། ཐུག་པ། འདེབས་མར། འདེབས་ཚྭ། བུད་ཤིང༌། གསལ་སྒྲོན། རྩམ་ནས། གྲོ། སྟོན་ཆས་སུ་འབྲས། གྲོ་མ།
ཤིང་ཐོག་རིགས། མངར་གསུམ། ཐུད་དཀར་སེར། ཤ་དཀར་ནག བཟོ་སྤྱད་ལ་དགོས་པའི་ལྕགས་ཟངས་རག་ཕོན་ཆེ་བ། བྲིས་འབུལ་ལྷའི་རྩི་ཚོན་སྤྱིན་གསེར་ཤོག་གསེར་འདུར་སྤྲ་རྩི་སོགས་མཁོ་དགོས་ཡོ་བྱད་དངོས་དང༌། སྒྲུབ་པའི་རྟེན་དང༌། ཡོན་འབུལ། རྣམ་གཞག གླ་རྔན་བཅས་པའི་ཆེད་དུ་དགོས་བྱར།
མ་ཧཱ་ཙི་ནའི་ཡུལ་གྲུར་འཕྲུལ་བཟོས་བཏགས་པའི་དར་གྱི་རིགས། སྨན་ཙེ། སྲིན་ཐག རས་ཚོས་ཁ་དོག་སྣ་ཚོགས་དང༌། ལ་ད། ལིང༌། ཤུག་ཚང༌། ཨ་ལ་ཅག སེ་ར་ལེ་པ། གོས་ཆེན་གསར་རྙིང་ཚོས་ཁ་སྣ་ཚོགས་ཡུག་ཤིན་ཏུ་མང་བ་དང༌།
གཅན་གཟན་ལྤགས་རིགས་ལ། ཝ། སྦྲེ། སྤྱང༌། གུང༌། གཡི། གསའ། སྲམ། གཟིག སྟག་རྣམས་ཀྱི་པགས་པ་གྲངས་མང་བ་དང༌།
སྣམ་བུ། ཕྲུག ཐེར་མ། མགོ་སྣམ་རྣམས་བུབས་མང་པོ་དང༌། སྦུ་ཧར་སོགས་ཀོ་བུབས་ཀྱི་རིགས། རས་ཕྲུག་གོས་ཆེན། སྤ་ཕྲུག་ཨོ་རོད་སུ་རྣམས་ཀྱི་གོས་སྣ་མང་པོ་དང༌། སག་ལྷྭམ་སོགས་ལྷྭམ་གྱི་རིགས། ཕྲེང་བ་རྒྱན་ལྡན་བཟང་འབྲིང་སྣ་ཚོགས། བྱི་རུ།
སྤོས་ཤེལ། གཟི། མཆོང༌། གཡུ། དངུལ་ཕོབ། དངུལ་གྱི་རྣ་ཀོར་སོགས་ཕོ་མོའི་ལུས་ཆས་མང་པོ། གླ་གོར་ཤ་དང་རྫབ་ཀྱི་ཕོར་པ། རྡོར་དྲིལ་ཏིང་ཤག་སོགས་མཆོད་ཆའི་རིགས། རྟ་སྒ་གཟར་སྟན་དངུལ་གྱི་སྲབ་སྨེད་སོགས་འཁོར་ཚང་ཆ་གྲངས་དང༌། གསེར།
དངུལ། དུ་བ་ཀོ་ཊ། གཞུང་ཇ། ཤན་ཇ། ཆུང་ཇུ། ཀོ་ཙེའི་རིགས་རྣམས་འཁོར་དྲུག་མང་པོ་དང༌། འབྲི། གཡག མཛོ། མཛོ་མོ།
རྟ་དྲེལ་རྣམས་སོ་སོའི་སྡེ་ཚན་མང་པོ་རྣམས་ནི་རྟེན་བཞེང་དང༌། ལས་བྱེད་རྣམས་ལ་དགོས་པའི་ཆ་རྐྱེན་དང༌། གཙུག་ལག་ཁང་དང་མགོན་ཁང་རྣམས་སུ་གཏན་འཇོག་མཆོད་པའི་ཡོ་བྱད་ཀྱི་རིགས་ལ། མཆོད་འབུལ་གྱི་སྣོད་ཏིང་ཕོར་ཆེ་འབྲིང་ཆུང་གསུམ། མར་མེའི་ཀོང་བུ་ཆེ་ཆུང་རྣམས་དང༌། ཕུད་ཀོང༌། མཎྜལ། ལྷུང་བཟེད། ཀ་པཱ་ལ། སིལ་སྙན་དུང་དཀར་སོགས་རོལ་ཆའི་རིགས།
བླ་བྲེ། རྒྱལ་མཚན། འཕན། ཡོལ་བ། སྙན་ཤལ་གྱི་དར་སྣ། གཡབ་དར། འཕྱར་དར་སོགས་མཆོད་རྫས་ཀྱི་རིགས་གྱ་ནོམ་པ་དང༌། གཟིམས་ཆུང་མདོ་ཕུགས། གཉེར་ཁང༌། གསོལ་ཐབ།
མང་ཐབ་སོགས་ལ་མཁོ་བའི་ཡོ་བྱད་ཚང་བར་བཅས་རྣམས་ཕྱོགས་གཅིག་བསྡེབས་པ་དངོས་ཇའི་གང་ཚོད་དུ་ཕབ་ནས་རྩིས་པ་ཁྱོན་བསྡོམས་གཞུང་ཇ་འཁོར་དྲུག་ཉིས་སྟོང་བདུན་བརྒྱ་སོ་གསུམ་དང་ཇ་སྦག་གཅིག་ལྷག་བཅས་ཀྱི་བབ་འགྲོ་ངེས་ཀྱིས་མངོན་པར་བསྒྲུབས་པའི་སྲིད་ཞིའི་མཆོད་སྡོང་བླ་ན་མེད་པའི་རྟེན་དང་བརྟེན་པར་བཅས་པ་བསྐྲུན་པའི་ཚུལ་རྣམས། ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཆེན་པོ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པར་སྙན་གསན་དུ་ཕུལ་བ་ན། ཐུགས་དགྱེས་བསམ་གྱིས་མི་ཁྱབ་པར་གྱུར་པ་དང་མཉམ་དུ། གོང་དུ་སྨོས་པའི་བྱིན་རྟེན་ཁྱད་འཕགས་རྣམས་དང༌། སྲིད་ཞིའི་ཡིད་སྨོན་ཞེས་བྱ་བའི་ཆོས་དུང་བྱིན་རླབས་ཅན་འབུད་དུང་རྒྱུར་གནང་བ་དང༌། དགོན་སྡེ་གཙུག་ལག་ཁང་དང་བཅས་པ་ལ། སྲིད་གསུམ་དགེ་ལེགས་ཡོངས་འདུ་ཞེས་མཚན་དུ་སྩལ་བ་དང༌། མཛོད་དར་མཛོད་གོས་ཡུག་རིང་སོགས་ཀྱི་གནང་སྦྱིན་གྱ་ནོམ་པ་དང་བཅས་པའི་ལེགས་གསོལ་སྩལ་ཏོ། ། དེ་ལྟ་བུའི་བསྟན་ཕན་གྱི་བྱ་བ་ཆེན་པོ་འདི་ཉིད་མཁན་ཆེན་ཆོས་ཀྱི་རྒྱལ་པོས་མདོ་ཁམས་ལྗོངས་ཀྱི་སྐྱེ་འགྲོ་སྤྱིའི་བསོད་ནམས་སྤེལ་བའི་ཕྱིར་དང༌། བསྟན་པ་རིན་པོ་ཆེ་དར་རྒྱས་སུ་འབྱུང་བའི་རྟེན་འབྲེལ་དུ་དགོངས་ནས་ཐུགས་བསྐྱེད་དང་བྱང་ཆུབ་ཀྱི་སྤྱོད་པ་རྒྱ་མཚོ་ལྟ་བུར་བསྐྱེད་པ་ན།
ས་སྐྱོང་བསྟན་པའི་སྦྱིན་བདག་ཆེན་པོས་མཚོན་པའི་གཉེར་ལས་འཛིན་བླ་མ་དགེ་སློང་སྤྱི་ལས་ཚན་སྦྱིན་བདག་ཕོ་མོ་སོགས་ནས། མཁན་ཆེན་དམ་པའི་བྱང་ཆུབ་སྤྱོད་པའི་རྗེས་སུ་སྒྲུབ་ཅིང་རྗེས་སུ་སློབ་པར་འདོད་པའི་སྐལ་ལྡན་རྣམས་ཀྱིས་འབྲེལ་འཇོག་བགྱིས་པས། ཚེ་རབས་ཀུན་དུ་མི་འབྲལ་བར་ལྷན་ཅིག་འགྲོགས་པ་ནི་སྨོན་ལམ་གྱི་མཐུ་སྟེ། བཟང་པོ་སྤྱོད་པ་ལས། བདག་གི་སྤྱོད་དང་མཚུངས་པར་གང་སྤྱོད་པ། ། དེ་དག་དང་ཡང་རྟག་ཏུ་འགྲོགས་པར་ཤོག ། ལུས་དང་ངག་རྣམས་དང་ནི་སེམས་ཀྱིས་ཀྱང༌། ། སྤྱོད་པ་དག་དང་སྨོན་ལམ་གཅིག་ཏུ་སྤྱད། ། ཅེས་སོགས་འབྱུང་བའི་ཕྱིར་རོ། ། ཚུལ་དེ་དག་ལ་དགོངས་པའི་ས་སྐྱོང་ཆོས་ཀྱི་རྒྱལ་པོ་བློ་གྲོས་རྒྱ་མཚོ་པ་དྲལ་ལྕམ་ནས།
བཀྲ་ཤིས་པའི་ལྷ་དར་སྲིད་དུ་རིང་བ་གཉིས། སྨན་ཡུག་གཉིས། ལིང་ཡུག་བཞི། ཟམ་སུ་སྣ་ཚོགས་ཡུག་བཅུ། ལ་ད་ཡུག་གཉིས། དར་ཁྲ་ཡུག གོས་འཇམ་ཡུག གསེར་མ་ཡུག ཅོད་ལྡན་ཡུག དངུལ་སྲང་ལྔ་བཅུའི་རྟ་མིག་མ།
ཝ་སྐྱེས། གུང༌། གསའ། སྦྲེ། ཆུ་སྲམ། གཡི་དཀར། སྤྱང་ཀི གཟིག སྟག་རྣམས་ཀྱི་པགས་པ་རེ། དྲེལ་རྟ་ཆིབས་དང་ཆིབས་རོལ།
རས་དཀར་ཡུག་བཅས་རྣམ་གྲངས་སོ་བདུན། ལྷ་སྲས་ཆོས་སྐྱོང་མགོན་པོས། ལྕགས་ཆེན་དང་ཟངས་ཆེན། ལྕགས་ཆས་སྣ་ཚོགས། ནས་ཁལ་སུམ་བརྒྱ། གྲོ་ཁལ་ཉིས་བརྒྱ། ལྷ་ལྕམ་དངོས་གྲུབ་དཔལ་འཛོམ་ནས་ལྷ་རྫས། རས་ཡུག་གཉིས། ལིང་ཡུག གོས་ཡུག
ཝ། གཡི། གཟིག་གསུམ་གྱི་པགས་པ་རེ། རྟ་ཕོ་བཅས་དགུ་ཚན། གཉེར་ཆེན་དོན་གྲུབ། ནོར་བུ་དགྲ་འདུལ། བུ་རྒྱལ། མགོན་པོ་ཆོས་བཟང༌། མགོན་པོ་ཚེ་རིང་ལྔས། ལྷ་རྫས།
རས་ཡུག་གཉིས། གོས་ཡུག ཝ་ལྤགས། གཡི་ལྤགས། རྟ་ཕོ་བཅས། ཡང་གཉེར་ཆེན་དོན་འགྲུབ་ནས་གཞུང་ཇ་འཁོར་དྲུག་གསུམ། མདུན་འཁོར་སེར་སྐྱ་སྤྱི་ནས། ཁ་བཏགས། གོས་ཡུག ཝ་ལྤགས།
གཡི་ལྤགས། གཟིག་ལྤགས། མཛོ། རྟ་ཕོ་བཅས། དབོན་པོ་ཚེ་རིང་བཀྲ་ཤིས་ནས། ཁ་དར། གྲོ་ཁལ་ཉི་ཤུ། སྟོབས་རྩེ། སོག་ཆེན། ཤིང་སྤྱད་སྣ་ཚོགས།
པར་དཔོན་ལས་ཐོགས་ཚུལ་ཁྲིམས་བསྟན་འཛིན་ནས། ཚོགས་ཟངས་ཤིན་ཏུ་ཆེ་ལེགས་དང༌། ལྕགས་ཁྲོ་ཆེ་བ། འབྲས་དཀར་ཞོ་གཅིག རྣམ་རྒྱལ་གྲྭ་ཚང་ནས་ལྷ་རེག རས་དམར་ཡུག གསང་རས་ཡུག་གཉིས། ཨ་ཏི་བུབས། གོས་ཅན་ཁ་སྦྲེལ། ཝ་ལྤགས།
གཡི་ལྤགས། གཟིག་ལྤགས། དངུལ་སྲང་གསུམ། མཛོ། རྟ་ཕོ་བཅས། ཕུར་པ་ཆོས་རྗེ་སངས་རྒྱས་བཟང་པོ་ནས་མཛོད་བཏགས། ཕྲུག་དཀར། རས་དཀར། ལྷོ་རས། མགོ་སྣམ་སེར་པོ་གོས་ལྡང༌།
ཞུ་དག་བླ་མ་ཅན་ནས། ལྷ་དར་དཀར་པོ། ཏིང་ཤག དུང་ཕྲེང༌། དངུལ་སྲང་དོ། ཝ། སྤྱང༌། གསའ། སྲམ། གཟིག་རྣམས་ཀྱི་ལྤགས་པ་རེ།
འཁར་ཏིར། སྐྱོགས་དཀར། ཟངས་དཀར། དུ་བ་ཀོ་ཊ་གསུམ། གཡག འབྲི། མཛོ་གསུམ། རྟ་ཕོ་གཅིག་བཅས་རྣམ་གྲངས་ཉེར་གཅིག རོང་པོ་བླ་མ་ཀུན་དགའ་འབྱུང་གནས་ནས། ལྷ་རྫས།
ཝ་ལྤགས། གུང་ལྤགས། སྲམ་ལྤགས། རས་ཡུག མཛོ་བཅས། མགོན་བླ་པ་ལྷུན་གྲུབ་ཏིང་འཛིན་ནས་ལྷ་རྫས། བར་ཁང་འབོའི་ནས་ཁལ་བརྒྱ་ཐམ་པ། དུས་འཁོར་བླ་མ་ཀུན་དགའ་ཕུན་ཚོགས་ནས་ལྷ་རྫས། ལིང་ཡུག གསེར་སྦྱངས་ཞོ་གཅིག
ཝ་ལྤགས་གསུམ། ཇ་འཁོར་དྲུག་གཉིས། ནས་ཁལ་བཅོ་ལྔ། མར་རྒྱ་ཉེར་གཅིག ཕྱག་མཛོད་བླ་མ་ཤེས་རབ་བཟང་པོ་ནས། གསེར་སྦྱངས་སྲང་དོ། གསེར་ཤོག་ཆེ་གྲ་བརྒྱ་ཕོན་བརྒྱ་དང་ལྔ་བཅུ། གོས་ཡུག་དར་བཅས། བླ་མ་རབ་དཀར་ལྷུན་གྲུབ་ནས། ཁ་དར།
གསེར་སྦྱངས་ཞོ་གང༌། དངུལ་སྲང་ལྔ། མཛོ་གཉིས། གཡག་གཅིག རྟ་ཕོ། བླ་མཚན་ཀུན་དགའ་ཆོས་བཟང་ནས་ལྷ་གོས། རས་ཆ། ཇ་སྦག་གཉིས། མར་རྒྱ་བརྒྱ་ཉེར་གཅིག གཡག
མགྲོན་གཉེར་ཀུན་དགའ་བསྟན་སྐྱོང་གིས། ལྷ་རེག་ལིང་ཡུག གསེར་སྦྱངས་ཞོ་གཅིག མར་བརྒྱ་དྲུག་ཅུ། ཇ་འཁོར་དྲུག་གཅིག གཡག་མཛོ་བཅས། གཉེར་པ་རིན་ཆེན་ཆོས་དར་གྱིས་ལྷ་དར། དངུལ་བལ་དོང་བརྒྱས་ཉོས་པའི་གསེར་ཤོག་ཆེ་གྲ་སྤུས་ལེགས་ཕོན་བརྒྱ་དང་བཅུ། གསོལ་དཔོན་ཀུན་དགའ་ཆོས་དར་གྱིས་དར་ཁ ཇ་འཁོར་དྲུག་གཅིག གཡག་གཅིག
གཉེར་ཆེན་ཀུན་དགའ་བསོད་ནམས་ཀྱིས་ལྷ་རེག སྨན་ཙ། དར་ཁ། ལ་དཀར་གསུམ་ཡུག་དེ། དངུལ་བལ་དོང་ལྔ་བཅུ་ཐམ་པ་བཅས། གཉེར་ཀུན་དགའ་བློ་ཆེན་གྱིས་ཁ་དར། ཇ་འཁོར་དྲུག་གཅིག ཚོང་དཔོན་ཀུན་དགའ་རྒྱ་མཚོས་ཁ་དར། གསེར་སྦྱངས་སྲང་གང༌། དྲུང་ཡིག་ཤཱཀྱ་ཆོས་འཕེལ་གྱི་དར།
གསེར་སྦྱངས་སྐར་ལྔ། ཇ་སྦག་གཉིས། དཔོན་གཉེར་ཚུལ་ཁྲིམས་བཟང་པོས་དར་ཁ། གསེར་ཞོ་གང༌། ཝ། གླིང་མགོ་ཟི་ཁང་གསར་ཞབས་དྲུང་བསོད་ནམས་བསྟན་འཛིན་ནས། ལྷ་དར། ཝ་ལྤགས། རས་ཡུག མཛོ་བཟང་བ།
རྟ་བཟང་བ་བཅས། རྫོགས་ཆེན་བླ་བྲང་ནས་ཐུད་ཤེ་དང༌། ཤ་ནག་བུབས། རྒྱ་རོང་བླ་བྲང་ནས་དར་ཁ། ཇ་སྦག ཝ། གླང་ནག་སྤྲུལ་སྐུས་དར་ཁ། ཇ་འཁོར་དྲུག་གསུམ་བཅས། རབ་བརྟན་ཆོས་རྗེ་ནས། གཙུག་ལག་ཁང་དུ་མཛོད་བཏགས་སྤུས་ལེགས་ཀྱི་འཕན་ཆ་གཅིག
ལྷ་དར། ལིང་ཡུག་གཉིས། སྨན་ཡུག རས་ཡུག་གཉིས། རྒྱ་དངུལ་སྲང་ཉེར་ལྔ། མགོ་སྣམ་སེར་པོ་ཁ་དོ། ཝ། སྦྲེ། གུང༌། སྤྱང༌།
གཟིག་རྣམས་ཀྱི་པགས་པ་རེ། རྟ་ཕོ་བཅས་དང༌། ཡང་ཐབ་གསོས་ལ་ཇ་འཁོར་དྲུག་གཉིས། ཆུར་བ་ཁལ་བདུན། མར་རྒྱ་སུམ་ཅུ། ལྷ་ཤིང་གྱང་རྡོ་ཞལ་མགར་སོགས་ལ་ཇ་ཆང་ཐུད་བཅས་ལན་གཉིས། གླ་ཟན་མང་མར་ཆུར་འགྱེད་བཅས་དང༌། གཉེར་པ་བཀྲ་ཤིས་རྒྱ་མཚོས་དར་ཁ། མཛོ། བདག་གྱིས་བླ་མ་སངས་རྒྱས་དཔལ་འབྱོར་གྱིས།
དར། རས་ཡུག ཝ་ལྤགས། སྤྱང་ལྤགས། ཇ་འཁོར་དྲུག་གཅིག མཛོ་དང་རྟ་ཕོ་བཅས། བདག་གྱིས་ཆོས་རྗེ་དཀོན་མཆོག་ཕུན་ཚོགས་ནས། ལྷ་དར། རས་ཡུག ཝ་ལྤགས།
སྤྱང་ལྤགས། ཇ་འཁོར་དྲུག མཛོ། རྟ་དང༌། ཡང་བདག་གྱིས་ཁག་གཉིས་ཀྱི་ལྷ་ཤིང་རྡོ་གྱང་མགར་ཞལ་སོགས་ལས་ཚན་ལ་ཇ་ཐུད་དང༌། ཐབ་གསོས་ལ་ལྷ་རྫས། རས་ཡུག ལིང་ཡུག ཝ་ལྤགས། མར་རྒྱ་ཉི་ཤུ།
ཇ་འཁོར་དྲུག་གཉིས། ཤ་ནག་བུབས་གཉིས། ཐར་རྩེ་ཆོས་རྗེས། དར་ཁ རས་ཡུག ཝ་ལྤགས། གསའ་ལྤགས། རྟ་ཕོ། ཆོས་རྗེ་བསོད་ནམས་གྲགས་པའི་དགོངས་རྫོགས་སུ། དར་ཁ ཏིབ་དཀར། ཟོ་ཁྲ།
འབའ་སྐྱོགས། ཟངས་དཀར་བཅས་གཏན་བཞག་ཕུལ། འཛིན་སྦམ་མཛངས་བླ་མ་ཀུན་དགའ་རྒྱལ་མཚན་གྱིས་མཛོད་བཏགས། གྲོ་ཁལ་ལྔ་བཅུ། དུས་མཆོད་རྟེན་ལ་དངུལ་སྲང་ལྔ་བཅུའི་མལ་གྱི་ས་ཁང་ཞིང༌། འདམ་ཐོག་ཆོས་རྗེ་རིན་ཆེན་གྲགས་པས་ལྷ་དར། གཟིག་ལྤགས། མཛོ་བཅས། བསེ་བླ་མ་བྱམས་པ་བསྟན་འཛིན་གྱིས། གསེར་སྦྱངས་སྲང་གང་དང་ཞོ་གསུམ།
གཡག་ཟེ་དགོན་པས་དར་ཁ། ཇ་སྦག ཝ་ལྤགས། གདོང་ཐོག་དབོན་པོ་སངས་རྒྱས་རིན་ཆེན་གྱིས་ནས་ཁལ་བརྒྱ། གད་ཐོག་དཔོན་ཕུན་ཚོགས་དང༌། ཨ་ཁྲ་མིང་ལྕམ་ནས་དར་ཁ། ཇ་འཁོར་དྲུག མར་རྒྱ་སུམ་ཅུ། ལྷ་རུ་དཔོན་ལྷུན་གྲུབ་ཁུ་ཚ་བཅས་ནས་ཇ་འཁོར་དྲུག མར་རྒྱ་སུམ་ཅུ།
ཤ་དཀར་གཉིས། དཔོན་མོ་བོ་དི་ནས་མར་རྒྱ་ཉེར་ལྔ། དམེ་ཤོད་དཔོན་ཀརྨ་ནས་ཁ་བཏགས། གཡི་ལྤགས། ཇ་འཁོར་དྲུག་གཅིག མར་རྒྱ་ལྔ་བཅུ། ནས་ཁལ་བཞི་བཅུ་བཅས། དེ་ལྟར་ཞལ་འདེབས་བྱུང་བ་རྣམས་ཀྱང་ཆུད་ཟོས་སུ་མ་སོང་བར་རྟེན་བཞེང་འདི་དག་གི་རྒྱུ་རྐྱེན་དུ་བཏང་ནས། རྒྱུ་སྦྱོར་འབྲེལ་ཐོགས་ཀུན་ཀྱང་ཚོགས་བསགས་ཀྱི་འབྲས་བུ་རྒྱལ་བའི་སྐུ་མཆོག་ཐོབ་པའི་སྨོན་ལམ་ལྷན་ཅིག་ཏུ་བཏབ་པའི་སྐལ་བ་བཟང་པོ་ལ་ལེགས་པར་སྦྱར་རོ། ། གཉིས་པ་རབ་གནས་ཇི་ལྟར་བྱས་པ་ལ་གཉིས་ཏེ།
དགོས་པ་དང་ཆོ་གའི་དངོས་གཞི་གཉིས་ལས། རབ་ཏུ་གནས་པའི་རྒྱུད་ལས། གང་དུ་སྐུ་གཟུགས་རྫོགས་པ་ལ། ། བྱིན་མ་བརླབས་པར་རིང་གནས་ན། ། དེ་ལས་བཀྲ་མི་ཤིས་འབྱུང་ཞིང༌། ། ཇི་སྲིད་མཆོད་པ་དེར་མི་འོས། ། ཞེས་འབྱུང་བ་ལྟར་རྟེན་བཞེངས་གྲུབ་ནས་རབ་ཏུ་གནས་པའི་ཆོ་གས་བྱིན་གྱིས་བརླབས་པར་མ་བྱས་པར་རིང་དུ་གནས་ན། དེ་ལ་བགེགས་འཇུག་པ་སོགས་ཀྱིས་མི་འདོད་པ་བསྐྱེད་པ་དང་དེ་སྲིད་དུ་མཆོད་པར་བྱ་བའི་འོས་སུ་མི་འགྱུར་བའི་ཕྱིར། དེའང་དོན་དམ་པར་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་ནི་འཁོར་འདས་ཀུན་གྱི་ཁྱབ་བདག་ཏུ་བཞུགས་པ་ལས། ནམ་ཡང་འགྲོ་དབང་མེད་པའི་ཕྱིར་རབ་ཏུ་གནས་པ་བགྱིར་མེད་མོད།
ཀུན་རྫོབ་ཏུ་རབ་ཏུ་གནས་པའི་ཆོ་ག་རྣམ་པར་དག་པ་བྱས་པ་ལ་བརྟེན་ནས་བྱིན་གྱིས་བརླབས་པར་བྱར་ཡོད་ཅིང་དེའི་རྟེན་འབྲེལ་གྱི་མཐུས་ཆོས་ཀྱི་བཤད་སྒྲུབ་དར་རྒྱས་སུ་འབྱུང་བ་དང༌། སེམས་ཅན་གྱི་ཁམས་སུའང་དྭང་འདོད་ཡིད་ཆེས་ཀྱི་དད་པས་མཆོད་ཀྱིན་གསོལ་བ་གདབ་པ་སོགས་ཀྱིས་འདི་ཕྱི་ཀུན་དུ་ཕན་བདེ་གཞལ་དུ་མེད་པ་འབྱུང་སྟེ། དེ་ཉིད་ལས། སངས་རྒྱས་ཀུན་ན་རབ་ཏུ་བཞུགས། ། རབ་ཏུ་གནས་པ་གང་ནའང་མེད། ། ཀུན་དུ་མཁའ་ལྟར་གནས་པ་ལ། ། ཅིག་ཤོས་ཅི་ནི་རབ་ཏུ་བརྟག ། འཇིག་རྟེན་ཀུན་རྫོབ་ལ་བརྟེན་ནས། ། རབ་ཏུ་གནས་པ་རབ་ཏུ་བརྟག ། ཅེས་འབྱུང་བའི་ཕྱིར་རོ། །
གཉིས་པ་ནི་ཆོ་ག་དངོས་ལ། རྗེ་ངོར་ཆེན་གྱིས། རབ་གནས་རྟེན་དང་སློབ་དཔོན་དུས་དང་གནས། ། ཡོ་བྱད་ཆོ་ག་བཟང་པོ་རྣམ་པ་དྲུག ། ཅེས་གསུངས་པ་ལྟར་བཟང་པོ་དྲུག་ལྡན་གྱི་སྒོ་ནས་རབ་ཏུ་གནས་པར་བགྱིད་པ་ལ། དང་པོ་ནི། གོང་དུ་སྨོས་པའི་རྟེན་དེ་དག་ཀྱང་གོང་དུ་བཤད་པའི་ཚད་དེ་དག་གི་ཁོང་ནས་དབྱུང་བ་ལ་གོམས་འདྲིས་ཡོད་པ་འགའ་ཞིག་གིས་ཁ་ཏ་དང་བཟོ་བཅོས་བྱེད་པས་ཧ་ལམ་ཚད་ལྡན་དུ་ཡོད་པ་ནི་རྟེན་བཟང་པོའོ། ། གཉིས་པ་ནི། རབ་ཏུ་གནས་པའི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང༌། །
མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ལས་རྣམས་ཀུན་ལ་མཁས་པས་སོ། ། ཞེས་གསུངས་པའི་མཚན་ཉིད་ཐམས་ཅད་ཚང་ཞིང༌། བྱེ་བྲག་ཕྱི་ཉན་ཐོས་ཀྱི་སྡེ་སྣོད་ལས་བཤད་པའི་བསླབ་གཞི་ཉེས་མེད་ཀྱི་སྡོམ་པར་གནས་ཤིང༌། ནང་རྒྱལ་བའི་སྲས་ཀྱི་སྡེ་སྣོད་ནས་བཤད་པའི་བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་སྤྱད་པ་དང༌། གསང་བར་རྡོ་རྗེ་ཐེག་པ་ནས་བཤད་པའི་རྡོ་རྗེ་སློབ་དཔོན་གྱི་མཚན་ཉིད་ཡོངས་སུ་རྫོགས་པའི་རིགས་བརྒྱའི་ཁྱབ་བདག་ཆེན་པོ་རྡོ་རྗེ་འཆང་རིན་ཆེན་མི་འགྱུར་རྒྱལ་མཚན་པའི་ཞལ་སྔ་ནས་ཀྱིས་གཙོ་བོར་བཞུགས་པའི་སུམ་ལྡན་རྡོ་རྗེ་འཛིན་པའི་དགེ་འདུན་ཉེར་ལྔ་ཙམ་འདུས་པ་རྣམས་ནི་སློབ་དཔོན་བཟང་པོའོ། ། གསུམ་པ་ནི། འདིར་རྟེན་བཞེངས་ནས་རིང་དུ་མ་འགྱང་བར་ཤིས་པའི་ལུང་གཙོར་བཟུང་ནས། རབ་ཏུ་གནས་པའི་རྒྱུད་ལས།
དཀྱིལ་འཁོར་དང་ནི་རབ་གནས་པ། ། ཡར་གྱི་ངོ་ལ་བརྟག་པར་བྱ། ། གཟའ་དང་སྐར་མ་འཛོམ་གྱུར་ན། ། མར་ངོ་ལ་ཡང་ཉེས་པ་མེད། ། ཅེས་འབྱུང་བའི་རབ་གནས་ཀྱི་དུས་སུ་དགོས་པའི་གཟའ་སྐར་འཛོམ་པའི་ཚེ་སྟེ། དེའང་ཀུན་འཛིན་གནམ་ལོའི་རི་ཀླུང་ཐམས་ཅད་གསེར་གྱི་ཁ་དོག་དང་མཚུངས་པའི་འབྲས་ལྡན་གྱི་ཁྲུམས་ཀྱི་ཟླ་བའི་དམར་ཕྱོགས་ཀྱི་དགའ་བ་གཉིས་པ། འོད་ཟེར་བདུན་པ་དང་དལ་བའི་ལྷ་ལྡན་དགའ་མ་འཛོམ་པའི་དཔལ་གྱི་བེའུའི་འཕྲོད་སྦྱོར་ཡོད་པའི་ཉིན་ཚེས་དགེ་བར་སྟ་གོན་གྱི་མགོ་བརྩམས་ནས་ཉིན་ལྔ་པར་མཛའ་ལྷའི་གྲོགས་པོས་གདེངས་ཅན་དགའ་མར་རྩེན་པའི་ཉིན་རབ་གནས་རྗེས་མའི་དངོས་གཞིའི་ཆོ་ག་གྲུབ་པར་བྱས་པ་ནི་དུས་བཟང་པོའོ། ། བཞི་པ་ནི། གཞུང་རིན་ཆེན་འབར་བ་ལས། གནས་ནི་ཡིད་འོད་འདུ་འཛི་སོགས། །
སྐྱོན་མེད་རྣམ་མཛེས་བླ་ཁབ་ཅན། ། ཞེས་བཤད་པ་དང་མཐུན་པར་གོང་དུ་བསྟན་པའི་དགེ་མཚན་དང༌། བཀྲ་ཤིས་རྟགས་ཀྱིས་ཀུན་ནས་སྒེག་པ་གང་ཡིན་པ་དེ་ནི་གནས་བཟང་པོའོ། ། ལྔ་པ་ནི། འཕན་གདུགས་བླ་བྲེ་སོགས་རྒྱན་ཐམས་ཅད་ཀྱིས་བརྒྱན་པའི་གནས་དེར་དཔལ་ཀྱེ་རྡོ་རྗེའི་སྒྲུབ་མཆོད་ཀྱི་སྟ་གོན་དངོས་གཞིར་དགོས་པའི་ཡོ་བྱད་དང༌། རབ་གནས་ཀྱི་སྟ་གོན་དང་དངོས་གཞིར་དགོས་པའི་མཆོད་རྫས་མ་ཚང་བ་མེད་པ་བཟང་ཞིང་གྱ་ནོམ་པར་བཤམས་པ་ནི་ཡོ་བྱད་བཟང་པོའོ། ། དྲུག་པ་ནི། ཡང་རྒྱུད་ལས། ཆོ་ག་དག་དང་ལྡན་པས་བྱ། ། ཆོ་ག་དམན་པས་མི་བྱ་སྟེ། །
རབ་གནས་རྟག་པར་མི་ཤིས་འགྱུར། ། འཇིག་རྟེན་འདི་ནི་སྡུག་བསྔལ་ལ། ། འཇིག་རྟེན་ཕ་རོལ་འཇིགས་པ་ཆེ། ། ཞེས་བཤད་པ་ལྟར། བཅོམ་ལྡན་འདས་ཀྱིས་ཐེག་ཆེན་གྱི་གཞུང་དང་གསང་ཆེན་རྒྱུད་སྡེ་རྣམ་བཞིའི་གསེབ་ཚག་རྣམས་ནས་མང་དུ་བསྟན་པ་དང༌། རྣལ་འབྱོར་རྒྱུད་དུ་རབ་ཏུ་གནས་པའི་རྒྱུད་ལོགས་སུ་བསྟན་པ་རྣམས། འཕགས་བོད་ཀྱི་སྐྱེས་ཆེན་བསྟན་པའི་སྣང་བྱེད་ཆེན་པོར་གྱུར་པ་རྣམས་ཀྱིས་རྒྱ་ཆེར་བཀྲལ་བའི་དགོངས་དོན་རྣམས་ངོར་ཆེན་རྡོ་རྗེ་འཆང་ཡབ་སྲས་རྣམས་ཀྱིས་ཞལ་ལུང་དྲི་མ་མེད་པ་ལག་ཏུ་བླང་བའི་རིམ་པ་དཔལ་ཀྱེ་རྡོ་རྗེ་ལ་བརྟེན་པའི་རབ་གནས་ཆོ་ག་དཔལ་འབྱོར་རྒྱ་མཚོ་ལས་འབྱུང་བ་ལྟར་ལག་ལེན་ཕྲ་མོ་ཚུན་ཆད་མ་ནོར་བར་བསྒྲུབས་པ་ནི་ཆོ་ག་བཟང་པོ་སྟེ། དེ་ལྟར་བཟང་པོ་དྲུག་ལྡན་གྱི་ཆོ་གས་ཐོག་མའི་རབ་གནས་དང༌། སླར་ཡང་བར་མཐའ་ཀུན་དུ་རབ་གནས་ཀྱི་ཆོ་ག་ལན་མང་དུ་བསྒྲུབས་ཏེ། མདོར་ན་གོང་དུ་སྨོས་པའི་རྟེན་གསུམ་གྱི་ཚོགས་དེ་དག་གི་སྐུའི་རྡུལ་ཕྲན་རེ་རེའི་གོང་ཡང་སངས་རྒྱས་ཀྱི་ཞིང་རབ་འབྱམས་ཀྱི་རང་བཞིན་དུ་བསྒྲུབས་ནས།
ལེགས་བྲིས་དབང་པོ་བཅས་པའི་སྐྱེ་དགུ་མ་ལུས་པའི་བསོད་ནམས་ཀྱི་ཞིང་བླ་ན་མེད་པར་མངའ་གསོལ་ནས། བསྟན་པའི་སྦྱིན་བདག་ཆེན་པོ་ཡོན་མཆོད་སྐུ་འཁོར་དུ་བཅས་པ་ནས་རྟེན་ལ་སྙན་ཤལ་དང་ལེགས་གསོལ་མདུན་འཇོག་དང་བཀྲ་ཤིས་ཀྱི་ཆོ་གས་མཐའ་བརྒྱན་ཅིང་དགའ་སྟོན་བཟང་པོ་ལ་ལོངས་སུ་སྤྱད་པ་ནི་རྟེན་བཞེང་གི་བགྱི་བ་མཐར་ཕྱིན་པའི་བྱ་བའོ། ། བཞི་པ་ནི། རྟེན་ལ་ཕྱག་མཆོད་རི་མོར་བགྱིས་པའི་ཕན་ཡོན་ཡང༌། རྒྱུད་བླ་མ་ལས། འབྱུང་བ་དཀོན་ཕྱིར་དྲི་མེད་ཕྱིར། ། མཐུན་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། ། ཅེས་གསུངས་པ་ལྟར་དཀོན་མཆོག་གསུམ་དང་མཚུངས་པའི་སྐྱབས་ཀྱི་དམ་པ་ནི་བསྐལ་པ་བརྒྱ་ལ་མན་ཡང་མེད་པའི་ཕྱིར་དང༌།
ཉེས་པ་བག་ལ་ཉལ་བཅས་ཡོངས་སུ་སྤངས་པའི་ཕྱིར་དང༌། འགྲོ་བ་མ་ལུས་པ་འཁོར་བ་དང་ངན་སོང་གི་འཇིགས་པ་ལས་སྐྱོབ་པར་ནུས་པའི་ཕྱིར་དང༌། དཀོན་མཆོག་གསུམ་གྱིས་སྒྲས་དབེན་པ་ནི་མཐའ་འཁོབ་ཡིན་ལ། དེས་ན་དཀོན་མཆོག་གསུམ་གྱིས་བརྒྱན་པ་ནི་འཇིག་རྟེན་དམ་པའི་སྙིང་པོ་དང་ལྡན་པའི་ཕྱིར་དང༌། རྣམ་པ་ཐམས་ཅད་དུ་མཆོག་གི་གོ་འཕང་ནས་འགྱུར་བ་མེད་པའི་ཕྱིར་སྐྱབས་ཀྱི་མཆོག་ཉིད་ཡིན་པའི་ཕྱིར། གང་གི་ཕྱིར་ན་དེ་དག་ལ་སྐྱབས་སུ་སོང་ཞིང་བྱང་ཆུབ་བར་གྱི་རྟེན་དང༌། གླིང་དང༌། དཔུང་གཉེན་དུ་བཟུང་བ་རྣམས་ཀྱིས་དེ་དག་གི་བཞུགས་གནས་གཙུག་ལག་ཁང་བཞེང་བ་དང༌། སྐུ་གསུང་ཐུགས་ཀྱི་རྟེན་བསྐྲུན་པ་དང༌། དེ་དག་ལ་མཆོད་ཅིང་རྗེད་པ་དང༌།
བཀུར་སྟིར་བགྱིས་པའི་བསོད་ནམས་ཀྱི་ཕུང་པོ་གཞལ་དུ་ཅི་ཞིག་ཡོད་དེ། གསལ་རྒྱལ་གྱི་ཚིགས་སུ་བཅད་པ་ལས། མི་རྣམས་གང་དག་རྒྱལ་བའི་གཙང་ཁང་བྱེད། ། དེ་དག་འགྲོ་བ་རྣམས་སུ་འཁོར་བ་ན། ། ལྷ་དབང་གནས་འདྲའི་ཁང་ཁྱིམ་འོད་འབར་བ། ། དུས་ཚིགས་ཀུན་དུ་བདེ་ལྡན་ཐོབ་པར་འགྱུར། ། ཞེས་དང༌། ཁྱད་པར་འཕགས་བསྟོད་ལས། གཅེར་བུ་ཀུན་དགའ་རྭ་བ་སོགས། ། བརྩིག་པ་སྡིག་པའི་རྒྱུ་ཞེས་ཟེར། །
ཐམས་ཅད་མཁྱེན་པ་ཁྱོད་ཉིད་ནི། ། དེ་ཉིད་བསོད་ནམས་རྒྱུ་ཞེས་གསུངས། ། ཞེས་འབྱུང་བ་ལྟར་དྲིའི་གཙང་ཁང་སོགས་བྱེད་པ་འགོག་པ་ནི། མུར་འདུག་གཅེར་བུ་པ་སོགས་ཀྱི་རྗེས་འབྲངས་ཡིན་ལ།

རང་རེ་སྟོན་མཆོག་ཉི་མའི་གཉེན་གྱི་བཀའ་དོན་རྗེས་སུ་བསྒྲུབ་པར་འདོད་པས། དཀོན་མཆོག་གསུམ་གྱི་རྟེན་དང་བརྟེན་པའི་ཚོགས་བསྐྲུན་པ་ནི་བསོད་ནམས་ཀྱི་ཚོགས་ཆེན་པོར་འགྱུར་བའི་རྒྱུ་སྟེ། ཕལ་པོ་ཆེ་ལས། རིགས་པར་ལྡན་པ་དཀོན་མཆོག་གསུམ་རྣམས་ལ། ། སྦྱོར་བ་སྐྱོ་བ་མེད་པར་མཆོད་བྱས་ན། ། དེ་དག་བདུད་བཞིའི་ལམ་ལ་རབ་འདས་ནས། ། བྱང་ཆུབ་བླ་མེད་མྱུར་དུ་རེག་པར་འགྱུར། ། ཞེས་སོ། ། དེ་བས་ན་བདེ་བར་གཤེགས་པའི་བཀའ་དང་དགོངས་འགྲེལ་གྱི་བསྟན་བཅོས་རྣམས་ལས་རྟེན་གསུམ་བཞེངས་པའི་ཕན་ཡོན་གྱི་བསྔགས་པ་རྒྱ་ཆེར་འབྱུང་མོད། འདིར་སྐལ་བ་དང་ལྡན་པ་རྣམས་ཡིད་ཆེས་བསྐྱེད་པའི་ཕྱིར་མདོ་ཙམ་གླེང་ན། ཁྱད་པར་བསྐལ་པ་དཔག་ཏུ་མེད་པ་ནས་བསྒྲུབས་པའི་བསོད་ནམས་བརྒྱ་པའི་མཚན་གྱིས་མངོན་པར་བཀྲས་པའི་དེ་བཞིན་གཤེགས་པའི་སྐུ་མཚན་ཉིད་དང་ལྡན་པ་གསེར་ལ་སོགས་པ་རིན་པོ་ཆེ་ནས།
རྡོ་ཤིང་འཇིམ་པའི་རྣམ་པ་ཅན་ཡན་ཆད་དུ་འབུར་དུ་བཞེངས་པ་དང་རིས་སུ་བྲིས་པའི་ལེགས་བྱས་ཀྱི་ཕུང་པོ་ཐོབ་པ་ནི། མདོ་ཏིང་ངེ་འཛིན་རྒྱལ་པོ་ལས། སངས་རྒྱས་སྐུ་གཟུགས་ཤིན་ཏུ་མཛེས་པ་དག ། རིན་ཆེན་བྱི་དོར་ལེགས་པར་བྱས་པ་ཡང༌། ། བལྟ་ན་སྡུག་ཅིང་ཤིན་ཏུ་མཛེས་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། ། དེ་བཞིན་གསེར་དག་དང་ནི་དངུལ་དག་དང༌། ། ཙནྡན་གྱིས་ནི་སྐུ་གཟུགས་བཟང་པོ་དག ། མཛེས་ཤིང་ཤིན་ཏུ་བལྟ་ན་སྡུག་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། །
འཇིམ་པ་དང་ནི་དེ་བཞིན་རྡོ་བ་དང༌། ། ཤིང་ལ་རི་མོར་བྱས་པའི་སྐུ་གཟུགས་ཀྱང༌། ། མཛེས་ཤིང་ཤིན་ཏུ་བལྟ་ན་སྡུག་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། ། ཅེས་དང༌། བསྒྲུབ་པར་དཀའ་བའི་བླ་ན་མེད་པའི་བྱང་ཆུབ་ཀྱི་སྙིང་པོའང་རྒྱལ་བའི་སྐུ་གཟུགས་བསྐྲུན་པ་ལས་འཐོབ་པར་འགྱུར་བ་ཡང༌། དམ་པའི་ཆོས་པདྨ་དཀར་པོ་ལས། ལ་ལས་དེ་ནི་རིན་ཆེན་སྣ་བདུན་དང༌། ། ལ་ལས་དེ་བཞིན་ཟངས་དང་འཁར་བ་ལས། ། བདེ་བར་གཤེགས་པ་རྣམས་ཀྱི་གཟུགས་བྱས་པ། །
དེ་དག་ཐམས་ཅད་བྱང་ཆུབ་ཐོབ་པར་འགྱུར། ། རོ་ཉེ་དང་ནི་ལྕགས་སམ་ས་ཡང་རུང༌། ། བདེ་བར་གཤེགས་པ་རྣམས་ཀྱི་གཟུགས་བྱས་ཏེ། ། བལྟ་ན་སྡུག་པའི་འཇིམ་པའི་ལས་བྱེད་བཅུག ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། གང་གིས་རྩིག་ངོས་གཟུགས་ཀྱི་རི་མོ་དག ། བསོད་ནམས་བརྒྱ་མཚན་ཡོངས་སུ་རྫོགས་པའི་སྐུ། ། བདག་གིས་བྲིས་སམ་འདྲི་རུ་བཅུག་ཀྱང་རུང༌། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། ཞེས་སོགས་རྒྱལ་བའི་བཀའ་དང་དགོངས་འགྲེལ་རྣམས་ལས་རྒྱ་ཆེར་འབྱུང་བ་ལས་ཤེས་པར་བྱའོ། །
དེ་བཞིན་དུ་གསུང་རྟེན་དམ་པའི་ཆོས་ཀྱི་གླེགས་བམ་བྲིས་པའི་བསོད་ནམས་ནི། ཇི་སྐད་དུ། སྡུག་བསྔལ་དག་ནི་ཐམས་ཅད་དང༌། ། སྒྲིབ་པ་ཀུན་སེལ་དམ་པའི་ཆོས། ། ཞེས་དམ་པའི་ཆོས་ནི་སྡུག་བསྔལ་རྒྱུ་དང་བཅས་པ་མཐར་འབྱིན་ཅིང་ཐམས་ཅད་མཁྱེན་པའི་ཡེ་ཤེས་ཀྱི་བར་འཐོབ་པར་བྱེད་པའི་རྒྱུས་གཙོ་བོ་སྟེ། སྒོ་མཐའ་ཡས་པར་སྒྲུབ་པའི་གཟུངས་ལས། མདོ་སྡེ་ཐོས་ནས་རྗེས་སུ་ཡི་རང་སྟེ། ། ཡི་གེར་བྲིས་དང་གཟུང་དང་བཀླགས་པ་ཡི། ། བསོད་ནམས་ཆུ་བོ་ཇི་ཙམ་བསྐྱེད་པ་ནི། ། སེམས་ཅན་ཀུན་གྱིས་ཤེས་པར་ཡོངས་མི་ནུས། །
དེ་ནི་ཚེ་རབས་ཀུན་དུ་རྒྱལ་བ་མཐོང༌། ། དེ་དག་ལ་ཡང་དད་པ་བསམ་ཡས་རྙེད། ། མདོ་སྡེ་ཟབ་མོའི་ཚུལ་ཡང་ཤེས་པར་འགྱུར། ། དེ་ནི་མྱུར་དུ་བྱང་ཆུབ་མཆོག་འཚང་རྒྱ། ། བླ་མེད་བྱང་ཆུབ་མ་རེག་བར་དུ་ཡང༌། ། དེ་ནི་ཏིང་ངེ་འཛིན་དང་མངོན་ཤེས་དང༌། ། གཟུངས་རྣམས་དང་ནི་གཟུགས་དང་ལོངས་སྤྱོད་དང༌། ། སངས་རྒྱས་མཐོང་ལས་ཉམས་པར་ཡང་མི་འགྱུར། ། ཞེས་སོགས་དང་གཞན་ཡང་བཤད་པ་དང་སྒྲུབ་པ་སོགས་ཀྱི་ཕན་ཡོན་མང་དུ་འབྱུང་བ་ཡང་མ་སྤྲོས་སོ། ། ཐུགས་ཀྱི་རྟེན་ནི་མཆོད་རྟེན་དང་ཕྱག་མཚན་ཏེ།
སྤྱིར་མཆོད་རྟེན་ཞེས་པ་རྟེན་གསུམ་ག་ལ་འཇུག་མོད། འདིར་ཆོས་ཀྱི་སྐུའི་རྟེན་མཆོད་རྟེན་བཞེངས་པའི་ཕན་ཡོན་ནི། གསལ་རྒྱལ་གྱིས་ཞུས་པར། ཐུབ་དབང་མཆོད་རྟེན་བྱེད་པའི་མི་རྣམས་ནི། ། མྱ་ངན་ཡོངས་མེད་ཀུན་དུ་བརྟན་པ་དང༌། ། ལོངས་སྤྱོད་མཆོག་དང་རིན་ཆེན་མཛོད་མང་ལྡན། ། དགྲ་ཡི་ཚོགས་རྣམས་ཀྱང་ནི་ཐུབ་པར་འགྱུར། ། རྒྱལ་བའི་མཆོད་རྟེན་སྲོག་ཤིང་ཕུལ་བ་ཡིས། ། ཆོས་དང་རྗེས་མཐུན་ཆོས་ལ་སྒྲུབ་པ་དང༌། ། ཚུལ་ཁྲིམས་མཆོག་དང་བཟོད་པའི་མཆོག་དང་ལྡན། །
འཇིག་རྟེན་དག་ན་དོན་ཀུན་འགྲུབ་པར་འགྱུར། ། ཞེས་སོགས་རྒྱ་ཆེར་འབྱུང་ཡང་འདིར་མཚོན་ཙམ་ལས་མ་སྨོས་སོ། ། མདོར་ན་རྟེན་གསུམ་གྱི་ཚོགས་འདི་དག་ཕྱི་དབྱིབས་ཚད་དང་མཚན་ཉིད་ཐམས་ཅད་རྫོགས་ཤིང༌། ནང་གཟུངས་དང་རིང་བསྲེལ་བྱིན་རླབས་རྟེན་སྲིད་ན་དཀོན་པའི་ཚོགས་ཀྱིས་ཕྱུར་བུར་གཏམས་ཤིང༌། ཐམས་ཅད་དུ་རབ་ཏུ་གནས་པའི་ཆོ་གས་སངས་རྒྱས་བཅོམ་ལྡན་འདས་ཀྱི་ཡོན་ཏན་བཀོད་པ་རབ་འབྱམས་རྒྱ་མཚོའི་ཞིང་ཁམས་ཀྱི་རང་བཞིན་དུ་གྱུར་པ་འདི་དག་ལ། སུ་གང་དག་གིས་མཐོང་བའི་ཆོས་དང་སླད་མའི་ཡང་འབྱུང་གི་སྐྱེ་བ་མཆོག་དངོས་གྲུབ་པའི་བར་གྱི་མངོན་པར་འདོད་པའི་དོན་གང་ཡང་གསོལ་བ་བཏབ་ན་རེ་བའི་ཤིང་རྟ་འདོད་པའི་འབྲས་བུ་དེ་དང་དེ་དག་གིས་མངོན་པར་འགེངས་པ་དང༌། ལྷ་དང་མིའི་ཡུལ་གྱི་འདོད་པའི་ཡོན་ཏན་ལྔ་ལ་སོགས་པ་མཆོད་པའི་ཡོ་བྱད་གྱ་ནོམ་པ་དག་གིས་མདུན་བདར་ཏེ་ཕུལ་བ་དང༌། དྭང་བའི་ཡིད་ཀྱིས་ཕྱག་གི་ཕྲེང་བ་བརྩེགས་པ་བགྱིས་པ་ལ་སོགས་བཀུར་སྟི་རི་མོར་གང་བྱས་པ་དེ་བཞིན་གཤེགས་པ་ཉིད་འཇིག་རྟེན་དུ་མངོན་སུམ་བྱོན་པ་ལ་ཕྱག་མཆོད་སོགས་བྱས་པ་དང་ཁྱད་པར་མེད་པའི་བསོད་ནམས་ཀྱི་སྐལ་བ་བཟང་པོ་ལ་སྦྱོར་བ་ངེས་པ་ནི། མདོ་སྡེ་མྱ་ངན་ལས་འདས་པར། དགའ་བོ་གལ་ཏེ་སྐྱེས་བུ་ཞིག་གིས་དད་པའི་སེམས་ཀྱིས་དེ་བཞིན་གཤེགས་པའི་སྐུ་གདུང་ཕྱེད་དམ།
བཞི་ཆ་གཅིག་གམ། དྲུག་ཆའམ། བརྒྱའི་ཆའམ། སྟོང་གི་ཆའམ། ཁྲིའི་ཆའམ། གངྒཱ་ཀླུང་གི་བྱེ་མའི་ཆ་གཅིག་ནས་ཆུང་ངུ་ན་ཡུངས་འབྲུ་ཙམ་གཅིག་ལ་དད་པའི་སེམས་ཀྱིས་བསྟི་སྟང་དང་བཅས་རིམ་གྲོ་དང་བཅས། མཆོད་པ་དང་བསྟོད་པ་བྱེད་པ་དང་སངས་རྒྱས་མངོན་སུམ་དུ་བཞུགས་པ་ལ་བསྟི་སྟང་དང་བཅས་པས་མཆོད་པ་བྱས་ན། སྐྱེས་བུ་དེ་གཉིས་ཀྱི་བསོད་ནམས་ནི་ཐམས་ཅད་དུ་ཁྱད་པར་མེད་པར་མཉམ་སྟེ་ཚད་མེད་དཔག་ཏུ་མེད་དོ། ། ཞེས་དང༌། གསལ་རྒྱལ་གྱི་ཚིགས་སུ་བཅད་པ་ལས།
སུ་དག་དཀོན་མཆོག་གསུམ་ལ་མེ་ཏོག་དང༌། ། འབྲས་བུ་གསེར་ཐོག་བྱུང་བ་འབུལ་བྱེད་པ། ། དེ་དག་འགྲོ་བ་རྣམས་སུ་འཁོར་བ་ན། ། རོ་མཆོག་ཀུན་ཐོབ་མི་བརྫི་སྟོབས་དང་ལྡན། ། ཞེས་སོགས་རྒྱ་ཆེར་བསྟན་པའི་ཕྱིར་རོ། ། ཁྱད་པར་རྟེན་འདི་དག་ལ་ཕྱོགས་བཅུ་མུ་མེད་ཞིང་གི་རྒྱལ་བ་སྲས་དང་བཅས་པ་མ་ལུས་པ་འདུས་པའི་རང་བཞིན་དུ་ཤེས་ཤིང་གུས་པའི་སེམས་ཀྱིས་བཀུར་སྟི་དང་བསྐོར་བ་བྱས་པའི་བསོད་ནམས་ཀྱི་ཚོགས་ཆེན་པོ་གལ་ཏེ་གཟུགས་ཀྱི་རྣམ་པར་གྲུབ་ན་ཆ་དང་གྲངས་སུ་བྱར་ཅི་ཞིག་ཡོད་དེ། ལུང་བཞི་ལས། མཁས་པ་གང་ཞིག་རབ་ཏུ་སེམས་དྭང་བས། ། སངས་རྒྱས་མཆོད་རྟེན་ལ་ནི་གོམ་འདོར་ན། ། འཛམ་བུ་ཆུ་བོ་གསེར་གྱི་སྲང་ཚད་ནི། །
སྟོང་ཕྲག་བརྒྱ་ཡང་དེ་དང་མཉམ་པ་མིན། ། ཞེས་དང༌། སྤྱན་རས་གཟིགས་ཞེས་བྱ་བ་ཐེག་པ་ཆེན་པོའི་མདོར། མཆོད་རྟེན་བསྐོར་བ་བྱས་ན་ནི། ། ཚེ་རབས་དག་ནི་ཐམས་ཅད་དུ། ། ལྷ་དང་ཀླུ་དང་གནོད་སྦྱིན་དང༌། ། སྲིན་པོ་རྣམས་ཀྱིས་མཆོད་པར་འགྱུར། ། ངས་ནི་གང་དག་བསྟན་པ་ཡི། ། མི་ཁོམ་བརྒྱད་པོ་དེ་དག་སྤོང༌། ། སངས་རྒྱས་འབྱུང་བ་རབ་མཛེས་པ། །
མཉེས་པར་བྱེད་འདི་དལ་བར་གཅིག ། མདོག་ལྡན་གཟུགས་ནི་ཕུན་སུམ་ཚོགས། ། མཚན་གྱིས་ལེགས་པར་བརྒྱན་པ་དང༌། ། མཐུ་དང་སྟོབས་དང་ལྡན་པར་འགྱུར། ། ཞེས་སེམས་ཅན་དམྱལ་བ་ལ་སོགས་པ་མི་ཁོམ་པའི་གནས་བརྒྱད་སྤོང་བ་དང༌། དལ་བའི་རྟེན་ཐོབ་པ་དང༌། འཇིག་རྟེན་ན་ལྷ་མི་ལ་སོགས་པའི་སྟོབས་འབྱོར་ལྡན་པའི་འགྲོ་བ་ཀུན་གྱིས་མཆོད་པའི་གནས་སུ་འགྱུར་བ་ནས། མཐར་ཐུག་མཚན་དང་དཔེ་བྱད་བཟང་པོས་བརྒྱན་པའི་རྒྱལ་བའི་སྐུ་ཐོབ་པར་འགྱུར་བའི་བར་གྱི་ཕན་ཡོན་རྒྱ་ཆེར་བསྟན་པ་རྣམས་ཀྱིས་ཡིད་ཀྱི་དབང་པོ་དགེ་བའི་ལམ་དུ་དྲངས་པའི་ལེགས་པར་འདོད་པ་དག་གིས་ཕྱག་དང་བསྐོར་བ་བགྱིད་པ་ལ་ཤིན་ཏུ་འབད་པར་བྱ་བ་ལས་ལྷག་པའི་དལ་འབྱོར་གྱི་ལུས་ལ་སྙིང་པོ་བླང་བའི་ཐབས་ཅི་ཞིག་ཡོད། དེས་ན་རྟེན་འདི་དག་ལ་བསྐོར་བ་བྱས་པའི་གྲངས་ཚད་ཅི་ཙམ་ལ་འབུམ་ཐེར་སོགས་བསགས་པའི་གྲངས་རྩིས་ཀྱིས་གཏན་ལ་འབེབས་ན་གཙོ་བོ་བསྐལ་པ་བཟང་པོའི་རྣམ་འདྲེན་བཞི་པ་ཤཱཀྱ་ཐུབ་པའི་སྐུ་བརྙན་འདི་ཉིད་ལ་བསགས་པའི་དབང་དུ་བྱས་ན། གཙུག་ལག་ཁང་གི་ཕྱི་རོལ་རྭ་བ་དང་བཅས་པ་ནང་ཚུད་ཀྱི་དབང་དུ་བསྐོར་བ་གཙོ་བོ་བསྐལ་པ་བཟང་པོའི་རྣམ་འདྲེན་བཞི་པ་ཤཱཀྱ་ཐུབ་པའི་སྐུ་བརྙན་གྱི་པད་གདན་ལ་སྐོར་ཚད་བླངས་པས་གཙུག་ལག་དངོས་གཞི་ལ་བསྐོར་བ་སུམ་སྟོང་བརྒྱད་བརྒྱ་བསགས་པས།
འབུམ་ཕྲག་གཅིག་དང་དྲུག་བརྒྱ་འགྲོ་ངེས་པ་དང༌། ནང་གསེལ་དུ་ཞར་བྱུང་རྟེན་གཞན་ཆེ་ཕྲ་གང་དག་བཞུགས་པ་རྣམས་ལ་བསྐོར་བ་འབུམ་ཕྲག་མང་པོ་དུས་གཅིག་ལ་འགྲོ་བར་སོམ་ཉི་ཅུང་ཟད་ཀྱང་བྱ་མི་དགོས་སོ། ། དེ་ལྟ་བས་ན་ནམ་འཆི་ངེས་མེད་ཆུ་བུར་ལྟ་བུའི་ལུས་རྟེན་མི་རྟག་ཅིང་འཇིགས་པ་རང་རང་གི་ཕ་མ་གཉེན་འབྲེལ་ཡུལ་མི་རྒྱལ་ཁམས་ཀྱི་འགྲོ་བ་ཕལ་ཆེར་སྔར་གྱིས་ན་མེད་པ་མི་རྟག་པ་ཁོ་ནའི་དབང་དུ་སོང་བ་དྲན་པར་བྱས་ནས། རང་རེ་རྣམས་ཀྱང་དེ་འདྲའི་ཚུལ་ལས་མ་འདས་པར་ཤེས་པར་བྱས་ནས་ཚེ་རབས་གཏན་གྱི་སྐྱབས་གནས་དཀོན་མཆོག་གསུམ་ལ་སྐྱབས་སུ་འགྲོ་ཞིང༌། དེའི་བསླབ་བྱ་དེ་དག་གི་རྟེན་གསུམ་ལ་བསྟོད་ཅིང་གསོལ་བ་འདེབས་པ་དང༌། ཕྱག་མཆོད་བསྐོར་བ་བྱས་པའི་ཕན་ཡོན་ཇི་སྐད་བཤད་པ་རྣམས་ཡིད་ཆེས་པའི་གནས་སུ་བཟུང་ནས། ཕྱག་མཆོད་བསྐོར་བ་སོགས་ལ་བརྩོན་པས་དལ་འབྱོར་ལ་སྙིང་པོ་ལོངས་ངེས་རེ་མཛོད་ཅིག་ཅེས་ཀུན་ལ་ཐལ་མོ་སྦྱར་ཏེ་ཞུ་བ་ལགས་སོ། ། སྨྲས་པ། རབ་གནས་བཟང་དྲུག་ཆོ་གས་རྟེན་གསུམ་རྣམས། ། ཆ་ཤས་རེར་ཡང་རྒྱལ་བའི་རབ་འབྱམས་ཞིང༌། །
བྱིན་གྱིས་བརླབས་འདིར་ཕྱག་མཆོད་བསྐོར་བ་བྱས། ། བསོད་ནམས་ཕུང་པོས་ནམ་མཁའི་མཐའ་ཡང་འགོངས། ། ཞེས་ཡིད་ལྷུང་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བྱ་བ་ལས། རབ་ཏུ་གནས་པས་བྱིན་བརླབས་ཕན་ཡོན་བཅས་པའི་སྐབས་ཏེ་བཞི་པའོ།། །། ལྔ་པ་མཇུག་དགེ་བ་བསྔོ་བ་ལ། བསྔོ་བའི་རྣམ་གཞག་དང༌། བསྔོ་བ་དངོས་གཉིས་ལས། དང་པོ་ནི། དེ་ལྟར་རྟེན་གསུམ་བསྐྲུན་པ་ལ་གུས་པའི་སེམས་བསྐྱེད་པ། རྒྱུ་རྫས་ཀྱི་དངོས་པོ་གཏང་བ།
སྦྱོར་བ་བརྩོན་འགྲུས་བརྩམས་པ་རྣམས་ལ་བསོད་ནམས་དཔག་ཏུ་མེད་པ་ཐོབ་སྟེ། དེའི་ནང་ནས་ཀྱང༌། ཇི་སྐད་དུ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་འབྱུང་བ་ལྟར་འདིར་སྦྱིན་པ་བཞི་ག་ཚང་བས་བསྒྲུབས་དགོས་པའི་ཚུལ་ཡང༌། གཙོ་བོར་ཟང་ཟིང་སྦྱིན་པས་ལས་བྱེད་པ་ཐམས་ཅད་བསྡུས་ནས་སོ་སོར་འདོད་པའི་དངོས་པོས་ཚིམ་པར་བྱེད་དགོས་པ་དང༌། རང་གཞན་ལས་བྱེད་པ་དང་བཅས་པ་ཐམས་ཅད་སྒོ་གསུམ་དཀའ་ཚེགས་ཆེན་པོས་བསྒྲུབ་པའི་ཚེ། འགྲུབ་མི་འགྲུབ་སྙམ་པའི་དོགས་པ་སྐྱེ་བ་ནའང་མཁན་ཆེན་ཐུགས་རྗེའི་བདག་ཉིད་ཅན་ནས་མཆོག་གསུམ་སྲུང་མར་བཅས་པའི་ཐུགས་རྗེར་བསྐུལ་བས་གེགས་མེད་འགྲུབ་པའི་དབུགས་དབྱུང་སྩལ་བ་ནི་མི་འཇིགས་པའི་སྦྱིན་པ་དང༌། སྔོན་ཆད་དགེ་བའི་རྩ་བ་བསྒྲུབས་ལམ་ཞུགས་པ་རྣམས་ཚུལ་འདི་ལ་བརྩོན་པ་བསྐྱེད་ན་རྒྱུད་ལ་ཚོགས་གཉིས་རྫོགས་པ་ལ་སོགས་པའི་ཕན་པར་གདམས་པ་ནི་ཆོས་ཀྱི་སྦྱིན་པ་དང༌།
རྟེན་བཞེང་པ་ལ་སོགས་པ་དགེ་བའི་རྩ་བ་ལ་མ་ཞུགས་པ་རྣམས་ཀྱང་ཚུལ་འདི་བསྒྲུབ་ཏུ་བཅུག་པས་ལས་བྱེད་རྒྱུ་རྫས་ཀྱི་འབྲེལ་ཐོགས་བཅས་པ་ལ་དགེ་བའི་ས་བོན་སོག་པའི་ཕན་འདོགས་ཆེན་པོ་འབྱུང་བ་ནི་བྱམས་པའི་སྦྱིན་པ་ཉིད་དོ། ། དེ་ལྟ་བུའི་དགེ་བའི་རྩ་བ་བསྒྲུབས་པ་དེའི་བསོད་ནམས་བླ་ན་མེད་པའི་བྱང་ཆུབ་ཀྱི་རྒྱུར་ཡོངས་སུ་བསྔོ་བས་རྒྱས་གདབ་དགོས་ཏེ། དེ་ལྟར་མིན་ན་ཁོང་ཁྲོ་དྲག་པོ་སྐྱེས་པ་ལ་སོགས་པས་ཆུད་འཛའ་བ་དང༌། གནས་སྐབས་ཀྱི་བདེ་འབྱོར་ཅུང་ཟད་རེ་མྱང་བ་ཙམ་གྱིས་འཛད་པར་འགྱུར་བའི་སྐབས་ཡོད་དེ། ཇི་སྐད་དུ། སྦྱིན་དང་བདེ་གཤེགས་མཆོད་ལ་སོགས། ། ལེགས་སྤྱད་གང་ཡིན་དེ་ཀུན་ཀྱང༌། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་གསུངས་པའི་ཕྱིར། དེས་ན་དགེ་བའི་རྩ་བ་གང་བྱས་ཐམས་ཅད་ཡོངས་བསྔོ་དམ་པས་བསྒྱུར་དགོས།
དེའང་འདི་ལྟར་བགྱིས་པའི་དགེ་བ་ཁོ་ན་མ་ཟད་རང་གཞན་འབྲེལ་ཐོགས་ཀུན་གྱིས་ཚེ་རབས་དུ་མ་ནས་བསགས་པའི་དགེ་བས་མཚོན། འཁོར་བ་དང་མྱ་ངན་ལས་འདས་པས་བསྡུས་པའི་དགེ་ཚོགས་ཐམས་ཅད་ཀྱང་བསྔོ་རུང་སྟེ། ཕལ་པོ་ཆེ་ལས། ཐ་དད་ཕྱོགས་ནས་ཆུ་ཀླུང་མང་པོ་དག ། རྒྱ་མཚོ་ཆེར་འབབ་རོ་གཅིག་གྱུར་པ་ལྟར། ། ཐ་དད་ཕྱོགས་ནས་དགེ་བ་བསགས་བྱས་པ། ། བྱང་ཆུབ་བསྔོས་པ་རྣམས་ཀྱང་རོ་གཅིག་འགྱུར། ། ཞེས་བཤད་པའི་ཕྱིར། བསྔོ་བ་དེའང་བླ་ན་མེད་པའི་བྱང་ཆུབ་ལས་གཞན་པའི་སྐབས་གསུམ་དབང་པོ་ལྟ་བུའམ། ལྟོས་འཕྱེ་ཆེན་པོ་དང༌།
སྟོང་འཁོར་ལོས་སྒྱུར་བ་དང༌། ཁམས་ཀྱི་རྒྱལ་ཕྲན་ནམ། འཕགས་པའི་ཁོངས་སུ་གཏོགས་པ་ཐོས་སྒྲོག་དང་རང་རྒྱལ་ལ་སོགས་པའི་རྒྱུར་བསྔོར་མི་བཏུབ་སྟེ། རྒྱན་ལས། ཁམས་གསུམ་གཏོགས་པ་མ་ཡིན་དང༌། ། ཞེས་དང༌། རྒྱལ་པའི་ཡུམ་ལས། དགེ་བའི་རྩ་བ་ཐམས་ཅད་ཀྱང་རྣམ་པ་ཐམས་ཅད་མཁྱེན་པ་མ་གཏོགས་པ་ཉན་ཐོས་ཀྱི་སའམ། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པ་ཡིན་ནོ་ཞེས་གསུངས་པའི་ཕྱིར། ཇི་ལྟར་བསྔོ་བའི་ཚུལ་ཡང༌།
ཐ་སྙད་དུ་ཇི་ལྟར་བསགས་པའི་དགེ་རྩ་ཐམས་ཅད་འགྲོ་བ་ཀུན་དང་ཐུན་མོང་དུ་བྱས་ཏེ་བླ་ན་མེད་པའི་བྱང་ཆུབ་ཀྱི་རྒྱུར་བསྔོ་བའི་འདུན་པ་དང་བཅས་ཏེ་དོན་དམ་པར་ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བའི་ཤེས་རབ་ཀྱི་དབང་པོས་དཔྱད་ངོར། བསྔོ་བྱའི་དངོས་པོ་དང༌། བསྔོ་བའི་བསམ་པ་དང༌། བསྔོ་བའི་ཡུལ་ཏེ་འཁོར་གསུམ་ཡོངས་སུ་དག་པར་ཤེས་པས་བསྔོ་ཏེ། མདོ་སྡེ་རྒྱན་ལས། དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོགས་མཚན་ཉིད་དོ། ། ཞེས་འབྱུང་བའི་ཕྱིར། དེས་ན་མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། །
རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་འབྱུང་བའི་ཕྱིར་ཏེ། དེ་དག་གིས་བསྔོ་བའི་རྣམ་པར་བཞག་པ་ཉུང་ཟད་སྔོན་དུ་བཏང་ནས་གཉིས་པ་ནི། འདིར་དཔལ་ལྡན་དཎྜི་པའི་གཞུང་ལས་འཕོས་པའི་བསྔོ་བ་ཚིགས་སུ་བཅད་པ་ཅུང་ཟད་བརྗོད་པ་འདི་ལྟ་སྟེ། བསམ་གྱིས་མི་ཁྱབ་ཡོན་ཏན་བཀོད་པའི་སྤྲིན། ། ཕྱོགས་བཅུའི་ནམ་མཁའི་མུ་དང་མཉམ་སོང་བའི། ། འགྲོ་འདུལ་ཆོས་ཀྱི་ཆར་ཆེན་རྟག་འཇོ་བ། ། དུས་གསུམ་གཤེགས་དང་བཞུགས་པའི་རྫོགས་སངས་རྒྱས། །
སྟོང་ཉིད་སྙིང་རྗེའི་སྤྱོད་པས་གཞན་དོན་གྱི། ། ཁུར་ཆེན་ཁྱེར་ལ་མི་ངལ་རྒྱལ་བའི་སྲས། ། ཐོས་སྒྲོགས་དགྲ་བཅོམ་རྐྱེན་རྟོགས་རྒྱལ་བའི་བཀའ། ། དེ་འཛིན་སྐྱོང་བའི་དམ་ཅན་སྲུང་མར་བཅས། ། འདི་ན་བྱང་ཆུབ་སྤྱོད་པ་གང་སྤྱད་པའི། ། དགེ་ཚོགས་སྲིད་ཞིའི་མཐའ་ཀུན་ཐམས་ཅད་མཁྱེན། ། མངོན་པར་འགྲུབ་ཕྱིར་ཡོངས་བསྔོ་སྨིན་པའི་ལམ། ། སྙིང་པོས་ལྕི་བའི་མཐུན་འགྱུར་དབྱངས་སུ་ལོངས། ། དེང་འདིར་ཡོངས་འཛིན་ཆོས་ཀྱི་རྒྱལ་པོ་ཡིས། ། དད་དགའི་འབྲེལ་ཐོགས་ཀྱིས་མཚོན་སེམས་ཅན་ཁམས། །
ཕན་གདགས་བསྟན་པའི་བཤད་སྒྲུབ་རྒྱས་བྱའི་ཕྱིར། ། རྟེན་གསུམ་དགེ་འདུན་འདུ་བའི་ཆོས་སྡེ་བསྐྲུན། ། རྒྱུ་སྦྱོར་ལས་འབྲེལ་གང་ཡོད་དགེ་བ་དང༌། ། འཁོར་བ་མྱ་ངན་ལས་འདས་བསོད་ནམས་ཚོགས། ། གང་དག་བསགས་པ་ཆེ་མཆོག་ཐམས་ཅད་ཀྱིས། ། བསྔགས་པའི་རྗེས་སུ་བདག་གིས་བསྔོ་བགྱིའོ། ། གང་ཞིག་ངེས་པར་ཐོབ་ན་དུས་ཀྱི་མཐས། ། སྐད་ཅིག་རེར་ཡང་གྲངས་མེད་ལུས་ཅན་ཚོགས། ། སྡུག་བསྔལ་མཐའ་མེད་ཆུ་གཏེར་ལས་བསྒྲལ་ནས། ། བདེ་རབ་སྟེར་བའི་མགོན་པོ་མངོན་གྱུར་ཅིག །
དེ་གསུང་རྣོ་མཚོན་རེག་བྱ་མི་ལྡན་ཞིང༌། ། ཁྲོ་གཉེར་མཆེ་བའི་གཡོགས་ཀྱང་མི་ཕྱེ་བར། ། སྐྱེ་བའི་ཕྲེང་བསགས་སྒྲིབ་གསུམ་བག་ཆགས་བཅས། ། མཐར་བྱེད་བསྟན་པའི་བཤད་སྒྲུབ་དར་གྱུར་ཅིག ། ཤེས་བྱ་བཅུ་ཕྲག་རིག་པའི་གཞུང་གི་ཆད། ། འཇལ་བྱེད་མཁྱེན་རབ་རྨད་བྱུང་སྲང་གི་མདའ། ། མ་འཁྱོག་དྲང་པོར་བཀོད་པའི་ལུང་རིགས་ཀྱིས། ། འགལ་འབྲེལ་སྨྲ་བའི་རྒྱལ་པོ་ས་སྐྱ་པ། ། དེ་བསྟན་ཡིད་ཆེས་སུམ་ལྡན་སྣང་བའི་གཏེར། ། བཅུ་གཉིས་ཁྱིམ་དུ་རྒྱུ་དང་འདབ་སྟོང་ཆལ། །
བཞད་ཕྱིར་མི་རྒྱུ་ན་ཡང་ཁམས་གསུམ་གྱི། ། མི་ཤེས་རྨོངས་པ་གཅོད་གང་རྒྱལ་གྱུར་ཅིག ། མཁས་བཙུན་གྲུབ་པར་རློམ་འགའ་སྟོབས་བཅུ་པའི། ། ཚངས་དབྱངས་དྲུག་ཅུའི་བསྔགས་པའི་ཡུལ་ཐོབ་ན། ། ཐུབ་པའི་རྒྱལ་ཚབ་ཀུན་དགའ་བཟང་པོ་ཡི། ། ཆེ་བའི་རྟོགས་བརྗོད་རྗེས་སུ་རྐང་པ་འཇོག ། སྨྲ་མཆོག་དེ་དག་རྣམས་ཀྱིས་བཞེད་པའི་གཞུང༌། ། འཛིན་འཆང་གསལ་བར་བྱེད་པའི་དཔལ་གྱི་མགུར། ། གཟེངས་སུ་མངོན་པར་མཐོ་བས་སྲིད་པའི་ཁོངས། ། དམ་པའི་སྙིང་པོས་ལྕི་བར་བྱེད་གྱུར་ཅིག །
མཁྱེན་བརྩེ་ནུས་པ་རྨད་དུ་བྱུང་ངོ་ཞེས། ། བསྔགས་པ་འདི་ཅི་ལྷ་མཆོག་ངགཾ་གི་དབཾང༌། ། ཀུཾན་དགཾའི་དཔལ་སྟེར་བློཾ་གྲོཾས་ཆེ་ལྡན་ཟོལ། ། བརྫུས་པ་གང་དེ་བསྐལ་བརྒྱར་ཞབས་བརྟན་ཤོག ། དེ་སྲས་མཆེད་དག་གསང་གསུམ་ཡོན་ཏན་གྱི། ། བཀོད་པ་དཔག་ཡས་ཕྲིན་ལས་རིང་འགྲོ་བ། ། ཚེ་དཔག་མེད་མགོན་སྐུ་གསུམ་བཀོད་པ་བཞིན། ། འཛམ་གླིང་ཡོངས་ཁྱབ་བསྐལ་པར་འཚོ་གཞེས་ཤོག ། བཅོམ་ལྡན་རིནཾ་ཆེཾན་འབྱུང་ལྡན་སྦྱིན་པ་བཞིས། ། སེམས་ཅན་རེ་བ་མ་ཁེངས་དེ་སྲིད་དུ། །
མིཾ་འགྱུརཾ་གདན་ལྔ་བརྩེགས་པའི་ཁྲི་འཕང་ཆེར། ། མི་ཤིགས་སྐུ་ཡི་རྒྱལཾ་མཚནཾ་བརྟན་གྱུར་ཅིག ། དེ་དག་སྤྱོད་རྗེས་སྒྲུབ་པའི་ངུར་སྨྲིག་འཆང༌། ། ཆོས་སྤྱོད་དགེ་བ་རྣམ་བཅུ་ལྷུར་ལེན་པ། ། གུར་གུམ་ནགས་ཀླུང་གཡོ་བས་འཛམ་གླིང་ཁོངས། ། ཡོངས་སུ་ཁེངས་པ་སྐྱེས་ལྟར་རྒྱས་གྱུར་ཅིག ། ལེགས་བྲིས་དབང་པོ་འགུགས་པའི་ལས་མ་བརྩམས། ། རྫོགས་ལྡན་ས་སྤྱོད་སླར་ཡང་ལྷགས་མིན་པར། ། བློཾ་གྲོཾས་དཀྱེལ་ཆེ་དགེ་བཅུའི་བཀའ་ཁྲིམས་ཀྱིས། ། རྒྱཾ་མཚོཾའི་གོས་ཅན་ཡངས་ཁྱབ་བརླིང་གྱུར་ཅིག །
ལྗོངས་ཀྱི་ཐིག་ལེ་འདིས་མཚོན་འཇིག་རྟེན་ཁམས། ། སྙིགས་མའི་དུག་ཆུས་ཆེར་མྱོས་འཐབ་རྩོད་དམག ། ལུས་སྟོབས་བདེ་བ་འཚོ་སྲོག་དབྲོག་པའི་དགྲ། ། ནད་ཡམས་བཀྲེས་རྔབས་རྒུད་པ་འབྱུང་མ་གྱུར། ། བདེ་དགའ་འབྱོར་པའི་ཆུ་གཏེར་རྒྱས་པའི་ཀློང༌། ། གངས་ཅན་སྐྱེ་འགྲོའི་འཁོར་ལོའི་ཡན་ལག་རྣམས། ། ཕན་ཚུན་མཛའ་གཅུགས་བྱམས་པའི་མིང་ནས་འབོད། ། དགེ་བཅུར་བརྩོན་པའི་འཕུར་ལྡིང་བསྒྱུར་བར་ཤོག ། དཀར་ཕྱོགས་དགྱེས་པའི་ལྷ་རྣམས་སྤྲིན་གྱི་བཅུད། ། ཟིལ་དངར་འབེབས་ལ་རབ་དགའ་ནོར་འཛིན་མས། །
ལོ་འདབ་སྡོང་བུ་འབྲས་བུའི་དགའ་སྟོན་ལ། ། ཡིད་ཅན་མཐའ་དག་མགྲོན་དུ་གཉེར་གྱུར་ཅིག ། དཀོན་མཆོག་གསུམ་ལ་སྐྱབས་སོང་བདག་ཅག་ཀྱང༌། ། དལ་འབྱོར་རྟེན་ལྡན་ཚུལཾ་ཁྲིམཾས་བསླབ་པས་གཙང༌། ། བཅུ་ཕྲག་རིག་པའི་རིནཾ་ཆེཾན་འོད་སྟོང་གིས། ། འགྲོ་བློའི་འདབ་སྟོང་འགྲོལ་བློའི་བྱེད་པོར་ཤོག ། རྣམ་དཀར་དཀར་མིན་ལས་ཀྱི་རྒྱུ་འབྲས་ལུང༌། ། ལེགས་གསུངས་བསླུས་པའི་གཏམ་ནི་ཆོས་ལ་མེད། ། བདེན་པ་དེ་ཡིས་བཟང་སྤྱོད་སྨོན་པའི་ལམ། ། སྨྲས་དོན་སྙིང་པོས་དབེན་པར་མ་གྱུར་ཅིག །
ཅེས་སོ། ། སྨྲས་པ། འདིར་འབད་ཀྱིས་མཚོན་འཁོར་འདས་དགེ་བའི་ཚོགས། ། གཅིག་ཏུ་བསྡོམས་པ་ཐམས་ཅད་མཁྱེན་པའི་རྒྱུར། ། འཁོར་གསུམ་དམིགས་བྲལ་སྒྱུ་མའི་རྩེ་འཇོ་ལྟར། ། ཡོངས་བསྔོ་མཁས་པའི་རྗེས་སྙེད་བགྱིད་ཟིན་ཏོ། ། ཞེས་ཡིད་ལྷུང་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུ་ཞེས་བྱ་བའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བྱ་བ་ལས། མཇུག་དགེ་བ་ཡོངས་སུ་བསྔོ་བའི་སྐབས་ཏེ་ལྔ་པའོ།། །། སླར་ཡང་འདིར་སྨྲས་པ། དཔལ་ལྡན་བླ་མ་རྒྱལ་བ་སྲས་བཅས་གང་དག་མཚན་གྱི་ཡི་གེའི་རྔ། །
སུ་ཞིག་ཐོས་པ་འཛིན་པའི་དཔྱད་དུ་སིམ་ཙམ་ངན་འགྲོ་འཁོར་བའི་འཇིགས་སྐྱོབ་ན། ། དེ་དག་སྐུ་བརྙན་ཆ་ཤས་རེར་ཡང་རབ་འབྱམས་རྒྱལ་བའི་ཞིང་རྫོགས་པ། ། མངོན་སུམ་ལྟ་བྱེད་དབང་པོར་ཤར་དང་ཁྱད་པར་མེད་པའི་ཚུལ་འདི་བསྐྲུན། ། ཟས་གཙང་སྲས་ཀྱི་བསྟན་པའི་སྣང་བྱེད་ས་སྐྱའི་རྗེ་བཙུན་མཆོག་རྣམས་དང༌། ། ཀུན་དགའ་བཟང་ཞེས་མི་འགྱུར་ཕྲེང་བསྒྲགས་འགྲོ་བ་ལེགས་པའི་གནས་བཀྲི་བ། ། རྣམ་གཉིས་བསྟན་པའི་རྗེས་འཇུག་ཆོས་སྤྱོད་རྣམ་བཅུ་མགྲིན་འཇོ་དགེ་འདུན་ཚོགས། ། གུར་གུམ་རྒྱས་པའི་དགའ་ཚལ་ཅོ་འདྲིའི་བསྐལ་པར་འདུ་བའི་གཙུག་ལག་ཁང༌། ། ཁང་པ་ཁང་ཕྲན་དགའ་ལྡན་ལྷ་གནས་ས་ལ་འཕོས་འདྲི་བཀོད་ལེགས་ཁྲོད། ། ལུང་རིགས་ཐོས་བསམ་བཤད་པའི་གླུར་འཇོ་རིམ་གཉིས་བསྒོམ་བཟླས་རྣལ་འབྱོར་པར། ། སྲིད་གསུམ་འབྱུང་པོ་དགའ་དང་དད་པས་དགེཾ་ལེགཾས་ཚོགས་བསགས་མཆོད་པའི་སྤྲིན། །
རྒྱུན་ཆགས་སྤྲོ་བ་ཀུན་ནས་ཡོངས་འདུའི་བསོད་ནམས་མཆོད་སྡོང་གསར་པ་བགྱིས། ། གངས་ལྡན་ལྷུན་པོར་སླར་ཡང་ཟླ་འོད་གསར་པས་བཀླུབས་པའི་མཛེས་སྡུག་བཞིན། ། འཁོན་སྟོན་ངག་དབང་ཀུན་བློ་རྗེས་པའི་འཕྲིན་ཡིག་བཀྲ་ཤིས་ཆོས་དུང་བཅས། ། འདུས་ཚོགས་བྱེ་བས་ཀློག་སྤོང་འཁོར་ལོ་བསྐལ་པར་རྒྱས་དང་ས་སྐྱོང་གི ། བསྟན་སྲིད་འགྲོ་ཁམས་བདེ་ལེགས་ཆེར་རྒྱས་ཕྲིན་ལས་བཀའ་ཡི་སྲུང་མར་བསྒོས། ། གང་ཕྱིར་ཐར་པའི་གླིང་འདིར་འཇུག་དང་ཞུགས་ནས་དགེ་ཆོས་སྤྱད་པ་དང༌། ། རྟེན་གསུམ་དགེ་འདུན་ཚོགས་སུ་མཆོད་འབུལ་བསྙེན་བཀུར་སྟོབ་བྱེད་སྦྱིན་པའི་བདག ། རིང་འཚོའི་ཚེ་དང་བསོད་ནམས་མངའ་འབྱོར་དགེ་ཆོས་རྣམས་ནི་གངྒཱའི་ཀླུང༌། ། འོད་སྲུངས་བྱིན་དང་སྤྲིན་དུས་ཆུ་གཏེར་དཀར་ཕྱོགས་ཟླ་བཞིན་ངེས་པར་འཕེལ། ། མཁན་ཆེན་བསྟན་པའི་སྣང་བྱེད་མཆོག་གི་རྣམ་ཐར་རིན་ཆེན་འབྱུང་གནས་གང༌། །
དགོས་པ་ཆེར་དགོངས་ལྷུན་པོའི་སྲུབ་ཤིང་ནོར་རྒྱས་བུ་ཡི་སྲུབ་ཐག་བརྟེན། ། གཞན་ཕན་སྙིང་སྟོབས་ལྷ་དབང་ཚོགས་ཀྱིས་བསྲུབས་སྐྱེས་ཆོས་སྡེ་མཁའི་རྣ་བ། ། སྐལ་བཟང་སྐྱེ་བོའི་དཔལ་མགྲིན་རལ་རྩེར་སྤུད་པའི་ཚུལ་མཆིད་དེ་ཙམ་མོ། ། བྷ་གི་ར་ཐས་མཇུག་པ་བཅུ་པའི་ཞབས་བསིལ་བརྔུབས་པའི་རྒྱུན་ཆེན་སྐྱུགས། ། འདིར་བདག་འཁོར་བ་མྱ་ངན་ལས་འདས་དུས་གསུམ་དགེ་བའི་ཆུ་ཀླུང་འབེབས། ། སྔ་མས་རང་ཕྱོགས་ལྷ་བུའི་ཆེད་གཉེར་ཁོ་བོས་གཞན་དོན་བྱང་ཆུབ་ཕྱིར། ། གནས་སྐབས་སྤྱི་དང་བྱེ་བྲག་དམ་ཆོས་བཤད་སྒྲུབ་རྒྱས་གྱུར་ཆེད་དུ་བསྔོ། ། གྲོགས་དག་ཚེ་འདིའི་དཔལ་འབྱོར་བསྒྲུབས་པས་ཟང་ཟིང་ཁེ་འབྱོར་ཐོབ་གྱུར་ཀྱང༌། ། དལ་རྟེན་སྙིང་པོ་བླངས་པར་མི་འགྲོ་དེ་བས་ཚུལ་ཁྲིམས་བསླབ་པར་གནས། ། གཞུང་ལུགས་ཐོས་བསམ་བསྒོམས་པར་བརྩོན་པས་ལུང་རྟོགས་ཡོན་ཏན་ཅི་ཡང་འཕེལ། །
གནས་སྐབས་མཐར་ཐུག་དོན་འགྱུར་གདམས་པ་ཀུན་གྱི་སྙིང་ལ་འབབ་གྱུར་ཅིག ། ལྗོངས་འདིས་མཚོན་པའི་ཡུལ་ཁམས་བདེ་ཞིང་ལོ་ལེགས་དཔལ་འབྱོར་རབ་ཏུ་རྒྱས། ། རྣམ་པ་གཅིག་ཏུ་འཇིག་རྟེན་ཡང་དག་ལྟ་བས་བྲེལ་ལ་མ་རང་ཕྲག་དོག་ཅན། ། སྐལ་ངན་ཕྲོ་འཚལ་དབུལ་ཕོངས་གསོད་གཅོད་འཇུག་པའི་གོ་སྐབས་མ་རྙེད་པར། ། མཐའ་འཁོབ་ཡུལ་གཞན་རིངས་པར་བྱོལ་ནས་ཤུགས་རིང་འབྱིན་སྙམ་བྱེད་གྱུར་ཅིག ། དག་བྱེད་གཏེར་གྱི་དགེ་ཚོགས་བསགས་པར་ཆེ་ཆུང་ཆར་གྱི་སྒོ་གསུམ་དང༌། ། ཟང་ཟིང་དགེ་བའི་འབྲེལ་ཡོད་ཀུན་ཀྱང་ཆུ་དབང་འཁྱིལ་པའི་ཚོགས་ཟུང་རྫོགས། ། ནོར་བུས་བགྲུངས་པའི་ཚེ་རབས་སྡིག་སྦྱངས་ལག་འགྲོའི་བྱང་ཆུབ་སེམས་སྟོབས་རྒྱས། ། རིན་ཆེན་རྒྱན་ཕྲེང་དུ་མས་བཀླུབས་པའི་ཡོན་ཏན་ལྡན་མཆོག་ཐོབ་གྱུར་ཅིག ། སངས་རྒྱས་བཀྲ་ཤིས་ཡོན་ཏན་འདབ་རྒྱས་ཕྲིན་ལས་ལྷུན་གྲུབ་རྒྱུན་མི་ཆད། །
དམ་ཆོས་བཀྲ་ཤིས་སྐྱེ་དགུའི་སྒྲིབ་སེལ་རྣམ་གྲོལ་ཕྱོགས་ཀྱི་སྣང་བ་བསྐྱེད། ། དགེ་འདུན་བཀྲ་ཤིས་སྐྱོན་ལས་ངེས་གྲོལ་གཞན་དོན་ཁུར་ཆེན་ཁྱེར་མི་ངལ། ། མཆོག་གསུམ་བཀྲ་ཤིས་གདུགས་དཀར་གྲིབ་བསིལ་འགྲོ་ལ་འབབ་པའི་བཀྲ་ཤིས་ཤོག ། ཅེས་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུའི་གཙུག་ལག་ཁང་རྟེན་དང་བརྟེན་པར་བཅས་པ་བསྐྲུན་པ་ལས་འཕྲོས་པའི་འབེལ་གཏམ་བཀྲ་ཤིས་འཁྱིལ་པའི་སྒྲ་དབྱངས་ཞེས་བགྱི་བ་འདི་ནི། མི་ཕྲོགས་པའི་མཁྱེན་རབ་དང་ཐུགས་རྗེར་ལྡན་པ་མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པའི་བཞེད་དོན། ཆོས་སྲིད་ཟུང་གི་ཕྲིན་ལས་ཀྱི་ཁ་ལོ་བསྒྱུར་ཆེན་ཕྱག་མཛོད་བླ་མ་ཤེས་རབ་བཟང་པོ་པ་ནས། ས་བཅད་ཀྱི་ཐོར་བཅས་འདི་བཞིན་གྱིས་ཞེས་གསུང་བསྐུལ་རིན་ཆེན་ཅོད་པཎ་བཀྲ་ཤིས་ཟླ་ཤེལ་ཞུན་མའི་སྤུན་ཟླའི་དར་དཔྱངས་ཀྱིས་མཚན་པ་སྤྱི་བོར་བཅིངས་པར། སྐྱབས་མགོན་དམ་པའི་ལེགས་གསུངས་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམ་པའི་ལང་ཚོའི་སྡེ་ཞེས་བཏགས་པས།
རབ་བྱུང་གདུགས་ཀྱི་རིམ་པའི་བགྲང་གཞིའི་ཞག་གི་ཕུང་པོ་སྒྲོལ་བྱེད་ལྷ་མོ་ཤྲ་ཝ་ཎས་ཉ་ཡོངས་སུ་གང་བའི་དཀར་ཕྱོགས་ཀྱི་རྫོགས་པ་དང་པོར་སྣང་བྱེད་མེ་བཞིའི་དགའ་མ་དང་ལྷན་ཅིག་རྩེ་བའི་འགྲུབ་སྦྱོར་གྱི་ཉིན། ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བའི་ཤིས་བརྗོད་ཉན་པས་བསྲུངས་པའི་ཕྱོགས་ཀྱི་བསྟི་གནས་སུ་གྲུབ་པར་བགྱིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
