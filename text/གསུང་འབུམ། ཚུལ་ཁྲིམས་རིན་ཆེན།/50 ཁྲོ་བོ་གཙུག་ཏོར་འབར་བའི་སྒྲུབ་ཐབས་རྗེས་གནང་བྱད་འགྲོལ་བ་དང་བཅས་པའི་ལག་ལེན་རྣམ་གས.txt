གསུང་འབུམ། ཚུལ་ཁྲིམས་རིན་ཆེན།
པོད ༥༠
ཁྲོ་བོ་གཙུག་ཏོར་འབར་བའི་སྒྲུབ་ཐབས་རྗེས་གནང་བྱད་འགྲོལ་བ་དང་བཅས་པའི་ལག་ལེན་རྣམ་གསལ་མེ་ལོང་།
༼ཅ༽ ༄༅། །ཁྲོ་བོ་གཙུག་ཏོར་འབར་བའི་སྒྲུབ་ཐབས་རྗེས་གནང་བྱད་འགྲོལ་བ་དང་བཅས་པའི་ལག་ལེན་རྣམ་གསལ་མེ་ལོང་ཞེས་བྱ་བ་བཞུགས་སོ།། ཝཱ་གིནྡྲཱ་ནནྡ་ནི་རཱ་བྷོ་གཱ་ཡ་ན་མཿ དཔལ་སྟུག་རྒྱལ་བའི་གཙུག་ཏོར་ལས་འཁྲུངས་པ། ། གང་སྐུ་བསྒོམ་ཞིང་རིགས་སྔགས་བཟླས་ཙམ་གྱིས། ། ཡིད་སྲུབས་སྙིང་གི་བརྟན་པ་རང་དབང་དུ། ། འཕྲོག་བྱེད་གཙུག་ཏོར་འབར་བས་རྟག་ཏུ་སྲུངས། ། སྒྲུབ་ཐབས་རྗེས་གནང་བདེ་འབྱུང་རལ་པའི་ཀླུང༌། ། འདྲེན་མཆོག་དྲང་སྲོང་ཛ་ཧྣུའི་ཞལ་སྒོ་ནས། ། ལེགས་བརྒྱུད་ཟབ་ཁྱད་ཡན་ལག་བརྒྱད་ལྡན་རྒྱུན། །
ཉེས་བརྒྱའི་དྲི་མ་སྦྱོང་བྱེད་འདིར་སྤེལ་ལོ། ། དེའང་འདིར་ཁྲོ་བོའི་རྒྱལ་པོ་གཙུག་ཏོར་འབར་བའི་བསྒོམ་བཟླས་ཉམས་སུ་བླང་བར་འདོད་པས། སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་སོང་ནས། བདག་བསྐྱེད་པ་ནི། ཨོཾ་སྭ་བྷཱ་ཝ་སོགས་བརྗོད་པས་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་བཞིན་གྱིས་མ་དམིགས་པའི་སྟོང་པ་ཉིད་དུ་གྱུར་པར་བསམས། སྟོང་པའི་ངང་ལས་པཾ་ལས་པདྨ་དང༌། རཾ་ལས་ཉི་མའི་སྟེང་དུ། ཧཱུྃ་ཡིག་དམར་པོ་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་གཙུག་ཏོར་འབར་བ་ཁྲོ་བོ་ཆེན་པོ། སྐུ་མདོག་དམར་པོ་ཉི་མ་བྱེ་བའི་གཟི་འབར་བ།
མེ་ཞུན་གྱི་ཐིགས་པ་འཛག་པ། ཞལ་གཅིག་ཕྱག་གཉིས་པ། སྦོམ་ཞིང་ཐུང་བ་གསུས་ཁྱིམ་ཆེ་བ། ཕྱག་གཡས་པས་རལ་གྲི་མེ་འབར་བ་ནམ་མཁའ་ལ་འཕྱར་བ། གཡོན་པས་ཐུགས་ཀར་སྡིགས་མཛུབ་མཛད་པའི་རྩེ་ལ་འཁོར་ལོ་རྩིབས་བརྒྱད་པ་མེ་འབར་བ་འཁོར་བ། ཞལ་གདངས་ཤིང་མཆེ་བ་གཙིགས་པ། ལྗགས་འདྲིལ་བ། ཁྲོ་གཉེར་གློག་ལྟར་འཁྱུག་ཅིང་སྤྱན་གསུམ་དམར་ཟླུམ་ཕྱོགས་བཅུ་གཟིགས་པས་གནོད་བྱེད་གདུག་པ་ཅན་ཐམས་ཅད་གཟིར་བ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་ལ་འབར་བ། སྟག་གི་པགས་པའི་ཤམ་ཐབས་ཅན།
རིན་པོ་ཆེའི་རྒྱན་དང་སྦྲུལ་གྱིས་བརྒྱན་པ། ཡེ་ཤེས་ཀྱི་མེ་འབར་བའི་ཀློང་དཀྱིལ་ན་ཞབས་གཡས་བསྐུམ་གཡོན་བརྐྱང་བས་བྱད་མ་འབྱུང་པོ་བརྫིས་པ། ཞལ་ནས་སྔགས་ཀྱི་ང་རོ་འབྲུག་ལྟར་སྒྲོགས་པ། སྐུའི་བ་སྤུའི་ཁུང་བུ་ཐམས་ཅད་ནས་སྤྲུལ་པའི་ཁྲོ་བོ་མཚོན་ཆ་སྣ་ཚོགས་པ་འཛིན་པ་མཐའ་ཡས་པ་སྤྲོས་པས་སྲིད་པ་གསུམ་འགེངས་ཤིང་གནོད་བྱེད་མ་ལུས་པ་ཚར་གཅོད་པ། ཐུགས་ཀར་པད་ཉི་ལ་གནས་པའི་ཧཱུྃ་དམར་པོ། དེ་ལས་འོད་ཟེར་འཕྲོས་པས་འོག་མིན་དེ་བཞིན་གཤེགས་པའི་གཙུག་ཏོར་ནས་རང་འདྲའི་གཙུག་ཏོར་འབར་བ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿ ཞེས་པས་དགུག་གཞུག་བཅིང་དང་དབང་དུ་བྱ། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། རིགས་ལྔས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་དབང་བསྐུར། སྐུ་གང༌། དྲི་མ་དག ཆུའི་ལྷག་མ་སྤྱི་བོར་འཁྱིལ་པ་ལས་རྡོ་རྗེ་སེམས་དཔས་དབུར་བརྒྱན། ཐུགས་ཀར་པད་ཉི་ལ་གནས་པའི་ཧཱུྃ་དམར་པོའི་མཐའ་མར་གཟུངས་སྔགས་ཀྱིས་གཡས་སྐོར་དུ་བསྐོར་བ་ལས་མེ་འོད་དཔག་ཏུ་མེད་པ་འཕྲོས། ནད་གདོན་བྱད་བྱུར་རྨི་ལྟས་ངན་པ་དང་དགྲ་བགེགས་ཐལ་བའི་རྡུལ་བཞིན་དུ་བརླག་པར་བསམས་ལ། ན་མཿས་མནྟ་བུདྡྷཱ་ནཱཾ། ཨ་པྲ་ཏི་ཧ་ཏ་ཤཱ་ས་ནཱ་ནཱཾ། ཨོཾ་ཁ་ཁ་ཁཱ་ཧི་ཁཱ་ཧི་ཧཱུྃ་ཧཱུྃ་ཛྭ་ལ་ཛྭ་ལ།
པྲ་ཛྭ་ལ་པྲ་ཛྭ་ལ། ཏིཥྛ་ཏིཥྛི་ཏེ་ཕཊ་ཕཊ་སྭཱ་ཧཱ། ཞེས་པའི་གཟུངས་ཉེར་གཅིག་ལ་སོགས་པ་གང་འགྲུབ་བཟླས་པའི་མཐར། ཨོཾ་ཨརྒྷཾ་ལ་སོགས་པས་མཆོད། རྒྱལ་བའི་གཙུག་ཏོར་ལས་འཁྲུངས་ཤིང༌། ། ཉི་མ་བྱེ་བའི་གཟི་འབར་བ། ། གཙུག་ཏོར་འབར་བ་ཞེས་གྲགས་པའི། ། ཁྲོ་བོའི་དབང་པོ་ལ་ཕྱག་འཚལ། ། ཞེས་པས་བསྟོད། བདག་ལ་རྨི་ལམ་ངན་པ་དང༌།
མཚན་པ་ངན་པ་དང༌། ལྟས་ངན་པ་དང༌། དུས་མ་ཡིན་པར་འཆི་བ་དང༌། ནད་དང་གདོན་དང་གནོད་པ་དང་བགེགས་དང་བར་དུ་གཅོད་པར་བྱེད་པ་ཐམས་ཅད་ཕྱིར་བཟློག་ཅིག ཅེས་བརྗོད་ཅིང་ཐལ་མོ་བརྡབ་སྟེ་གནོད་པ་ཕྱིར་བཟློག་གི་ཕྲིན་ལས་བཅོལ། གལ་ཏེ་བདག་བསྐྱེད་རྐྱང་པ་ཉམས་སུ་ལེན་ན་སྐྱབས་འགྲོ་ནས་འདིའི་བར་ཉམས་སུ་བླངས་ལ་དགེ་བ་བྱང་ཆུབ་ཏུ་བསྔོའོ། ། གལ་ཏེ་རྨི་ལམ་ངན་པ་རྨིས་ན་དྲན་ཤེས་བཞིན་དང་ལྡན་པས་ལུས་ཀྱི་ཚུགས་མ་ཞིག་པར་བྱས་ལ། རྨི་ལམ་ངན་པ་ཐམས་ཅད་སྲེག་པར་བསམ་ཞིང་སྔགས་ཉེར་གཅིག་བཟླས་པ་ཁོ་ནས་བཟློག་གོ ། མན་ངག་འདི་ལ་མཆོག་ཏུ་ཡིད་ཆེས་པ་དང༌། སྔགས་དང་ཏིང་ངེ་འཛིན་ལ་རྩེ་གཅིག་ཏུ་མ་ཡེངས་པར་འབད་པ་ནི་གནད་ཀྱི་དམ་པའོ་ཞེས་གསུང་ངོ༌། །
ཕྱིར་བཟློག་གི་བསྒོམ་བཟླས་དང༌། བསྟོད་པ་རྒྱས་པ་རྣམས་དོན་དུ་གཉེར་བས་ཆག་ལོ་ཙཱ་བས་མཛད་པའི་ཡི་གེར་བལྟ་བར་བྱའོ། ། རྗེས་སུ་གནང་བ་ཇི་ལྟར་བྱ་བའི་ཚུལ་ལ། སྟེགས་ཀྱི་སྟེང་དུ་མཎྜལ་ཚོམ་བུ་གཅིག་བཀོད། དེའི་མདུན་དུ་ཟླུམ་གཏོར་རྒྱན་ལྡན་བཤམས་པའི་མཐར་ཆུ་གཉིས་ཉེར་སྤྱོད་དང༌། རང་གི་མདུན་དུ་རྡོ་རྗེ་དྲིལ་བུ། མེ་ཏོག་སོགས་ཉེ་བར་མཁོ་བ་རྣམས་ཚོགས་པར་བྱས་ལ། མཆོད་པ་རྣམས་ཨོཾ་ཨ་མྲྀ་ཏས་བསང་བ་ནས་བྱིན་གྱིས་བརླབ་པ་སྤྱི་དང་མཐུན། སྐྱབས་འགྲོ་སེམས་བསྐྱེད་ནས་བརྩམས་ཏེ་བདག་བསྐྱེད་བསྒོམ་བཟླས་ཀྱི་མཐར་ཐལ་མོ་བརྡབ་སྟེ་གནོད་པ་ཕྱིར་བཟློག་གི་ཕྲིན་ལས་འཆོལ་བའི་བར་གོང་ལྟར་ཉམས་སུ་བླང༌། མདུན་བསྐྱེད་ནི།
ཚོམ་བུ་བསང་སྦྱངས། སྟོང་པའི་ངང་ལས་པཾ་ལས་པདྨ་ཞེས་པ་ནས་རྡོ་རྗེ་སེམས་དཔས་དབུར་བརྒྱན་པའི་བར་གྱིས་ཚོམ་བུ་ལྷར་བསྐྱེད། མཆོད་པ་བྱིན་གྱིས་བརླབས་ནས། སོ་སོའི་ཕྱག་རྒྱ་དང༌། ཨོཾ་ཨུཥྞཱི་ཥ་ཛྭ་ལ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཨརྒྷཾ་ནས་ཤབྡ་སྭཱ་ཧཱའི་བར་གྱིས་མཆོད། གོང་གི་བསྟོད་པས་བསྟོད། གཏོར་མ་བསང་སྦྱངས། སྟོང་པའི་ངང་ལས་གཏོར་མ་འདོད་དགུ་འབྱུང་བའི་བདུད་རྩིའི་རྒྱ་མཚོར་གྱུར་པར་བསམས་ལ། ཨ་ཀཱ་རོ་ལན་གསུམ་གྱིས་བྱིན་གྱིས་བརླབས། ལྷའི་ལྗགས་ལས་བྱུང་བའི་འོད་ཀྱི་སྦུ་གུས་གཏོར་མའི་བདུད་རྩི་དྲངས་ཏེ་གསོལ་བས་མཉེས་པར་བསམས་ལ།
རྩ་སྔགས་ཀྱི་མཐར་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི་བཏགས་པ་ལན་གསུམ་གྱིས་ཕུལ། མཆོད་བསྟོད་འདོད་དོན་གསོལ་བ་གདབ། མདུན་བསྐྱེད་ལ་དམིགས་པའི་བཟླས་པ་ཅུང་ཟད་བྱའོ། ། དེ་ནས་སློབ་མ་རྣམས་བོས་ལ་མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་སེམས་བསྐྱེད་གསལ་གདབ། འདིར་གང་གསན་པར་བྱ་བའི་ཆོས་ནི་རིགས་སྔགས་འཆང་གི་སྡེ་སྣོད་ཐམས་ཅད་ཀྱི་རྩ་བར་གྱུར་པ་བྱ་བའི་རྒྱུད་ཡིན། དེ་ལ་རྒྱུད་སྡེ་སྒོ་དྲུག་ཏུ་དབྱེ་བ་ལས་འདིར་དེ་བཞིན་གཤེགས་པའི་རིགས་ལ་ནང་གསེས་ཀྱི་དབྱེ་བ་བརྒྱད་དུ་ཡོད་པའི་ཡ་གྱལ་དེ་བཞིན་གཤེགས་པའི་རིགས་ཀྱི་ཁྲོ་བོ་ཆེན་པོ་གཙུག་ཏོར་འབར་བ་ཞེས་བྱ་བ་སྟེ། དེའང་སྔོན་ཚེ་དེ་བཞིན་གཤེགས་པ་སཱ་ལའི་དབང་པོས་གསུངས་ཤིང༌། སླར་ཡང་བཅོམ་ལྡན་འདས་ཤཱཀྱ་ཐུབ་པས་དབང་བསྒྱུར་གྱི་གནས་སུ་འཇམ་དཔལ་རྩ་བའི་རྒྱུད་གསུངས་པའི་ཚེ་བཟླས་ཏེ་གསུངས་ཤིང༌། རྒྱུད་དེ་ཉིད་ལས་འདིའི་རིགས་སྔགས་གསུངས་པ།
ན་མཿས་མནྟ་བུདྡྷཱ་ནཱཾ། ཨ་པྲ་ཏི་ཧ་ཏ་ཤཱ་ས་ནཱ་ནཱཾ། ཨོཾ་ཁ་ཁ་ཁཱ་ཧི་ཁཱ་ཧི། ཧཱུྃ་ཧཱུྃ། ཛྭ་ལ་ཛྭ་ལ། པྲ་ཛྭ་ལ་པྲ་ཛྭ་ལ། ཏིཥྛ་ཏིཥྛི་ཏེ་ཕཊ་ཕཊ་སྭཱ་ཧཱ། གཙུག་ཏོར་འབར་བ་ཞེས་གྲགས་པའི། ། སྔགས་འདི་སྔགས་རྣམས་ཀུན་གྱི་མཆོག ། གང་གིས་ལས་རྣམས་སྟོང་ཕྲག་ནི། །
དགུ་བཅུ་རྩ་བཞི་དག་དང་ནི། ། བཀྲ་ཤིས་དཔལ་གྲགས་ཐམས་ཅད་དང༌། ། རྣམ་པ་སྣ་ཚོགས་ལས་རྣམས་བྱེད། ། རྨི་ལམ་ངན་དང་མཚན་མ་ངན། ། ལན་གཅིག་བཟླས་པས་སེལ་བར་བྱེད། ། ལས་རྣམས་གཞན་ཡང་བྱེད་པ་ནི། ། སྔགས་རྣམས་ཀུན་གྱི་བདག་པོ་ཡིན། ། ཞེས་བྱ་བ་ལ་སོགས་པས་མངོན་པར་བསྔགས་པའི་ཡུལ་དུ་གྱུར་པ་གང་དེ། མ་ཧཱ་པཎྜི་ཏ་ཨ་བྷ་ཡཱ་ཀ་རས་ཡང་དག་པར་རྫོགས་པའི་སངས་རྒྱས་ལས་མནོས་ཤིང༌། དེ་ནས་བྷཾ་ག་ལའི་པཎྜི་ཏ་ཤཱུ་རཾ་ཀ་ར་གུཔྟ་ནས་བདག་ཅག་གི་འཁོར་ལོའི་མགོན་པོའི་བར་གྱི་བརྒྱུད་པ་བར་མ་ཆད་པ་ལས་ལེགས་པར་འོངས་པའི་གདམས་པ་ཐུགས་གཙིགས་ཤིན་ཏུ་ཆེ་ཞིང༌།
བླ་མ་གོང་མ་རྣམས་ཀྱང་ཕྱིར་བཟློག་ལ་འདི་ཁོ་ན་མཛད་པས་འཕྲལ་དུ་མྱོང་བས་གྲུབ་པའི་གདམས་པ་ཁྱད་པར་ཅན་འདི་ཉིད་ཀྱི་རྗེས་སུ་གནང་བ་ལ་སློབ་དཔོན་གྱིས་བགྱི་བར་འོས་པ་རྣམས་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་དཔོན་ལ་ཁྲོ་བོའི་རྒྱལ་པོ་གཙུག་ཏོར་འབར་བ་དངོས་ཡིན་སྙམ་པས་རྗེས་གནང་ཞུ་བའི་ཡོན་དུ་མཎྜལ་འབུལ། གསོལ་བ་འདེབས་པའི་རྗེས་ཟློས། ཀུན་མཁྱེན་ཡེ་ཤེས་ཕུང་པོ་སོགས་ཀྱིས་གསོལ་གདབ་དང༌། རྒྱུད་ཡོངས་སུ་དག་པར་བྱ་བའི་སླད་དུ་དཀོན་མཆོག་གསུམ་ལ་སོགས་ཀྱིས་གུར་ནས་འབྱུང་བའི་རྒྱུན་བཤགས་དང༌། ཐུན་མོང་མ་ཡིན་པའི་གསོལ་བ་གདབ་པ་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པས་བདག་ལ་ཁྲོ་བོ་ཆེན་པོ་གཙུག་ཏོར་འབར་བའི་སྐུ་གསུང་ཐུགས་ཀྱི་རྗེས་སུ་གནང་བ་སྩལ་དུ་གསོལ། ཞེས་པ་རྣམས་ལན་གསུམ་གསུམ་གྱིས་རྗེས་ཟློས་བྱར་གཞུག དངོས་གཞི་ལ་རྗེས་གནང་གི་གཞི་དགོད་པའི་ཕྱིར་དུ་སློབ་མ་རྣམས་སྭ་བྷཱ་ཝའི་སྔགས་ཀྱིས་སྟོང་པར་སྦྱངས། སྟོང་པའི་ངང་ལས་སློབ་མ་ལྷར་བསྐྱེད་ལ།
ཡེ་ཤེས་པ་མདུན་བསྐྱེད་དང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ། ཁྲོ་བོ་ཁྲོ་མོ་རྣམས་ཀྱི་ཐུགས་རྒྱུད་བསྐུལ་ནས་གཙུག་ཏོར་འབར་བ་དཔག་ཏུ་མེད་པ་སྤྱན་དྲངས། སྔགས་ཀྱི་མཐར་ཛཿཧཱུྃ་བཾ་ཧོཿ ཨོཾ་བཛྲ་ཨཱ་ཝ་ཤ་ཡ་ཨཿཨཿཨཿཞེས་བཏགས་པ་ཡང་ཡང་བརྗོད་པས་སློབ་མ་ལ་བསྟིམ། དེས་གཙུག་ཏོར་འབར་བའི་སྐུའི་བྱིན་རླབས་ཞུགས་སོགས་ཀྱིས་བརྡ་སྤྲད། རྗེས་གནང་དངོས་ལ་ལུང་གསུམ་ལས། རྗེས་སུ་བཟླས་པའི་ལུང་གི་སླད་དུ་སློབ་དཔོན་གྱི་ཐུགས་ཀར་ཉི་མ་ལ་གནས་པའི་ས་བོན་སྔགས་ཕྲེང་དང་བཅས་པ་ལས་སྔགས་ཕྲེང་གཉིས་པ་ཆད་དེ། སློབ་མའི་ཐུགས་ཀར་འཁོད་པའི་དམིགས་པས་སྔགས་ཀྱི་རྗེས་ཟློས་ལན་གསུམ་བྱར་གཞུག སློབ་མས་བཅོམ་ལྡན་བདག་གིས་གཟུང་ལགས་སོགས་དང༌། སློབ་དཔོན་གྱིས།
བཅོམ་ལྡན་འདི་ལ་སོགས་ནས་ཁྲོ་བོ་ཆེན་པོ་གཙུག་ཏོར་འབར་བའི་གསང་སྔགས་ཀྱི་བྱིན་རླབས་མ་ལུས་པ་འཇུག་པར་གྱུར་ཅིག་ཅེས་བརྗོད་ཅིང་མེ་ཏོག་འཐོར་བའི་བར་དང༌། དམ་བཅའ་བའི་ལུང་གི་སླད་དུ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས་དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཁྲོ་བོ་ཆེན་པོ་གཙུག་ཏོར་འབར་བ་ཡི་དམ་གྱི་ལྷར་གཟུང་བར་བགྱིའོ་ཞེས་ལན་གསུམ་གྱི་རྗེས་ཟློས་བྱར་གཞུག དེས་གཙུག་ཏོར་འབར་བའི་གསུང་གི་བྱིན་རླབས་ཞུགས་སོགས་ཀྱིས་བརྡ་སྤྲད། བྱིན་གྱིས་བརླབ་པའི་ལུང་གི་སླད་དུ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་མདུན་བསྐྱེད་ཀྱི་ཐུགས་རྒྱུད་བསྐུལ། ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པ་ལ་རྣམ་པ་ཁྲོ་བོ་ཆེན་པོ་གཙུག་ཏོར་འབར་བའི་སྐུ་མཐེབ་སོར་གྱི་ཚད་ཙམ་པ་རེ་ཆད། ཁྱེད་རྣམས་ཀྱི་སྤྱི་བོ་ནས་ཐིམ་པས་ཐུགས་ཀའི་ཧཱུྃ་དང་དབྱེར་མེད་དུ་གྱུར་པ་ནས་སྤྲོས་བྲལ་གྱི་ངང་དུ་མཉམ་པར་འཇོག་པའི་བར་འདྲ། དེས་གཙུག་ཏོར་འབར་བའི་ཐུགས་ཀྱི་བྱིན་རླབས་ཞུགས་སོགས་ཀྱིས་བརྡ་སྤྲད།
རྗེས་གཙོ་བོས་ཇི་ལྟར་སོགས་དང༌། གཏང་རག་གི་མཎྜལ་དང༌། ལུས་ལོངས་སྤྱོད་རྣམས་ཀྱང་འབུལ་གྱིས་བཞེས་སྙམ་པས། དེང་ནས་བརྩམས་ཏེ་སོགས་ནི་སྤྱི་ལྟར་བརྗོད་ཅིང༌། བསོད་ནམས་འདི་ཡིས་ཐམས་ཅད་གཟིགས་པ་ཞེས་པས། དགེ་བ་བསྔོས་ཏེ་སློབ་མ་རྣམས་རང་གནས་སུ་གཏང་ངོ༌། ། རྗེས་ནི། མཆོད་པ་ཁ་གསོས་ཏེ་བྱིན་གྱིས་བརླབས་ནས་མཆོད་བསྟོད་བྱས་ལ་འདོད་དོན་གསོལ་བ་གདབ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་བ་དང༌།
ཨོཾ་ཁྱེད་ཀྱིས་སེམས་ཅན་སོགས་དང༌། ཨོཾ་བཛྲ་མུཿཞེས་པས་ཚོམ་བུའི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ་ཞེས་དང༌། དགེ་བ་འདི་ཡིས་མྱུར་དུ་བདག ། གཙུག་ཏོར་འབར་བ་འགྲུབ་གྱུར་ནས། ། ཞེས་སོགས་ཀྱིས་བསྔོ་བ་སྨོན་ལམ་གང་ཤེས་བརྗོད་དོ། ། འདི་ལ་བརྟེན་ནས་རང་ངམ་བསྒྲུབ་བྱ་ལ་གཞན་གྱིས་བྱད་གཏད་ཀྱི་གནོད་པ་དང༌། རྨི་ལྟས་ངན་པ་སོགས་བྱུང་ན་བྱད་ཆུ་བོར་བསྐྱུར་བའི་གདམས་པ་ལག་ཏུ་བླང་བའི་ཚུལ་ནི། ཆུ་བོ་ཆེན་པོའི་འགྲམ་དུ་ཕྱིན་པའམ། ཕྱིན་པར་བསམས་ལ་མདུན་དུ་སླ་ང་ལ་སོགས་པའི་སྣོད་དུ་ཆུ་བླུགས་པ་གཞག
རང་ཉིད་ཁ་ལྷོར་བསྟན་པའམ་གནོད་བྱེད་ཀྱི་ཕྱོགས་སུ་བལྟས་པའི་མདུན་དུ་སྟེགས་ཀྱི་ཁར་ར་ལུག་གི་རིལ་མ་དང༌། བོང་བ། སྤེན་མ་བརྒྱ་རྩ་སོགས་ཇི་ལྟར་རིགས་པ་བཤམ། བསྒྲུབ་བྱ་ལ་རྗེས་གནང་དང་འབྲེལ་བར་བྱེད་ན་སློབ་དཔོན་གྱིས་བྱ་བར་འོས་པ་རྣམས་གྲུབ་པར་བྱས་ནས་རྗེས་གནང་གི་ཐོག་མཐའ་གང་རུང་དུ་བྱ་ཞིང་ཟུར་དུ་བྱེད་ན། སྐྱབས་འགྲོ་སེམས་བསྐྱེད་སྔོན་དུ་འགྲོ་བས་རང་ཡི་དམ་གྱི་ལྷ་གང་ཡིན་པའམ། གཙུག་ཏོར་འབར་བའི་བསྒོམ་བཟླས་སྔར་ལྟར་བྱའོ། ། དེ་ནས་བསྒྲུབ་བྱ་ཡོད་ན་མདུན་དུ་འཁོད་དུ་གཞུག་ལ། འདིར་གྲུབ་པའི་སློབ་དཔོན་ཆེན་པོ་ཨ་བྷ་ཡཱ་ཀ་ར་ནས་ཆག་ལོ་ཙཱ་བ་གོང་མ་དགྲ་བཅོམ་པ་སོགས་ལ་རིམ་པར་བརྒྱུད་པའི་ཁྲོ་བོ་གཙུག་ཏོར་འབར་བ་དང་རྗེས་སུ་འབྲེལ་པར། བྱད་ཆུ་བོར་བསྐྱུར་བའི་ལས་ཀྱི་རིམ་པའམ་སྤེན་གཏོར་མར་གྲགས་པ་ཟབ་མོ་བསྒྲུབ་པ་ལ། ཁྱེད་རང་གི་མདུན་གྱི་ནམ་མཁར་པཾ་ལས་པདྨ་དང་རཾ་ལས་ཉི་མའི་སྟེང་དུ་ཞེས་སོགས་ནས།
གནོད་བྱེད་མ་ལུས་པ་ཚར་གཅོད་པ་ཞེས་པའི་བར་གྱིས་སྔར་ལྟར་གཙུག་ཏོར་འབར་བ་གསལ་གདབ། དེའི་གཡས་སུ་པདྨ་དང་ཟླ་བའི་སྟེང་དུ་འཁོར་ལོ་ཨོཾ་གྱིས་མཚན་པ་ལས། གཙུག་ཏོར་གདུགས་དཀར་པོ་ཅན་མ་སྐུ་མདོག་དཀར་མོ་ཞལ་གསུམ་གྱི་དབུས་དཀར། གཡས་སྔོ་གཡོན་དམར་བ། ཕྱག་བརྒྱད་ཀྱི་གཡས་བཞི་ན་གདུགས་དཀར་པོ་དང༌། འཁོར་ལོ་དང༌། ལྕགས་ཀྱུ་དང༌། གཞུ་འཛིན་པ། གཡོན་བཞི་ན་རྒྱལ་མཚན་དང༌། རྡོ་རྗེ་དཀར་པོ་རྩེ་ལྔ་པ་དང༌།
མདའ་དང༌། སྡིགས་མཛུབ་དང་བཅས་པའི་ཞགས་པ་འཛིན་པ། ཤིན་ཏུ་ཁྲོས་ཤིང་མ་རུངས་པ་ཐམས་ཅད་འཇིགས་པར་བྱེད་པ། དར་དང་རིན་པོ་ཆེས་བརྒྱན་པ། གཡོན་ཅུང་ཟད་བརྐྱང་བའི་སྐྱིལ་ཀྲུང་གིས་བཞུགས་པ། འབར་བའི་གཡོན་དུ་པདྨ་དང་ཉི་མའི་གདན་ལ། རྡོ་རྗེ་ཧཱུྃ་གིས་མཚན་པ་ལས་ཕྱག་ན་རྡོ་རྗེ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་འཕྱར་ཞིང་འཇིགས་པར་བྱེད་པ། གཡོན་ཞགས་པ་དང་བཅས་པའི་སྡིགས་མཛུབ་ཅན། མཆེ་བ་གཙིགས་པ།
སྤྱན་གསུམ་དམར་ལ་ཟླུམ་པ། དབུ་སྐྲ་དམར་པོ་གྱེན་དུ་འབར་བ། སྦྲུལ་དང་རིན་པོ་ཆེས་བརྒྱན་པ། སྟག་གི་པགས་པའི་ཤམ་ཐབས་ཅན། ཡེ་ཤེས་ཀྱི་མེ་འབར་བའི་དབུས་ན་གཡོན་བརྐྱང་གི་སྟབས་ཀྱིས་ལོག་འདྲེན་གླང་སྣ་ཅན་བརྫིས་པ། དེ་གསུམ་གྱི་འཁོར་དུ་སངས་རྒྱས་དང་བྱང་ཆུབ་སེམས་དཔའ་རིག་སྔགས་ཀྱི་ལྷ་ཚོགས་མཐའ་ཡས་པས་བསྐོར་ནས་བཞུགས་པར་གསལ་བཏབ། རང་དང་ལྷ་གསུམ་གྱི་ཐུགས་ཀའི་ཞེས་སམ་སློབ་དཔོན་དང་མདུན་གྱི་ལྷ་གསུམ་དང་བཅས་པའི་ཐུགས་ཀ་ནས་འོད་ཟེར་འཕྲོས་པས། ཁྱེད་རང་གི་སྒོ་གསུམ་ལ་བར་དུ་གཅོད་པར་བྱེད་པའི་ནད་གདོན་བྱད་གཏད་ལ་སོགས་པ་གཞན་གྱིས་རིག་སྔགས་ཀྱི་སྦྱོར་བ་ངན་པ་བྱས་པ་ཐམས་ཅད་ཚུར་བསྡུས་ནས་མདུན་གྱི་རྫས་རྣམས་ལ་ཐིམ་པར་མོས་པ་མཛོད། ཅེས་བརྗོད་ལ། རྡོ་རྗེ་དང་དྲིལ་བུ་འཛིན་ཅིང་ཧཱུྃ་མཛད་ཀྱི་ཕྱག་རྒྱ་བཅས་ཏེ།
རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་ལྷ་ཚོགས་རྣམས་ཀྱི་བཀའ་བདེན་པ་དང༌། བཅོམ་ལྡན་འདས་གཙུག་ཏོར་འབར་བ་ཁྲོ་བོ་ཆེན་པོའི་བཀའ་བདེན་པ་དང༌། གསང་སྔགས་དང་རིག་སྔགས་ཀུན་གྱི་བདག་པོ་ལག་ན་རྡོ་རྗེའི་བཀའ་བདེན་པ་དང༌། དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང་བདེན་པ་ཆེན་པོའི་བྱིན་གྱིས་བརླབས་ཀྱིས། རྡོ་རྗེ་སློབ་མའམ། སྦྱིན་པའི་བདག་པོ་ཆེ་གེ་མོ་ཞེས་བྱ་བའི་ལུས་ངག་ཡིད་གསུམ་ལ་བར་དུ་གཅོད་པར་བྱེད་པའི་ནད་གདོན་སྡིག་སྒྲིབ།
རྨི་ལམ་ངན་པ། ལྟས་ངན་པ། དུས་མ་ཡིན་པར་འཆི་བར་འགྱུར་བ་ཐམས་ཅད་དང༌། བྱད་དང་མནན་གཏད་དུ་བཅུག་པ་ལ་སོགས་པ་གཞན་གྱིས་རིག་སྔགས་ཀྱི་སྦྱོར་བ་ངན་པ་བརྩམས་པའི་ནུས་མཐུ་ཐམས་ཅད་རང་དབང་མེད་པར་བཀུག་ནས་མདུན་གྱི་རྫས་འདི་དག་ལ་གཉིས་སུ་མེད་པར་ཐིམ་པར་གྱུར་ཅིག ཛཿཧཱུྃ་བཾ་ཧོཿཞེས་བདེན་པའི་སྟོབས་བརྗོད་པའི་དགུག་གཞུག་ལན་གསུམ་བྱ། དེ་ལྟར་བྱས་པའི་རིལ་མ་ལ་སོགས་པའི་རྫས་འདི་དག་ནད་གདོན་སྡིག་སྒྲིབ་བར་དུ་གཅོད་པ་མི་མཐུན་པའི་ཕྱོགས་ཐམས་ཅད་འདུས་པའི་རང་བཞིན་དུ་གྱུར་པར་མོས། མདུན་གྱི་ལྷ་ཚོགས་རྣམས་ཀྱི་སྐུ་ལས་འོད་ཟེར་རླུང་གི་ཤུགས་དང་ལྡན་པ་དང་སྤྲུལ་པའི་ཁྲོ་ཚོགས་དཔག་ཏུ་མེད་པ་འཕྲོས་པས། རྫས་དེ་རྣམས་རང་དབང་མེད་པར་བདས་ཏེ་རྒྱ་མཚོ་ཆེན་པོར་དོར་བར་མོས་པ་མཛོད། ཅེས་བརྗོད་དེ། རྡོ་རྗེ་དང་བཅས་པའི་ལག་པས་སྤེན་མ་ཐོགས་ཏེ་འཕྱགས་པའི་ཚུལ་དང་བཅས་ཏེ་འབར་བའི་གཟུངས་སྔགས་ཀྱི་མཇུག་ཏུ།
ཏདྱ་ཐཱ། ཨོཾ་ཨ་ན་ལེ་ཨ་ན་ལེ། ཨ་ཙ་ལེ་ཨ་ཙ་ལེ། ཁ་ཥ་མེ་ཁ་ཥ་མེ། ཁི་ཥི་མེ་ཁི་ཥི་མེ། ཤེ་ཥ་མེ་ཤེ་ཥ་མེ། བཱི་ར་བཱི་ར། བི་ཥ་མེ་བི་ཥ་མེ། སཽ་མེ་སཽ་མེ། ཤནྟེ་ཤནྟེ།
དནྟེ་དནྟེ། བཛྲ་དྷ་ར་བྷནྡ་བྷནྡ་བཛྲ་པཱ་ཎི་ཕཊ། ཨོཾ་དྲུཾ་ཧྲཱིཥྚོཾ་ཕཊ་སྭཱ་ཧཱ། ཨོཾ་བཛྲ་པཱ་ཎི་བནྡྷ་བནྡྷ་བཛྲ་པཱ་ཤེ་ན་སརྦ་དུཥྚཱཾ་བི་ནཱ་ཡ་ཀ་ཧཱུྃ་ཕཊ། རཀྵ་རཀྵ་མཱཾ་སརྦ་སཏྭཱཾཤྩ་སྭཱ་ཧཱ། བདག་དང་ཆེ་གེ་མོ་ལ་རྨི་ལམ་ངན་པ་དང༌། མཚན་མ་ངན་པ་དང༌། ལྟས་ངན་པ་དང༌། དུས་མ་ཡིན་པར་འཆི་བ་དང༌། ནད་དང་གདོན་དང་གནོད་པ་དང༌།
བགེགས་དང་བར་དུ་གཅོད་པར་བྱེད་པ་ཐམས་ཅད་རིལ་མ་བཞིན་དུ་ཆུས་ཁྱེར་ཅིག བོང་བ་བཞིན་དུ་ཆུས་ཤིག་ཅིག སྤེན་ཕྱགས་ཀྱིས་ཕྱོགས་ཤིག ཅེས་བརྗོད་ཅིང༌། སྤེན་མ་དང་བཅས་པ་ཆུར་དོར། དེ་ལྟ་བུ་བརྒྱ་རྩ་བརྒྱད་ལ་སོགས་པ་བྱས་པའི་མཐར། ཕྱིར་བཟློག་པར་གྱིས་ཤིག མེད་པར་གྱིས་ཤིག ཞི་བར་གྱིས་ཤིག ཅེས་བརྗོད་ཅིང་ཐལ་མོ་བརྡབས་པས་ཁྱེད་རྣམས་ཟླ་བ་སྒྲ་གཅན་ལས་གྲོལ་བ་ལྟར་སྒོ་གསུམ་བར་ཆད་དང་བྲལ་ནས་བདེ་བ་དང་ལྡན་པར་མོས་ལ།
འཁོར་གསུམ་གའང་དམིགས་པ་མེད་པར་ཤེས་པའི་ལྟ་བ་ཟབ་མོའི་རྒྱས་བཏབ་སྟེ། དགེ་བ་བྱང་ཆུབ་ཏུ་བསྔོའོ། ། རང་ཉིད་ཀྱིས་ཉམས་སུ་ལེན་པའི་ཚེ་བར་སྐབས་ཀྱི་དམིགས་པའི་བརྡ་སྤྲོད་རྣམས་ངག་གིས་མི་བརྗོད་ཅིང་ཡིད་ཀྱིས་བསམ་པ་དང་རང་དང་སློབ་མའི་ཁྱད་པར་བསྒྱུར་བ་མིན་པ་འདྲའོ། ། འདི་ནི་རང་གཞན་ལ་རྨི་ལམ་ངན་པ་དང་བྱད་ཁ་དང་མཐུ་གཏད་དྲག་པོ་བྱས་པ་ལ་སོགས་པའི་རྟགས་བྱུང་ན་འདི་ཉིད་ཉམས་སུ་བླངས་པས་དེ་མ་ཐག་ཏུ་བཟློག་པར་འགྱུར་བར་ཐེ་ཚོམ་མེད་པའི་གདམས་པའོ། ། སྨྲས་པ། རིག་སྔགས་བྱེ་བའི་གཙུག་ཏོར་ངལ་གསོ་བ། ། གོང་གི་བསྒོམ་བཟླས་བགྱིས་པའི་གཡར་ལམ་དུ། ། བགེགས་དགྲ་བྱད་མའི་སྲོག་རྩ་རྡོ་རྗེའི་ཁམས། ། གྲུབ་ཀྱང་སྐད་ཅིག་གཉིས་པར་འཚོ་འམ་ཅི། ། གང་དེའི་སྒྲུབ་ཐབས་རྗེས་སུ་གནང་བ་དང༌། །
བྱད་གཏད་ཆུ་བོར་བསྐྱུར་བའི་ལག་ལེན་རྣམས། ། དཔལ་ལྡན་རྡོ་རྗེ་སེམས་དཔའ་ངུར་སྨྲིག་གར། ། རྨོར་ཆེན་མཁས་པའི་གསུང་དོན་རྣམ་གསལ་བྱས། ། འདི་བྱས་དགེ་ཚོགས་འཕོང་སྐྱེན་དགའ་བྱེད་མདས། ། བར་ཆད་བསམ་སྦྱོར་ངན་པའི་བདེན་བྲལ་སྲོག ། ཡོངས་ཕྲོགས་བདུད་ལས་རྒྱལ་བའི་ཁང་བཟང་དུ། ། ཀུན་མཆོག་སི་ཏཱའི་བདེ་ལ་རོལ་གྱུར་ཅིག ། ཅེས་ཁྲོ་བོ་གཙུག་ཏོར་འབར་བའི་སྒྲུབ་ཐབས་རྗེས་གནང་བྱད་འགྲོལ་བ་དང་བཅས་པའི་ལག་ལེན་རྣམ་གསལ་མེ་ལོང་ཞེས་བྱ་བ་འདི་ནི། ཆག་ལོ་རིན་རྒྱལ་གྱི་གསུང་རབ་དང་རྨོར་ཆེན་པའི་ཕྱག་བཞེས་ལྟར་ཉམས་སུ་བླང་བདེ་བར་བནྡེ་ཚུལ་རིན་གྱིས་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
