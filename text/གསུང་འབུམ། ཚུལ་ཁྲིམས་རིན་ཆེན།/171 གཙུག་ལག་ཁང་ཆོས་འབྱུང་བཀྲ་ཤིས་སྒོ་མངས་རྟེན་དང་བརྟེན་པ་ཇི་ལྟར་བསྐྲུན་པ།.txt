གསུང་འབུམ། ཚུལ་ཁྲིམས་རིན་ཆེན།
པོད ༡༧༡
གཙུག་ལག་ཁང་ཆོས་འབྱུང་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ།
༼ཨ༽ ༄༅། །སཱུདྷོརྨིརྨཱལབིཧཱརཾདྷརྨྨཱཀརམངྒལམྨུཁབཧུལོནིཤྲཡཿསནྣིཤྲཱིཏཡཐོཏྤཱདིཏཱརམྦྷསྱཀཐཱབིཧརཏིསྨ།།
༄༅། །གཙུག་ལག་ཁང་ཆོས་འབྱུང་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ཞེས་བྱ་བ་བཞུགས་སོ།། ༄། །མཉམ་པའི་བྲྀཏྟ་རྣམ་བྱེད་ལྡན་ལ་པྲཱསྟཱ་ར་ས་ཡ་བརྒྱད་རྗེས་འབྲངས་བཅས། ཡང་བའི་བྱ་བ་གཅིག་ཡང་བ་ཉེར་གསུམ་རྗེས་འབྲངས་བཅས། ཡི་གེ་དུང་ཕྱུར་རྗེས་འབྲངས་བཅས། ལྕི་ཡང་བྱེ་བ་དགུ་རྗེས་འབྲངས་བཅས། ཕྱི་མོ་དུང་ཕྱུར་རྗེས་འབྲངས་བཅས། ཨ་དྷྭ་འཕྲེད་ཞེ་ལྔ། སྟེང་འོག་བྱེ་བ་གཅིག་རྗེས་འབྲངས་བཅས་ནཥྚ་གཞུང་གིས་དངོས་སུ་མ་ཟིན་པ་ཨུདྡྷིཥྚ་ས་ཡ་གཉིས་རྗེས་འབྲངས་བཅས་པས་མཛེས་པར་བྱས་པའོ།།
༄༅། །སརྦྦཱབྷཝཱཛྙེཡོ྅ཤེཥཔརིསྥུཊོཛྙཱནཱཀཱཤཏནྭདསཱིམུཁོདརོ྅མེཡཾམཧཱཀཱརུཎྱོ྅མྤུདྷརོགྷནཏྭབྱཱུཧཾམནོཛྙཱབྱཱུནྣཏཱཏྐུཙཿ ༄༅། །ཤེས་ ་་་་་ཤིས་པར་བརྗོད་པའི་སྒོ་གཟུགས་ཅན་གྱི་གཟུགས་ཅན། བྱའི་དངོས་ཀུན་མ་ལུས་ཡོངས་ཁྱབ་ཡེ་ཤེས་ཀུན་གསལ་ལུས་ཕྲའི་བཞིན་རས་མཐའ་གྲུ་ཡངས། ། དཔག་ཡས་ཐུགས་རྗེ་ཆེན་པོའི་ཆུ་འཛིན་སྟུག་པོ་ཉིད་བཀོད་ནུ་འབུར་ཡིད་འོང་མངོན་མཐོ་ལས། ། ༄༅། །ཀརྨཱནིརཱབྷོགསྱཱམྲྀཏཝརྵདྷཱརཱངྴུརྨུཀྟིཀཽཛཾཀཱམདོཧནམྦོདྷིཏྲཡཱཎཱཾཀཽལྱཱགྲཛནཱིཀྭཙདྲཀྵནྟྭངྐུརཾབུདྡྷོགྷནཱམྦཡཱ།། ༄༅། །ཕྲིན་ལས་ལྷུན་གྱིས་གྲུབ་པའི་ཆར་རྒྱུན་ཟིལ་དངར་མུ་ཏིག་མདངས་སུ་འཚེར་བ་འདོད་པ་འཇོ། ། བྱང་ཆུབ་གསུམ་གྱི་རིགས་མཆོག་མྱུ་གུ་ཅི་ཡང་བསྐྱེད་བསྲིང་སངས་རྒྱས་སྤྲིན་གྱི་མ་མས་སྐྱོངས། ། གང་གི་ ་་་་་བཞི་གའི་ཐོག་མར་ཡོད་པ་ཆོད་པའི་ཟུང་ལྡན་གྱི་ཕྱག་བྱ་བ། རང་བཞིན་འཁྲུགས་པ་མེད་པར་བདག་ཏུ་ལྟ་བའི་ཐིབས་པོ་མཐའ་དག་བཅད་ཅིང་གཏུབས། ། གང་དེ་རྗེས་སུ་ཆགས་ལས་གྲོལ་ཡང་ཚུལ་བཞིན་སྒྲུབ་ལ་ལེགས་པའི་ཡོན་ཏན་ཅི་ཡང་སྟེར། །
གང་ཞིག་འཁོར་བའི་ཉེས་པས་འཚོ་མིན་ཡང་ནི་ཁམས་གསུམ་པ་ཡི་ཉོན་མོངས་ཟད་པར་ཟ། ། གང་ལས་ཐོག་མཐའ་བར་དུ་ལེགས་པའི་དཔལ་ཀུན་འབྱུང་བ་དམ་པའི་ཆོས་ལ་སྤྱི་བོས་མཆོད། ། ལུས་མེད་ ་་་་་མཐའ་དག་གཟུགས་ཅན། ཐུལ་གྱིས་ལེགས་པར་གདམས་པའི་ཉི་ཟེར་གྱིས་ཕྱེ་བློ་གྲོས་འདབ་མའི་དཀྱིལ་འཁོར་ཡངས། ། བགྲང་བ་ལས་འདས་ཡོན་ཏན་གེ་སར་ཁོང་ནས་འཛུམ་དབུས་ལེགས་བཤད་རྐང་དྲུག་དབྱངས་སུ་འཇོ། ། གཅིག་ཏུ་གཞན་དོན་སྤྱོད་པའི་རྒྱ་མཚོར་དགྱེས་དགུར་སྤྱོད་ཀྱང་ཁམས་གསུམ་ཉེས་པས་རིང་དུ་དབེན། ། དུས་གསུམ་སངས་རྒྱས་གདུང་འཚོབ་རྣམས་དང་རྐྱེན་རྟོགས་དགྲ་བཅོམ་ཚོགས་མཆོག་པདྨའི་ཕྲེང་བར་དད། ། སྲིད་པའི་ ་་་་་རྨད་བྱུང་གི་དཔེ། སྣང་བྱེད་འོད་རྩེ་དང་འགྲོགས་ཐུན་མཚམས་ཆུ་འཛིན་མཚར་སྡུག་དེ། ། དྲན་པས་མི་ཤེས་མུན་པ་ལེགས་སྦྱངས་སྣང་བ་མཆོག་གི་རྩེ་དགའ་ལ། །
ཡང་དག་སྦྱོར་བའི་མཐུ་ཆེན་ཐོབ་ན་ཁྱོད་སྐུ་བཅུ་དྲུག་ལང་ཚོ་ཡི། ། རྗེས་སུ་རྐང་པ་ཉེ་བར་འཇོག་གོ ། ཟུར་ཕུད་ལྔ་ལྡན་ལྷག་པའི་ལྷ། ། སྣ་ཚོགས་ ་་་་་རབ་སྤེལ། ནོར་བུ་བསྟར་བའི་འོག་པག་དྲྭ་བ་དྲྭ་ཕྱེད་དཔྱངས་བའི་དཀུར། ། བརྟེན་པ་ཤེལ་གྱི་རྒྱུད་མངས་ངོས་སུ་ཕྱག་གི་ལྕུག་ཕྲན་གཞོན་ནུ་དག ། བསྣུན་པ་ལས་བྱུང་སྒྲ་དབྱངས་དང་འགྲོགས་གཙུག་ལག་རབ་འབྱམས་སྙན་དངགས་གླུར། ། རྟག་ཏུ་འཇོ་མ་དབྱངས་ཀྱི་རྒྱལ་མོ་མགྲིན་པ་པདྨའི་དཀྱིལ་འཁོར་བཞུགས། ། ཐུགས་ ་་་་་བྱ་བའི་རང་བཞིན་བརྗོད་པ། བསྐྱེད་ཐོག་མའི་བསྐལ་པ་ཉིད་ནས་གདུལ་དཀའི་སྐྱེ་བོ་སྲིད་པ་ལས། །
ཡང་དག་ཐབས་ཀྱི་གདོན་པའི་གཡར་དམ་ཡི་གེ་དམ་པ་སྙིང་གར་བཀོད། ། དུས་འདིར་ངག་གི་རྒྱལ་པོས་བྱིན་བརླབས་རྒྱལ་བ་ཉིད་དང་དགོངས་གཅིག་ཚུལ། ། འདོམས་པའི་དབང་ཕྱུག་ས་སྐྱ་པར་གྲགས་རྗེ་བཙུན་རྣམ་ལྔའི་བཀའ་དྲིན་བསམས། ། འཇིག་ ་་་་་ཡན་ལག་གཅིག་པའི་གཟུགས་ཅན། རྟེན་མེས་པོའི་གདངས་ཀྱི་འགྱུར་ཁུགས་ཕྲ་མོར་བྱེད་པ་ཚད་མའི་ལུང༌། ། ཡན་ལག་དྲུག་ཅུའི་དབྱངས་སུ་འཕོས་པས་གང་ཞིག་ཆོས་ལ་མཁས་པའི་ལས། ། དཔག་ཡས་བགྱིས་མཐར་གྱ་ནོམ་བདེ་བས་འབྱོར་པའི་ཞིང་དུ་དེ་འགྲོ་ཞེས། ། ཐབས་ཤེས་ཡི་གེ་ཟུང་འཇུག་རོལ་མོ་ཕྱོགས་བྲལ་སྙན་པ་ཀུན་དགའ་བཟང༌། ། དཔལ་ ་་་་་རབ་རྟོག་དཔེ། མཆོག་ཐུབ་པའི་རྒྱལ་མཚན་འཛིན་གང་གི །
ཡོན་ཏན་ཕ་རོལ་ང་དང་མཉམ་ཉིད་དུ། ། ཡངས་པར་སོང་སྙམ་མ་རྒྱགས་སྤྲིན་གོས་ཅན། ། ཀུན་མཆོག་ཆོས་ཀྱི་སྐུས་ཀྱང་ཅོ་འདྲིར་དོགས། ། ཚོགས་ཟུང་ ་་་་་བསྡུས་གཟུགས། རིན་ཆེན་མང་འབྱུང་གནས་ལས་བྱུང༌། ། བཀྲ་ཤིས་མཚན་བཟང་གཡས་སུ་འཁྱིལ་བ་ལས། ། ལེགས་པར་གསུངས་པ་ལྷུན་གྲུབ་སྒྲ་དབྱངས་ཀྱིས། ། མི་མཐུན་རིམས་ནད་བཅིལ་བ་ཆོས་དུང་ཆེ། ། དཔལ་ ་་་་་བསམ་པ་རྒྱ་ཆེ་བ། ལྡན་རྡོ་རྗེ་འཆང་གི་གནས་དེ་ཡང༌། །
གང་འདིས་སྐད་ཅིག་གཅིག་བགྲོད་ངལ་བ་ཅི། ། འོན་ཏེ་སྙིགས་མའི་དུས་འདིར་རྒྱལ་ཀུན་གྱི། ། ཕྲིན་ལས་བར་མེད་ཆོས་ཀྱིས་སྐྱོང་ལ་ཞུགས། ། རབ་ཏུ་སྤེལ་བ།་་་་་ ཆེད་དུ་བྱས་མིན་ལྷུན་གྲུབ་དགེ་མཚན་སྟོང༌། ། ས་སྟེངས་འདི་ན་འཕོས་སྙམ་ཆོས་ཀྱི་གྲྭར། ། མདོ་སྔགས་ཆོས་ཀྱི་ཚུལ་ཆེན་མི་ཟད་གཏེར། ། སྨྲ་བ་མཁས་པའི་ཉིན་བྱེད་གང་བྱོན་དང༌། ། ཾསྡེ་ ་་་་་ཆ་ཤས་གཅིག་པའི་གཟུགས་ཅན། བཞི་ཕུན་སུམ་ཚོགས་ལྡན་རྒྱལ་ཐབས་ཁྲིར། །
བགྲོད་བྱེད་རྣམ་བཀོད་ཁྲིམས་གཉིས་འཁོར་ལོ་ཡིས། ། ནོར་ལྡན་བརྟན་མ་དབང་སྒྱུར་མི་ཡི་རྗེ། ། སྙིང་སྟོབས་དཾགེ་བ་ཀུན་ལ་གུས་བཏུད་ནས། ། ཁ་ ་་་་་ཡན་ལག་གཅིག་གཟུགས་ཅན། བ་རི་བའི་བརྡས་དྲངས་བཀའ་ལུང་གི ། རྣམ་འགྲེལ་འགྱུར་རོ་འཚལ་གྱི་གནྡྷོ་ལ། ། ཆོས་འབྱུང་བཀྲ་ཤིས་སྒོ་མངས་བསྐྲུན་པ་ལས། ། ཉེར་བརྩམས་མཆིད་ཀྱི་སྒྲ་བརྙན་ཅུང་ཟད་བརྡུང༌། ། མི་འོས་ཤིང་འོས་པའི་དོན་གཞན་བཀོད་པ།་་་་་ མོང་རྟུལ་རྣ་བ་གཏོད་པར་མི་བྱེད་མོད། །
བློ་གསལ་རྨོངས་པའི་སྤྱོད་ཚུལ་ཅི་སྟེ་འཛིན། ། དམུས་ལོང་བཏང་སྙོམས་བྱས་པའི་ལྟད་མོ་ལ། ། ལྟ་བྱེད་ལྡན་པས་ཀྱང་ནི་དེ་འོས་སམ། ། ཁྱད་གཞི་ཐ་དད་ཅིང་ཁྱད་ཆོས་མཚུངས་ཤིང་མི་མཚུངས་པའི་བསྡུས་བརྗོད།་་་་་ ཡིད་འོང་བསིལ་བའི་གོ་འཕང་ཀུན་ལ་འབེབས། ། མངོན་འདོད་འབྲས་བུ་བསྒུགས་ལ་ཉེ་བར་སྟེར། ། རྩ་བརྟན་ལོ་འདབ་ཀུན་ནས་རྒྱས་གྱུར་པའི། ། ལྗོན་པའི་མཆོག་འདི་རྙེད་པ་སྐལ་བ་བཟང༌། ། སྲིད་གསུམ་མཆོད་འོས་བླ་མེད་དཀོན་མཆོག་གསུམ། ། རྟེན་དང་བརྟེན་པའི་འཁོར་ལོར་ཤར་བ་ཡི། །
ངོ་མཚར་གཏམ་དུ་གླེང་འདི་སྐལ་བ་ཡི། ། བསྐོས་པའི་མིན་ནམ་བདག་ནི་སྤྲོ་བ་སྐྱེས། ། ཞེས་མཆོད་པར་བརྗོད་ཅིང་དངོས་པོ་ངེས་པར་བསྟན་པ་ཉུང་ཟད་ཀྱིས་སྔུན་བསུས་ཏེ། སྐབས་སུ་བབ་པའི་གླེང་བ། རང་རེ་རྣམས་སྟོན་པ་བླ་ན་མེད་པ་རྒྱལ་པོ་བུ་རམ་ཤིང་སྐྱེས་ཀྱི་རྒྱུད་དུ་འཁྲུངས་པའི་བཅོམ་ལྡན་འདས་ཉི་མའི་གཉེན་གྱིས་ལེགས་པར་གསུངས་པའི་ལུགས་བཟང་བདུད་རྩི་མཆོག་གི་རོ་ལ་ལོངས་སྤྱོད་པའི་སྐལ་བ་མི་དམན་པར་གྱུར་ནས། གསང་གསུམ་ཡོན་ཏན་འཛད་པ་མེད་པའི་གོ་སར་མངོན་དུ་བགྱིས་པ་མིན་པ་དེ་སྲིད་ཀྱི་སྐྱེ་བ་ལུ་གུ་རྒྱུད་དུ་དཀོན་མཆོག་གསུམ་ལས་ཕུལ་དུ་དབྱུང་བར་འོས་པའི་སྐྱབས་གཞན་ཞིག་ནི་གཞར་ཡང་རྙེད་པར་མི་འགྱུར་བ་ནི། རྒྱུད་བླ་མར། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། །
འགྱུར་བ་མེད་ཕྱིར་དཀོན་མཆོག་ཉིད། ། ཅེས་འབྱུང་བ་ལྟར་ངེས་པར་བྱས་ནས། དེ་དག་སྐྱབས་སུ་བཟུང་བའི་སྙིང་པོ་ནི། ཇི་ལྟར་བསླབ་པར་བགྱི་བའི་གནས་རྣམས་ལ་རྗེས་སུ་སློབ་ཅིང་རྗེས་སུ་སྒྲུབ་པ་དང༌། དེ་དག་གི་རྟེན་གསུམ་གྱི་གཟུགས་བརྙན་མཚན་ཉིད་དང་ལྡན་པ་བསྐྲུན་པ་དང༌། དེ་དག་བཞུགས་སུ་གསོལ་བའི་གཙུག་ལག་ཁང་བརྩིགས་པ་དང༌། དགྱེས་པ་སྐྱེད་པའི་མཆོད་པའི་རྣམ་གྲངས་དཔག་ཏུ་མེད་པས་མདུན་འདར་ནས་གནས་སྐབས་དང་མཐར་ཐུག་དག་གི་ལེགས་ཉེས་ཀྱི་བློ་གཏོད་པར་སོམ་ཉིའི་དྲྭ་བ་མ་ལུས་པ་བཅད་པ་ལས་ལྷག་པའི་བགྱི་བ་ནི་ཅི་ཡང་བསྒྲུབ་ཏུ་མེད་པའི་ཕྱིར་རོ། ། དེ་བས་ན་དེ་དག་གི་དོན་ལ་རྗེས་སུ་དཔྱོད་ཅིང་འཇུག་པ་ལ་རྩེ་གཅིག་ཏུ་འདུན་པའི་དཔལ་མིའི་དབང་ཕྱུག་དམ་པ་སྡོམ་བརྩོན་བླ་མ་བསྟན་པའི་སྦྱིན་བདག་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་གྲགས་པའི་ཟླ་རིས་དཀར་པོས་ཕྱོགས་ཀྱི་དཀྱིལ་འཁོར་རྣམ་པར་མཛེས་པ་དེ་གང་གི་ཐུགས་བསྐྱེད་རྒྱ་མཚོ་ཆེན་པོའི་མཇིང་ལས་མངོན་པར་འཕགས་པའི་ལེགས་བྱས་རིན་ཆེན་ས་འཛིན་གྱི་དབང་པོའི་སྤུན་ཟླར་བསྐྲུན་པ་ནི། ཇི་སྐད་དུ། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུ། །
ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གིས་ཤཱཀྱའི་བསྟན་པ་ནི། ། འཇིག་རྟེན་ཁམས་སུ་ཡུན་རིང་གནས་པར་གྱུར། ། ཞེས་དེ་བཞིན་གཤེགས་པའི་བཀའི་དགོངས་འགྲེལ་གངས་ཅན་པའི་བརྡར་འགྱུར་རོ་འཚལ་གྱི་ཆོས་སྦྱིན་ཆེན་པོ་རྟག་པར་འབྱུང་བའི་ཕྱི་མོ་ཇི་ལྟར་བསྐྲུན་པའི་ཚུལ་ནི་ངོ་མཚར་ཆུ་གཏེར་འཕེལ་བའི་ཟླ་བ་གསར་པར་བཀོད་པ་ལྟར་དང༌། འདིར་ཕྱི་མོ་དེ་དག་བཞུགས་སུ་གསོལ་བའི་གཙུག་ལག་ཁང་དམ་པ་ཆོས་འབྱུང་བཀྲ་ཤིས་སྒོ་མངས་ཞེས་བྱ་བ་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ཞེས་བྱ་བ་འདི་འཆད་པ་ལ། རྟེན་གཙུག་ལག་ཁང་ཇི་ལྟར་བསྐྲུན་པ། བརྟེན་པ་རྟེན་གསུམ་ཇི་ལྟར་བསྐྲུན་པ། བསྐྲུན་པའི་རྟེན་གྱི་བཞུགས་བྱང༌། བརྩམས་པ་མཐར་ཕྱིན་པའི་བྱ་བའོ། ། དང་པོ་རྟེན་གཙུག་ལག་ཁང་ཇི་ལྟར་བསྐྲུན་པ་ལ།
གང་དུ་བསྐྲུན་པའི་གནས་དང༌། དེར་ཇི་ལྟར་བསྐྲུན་པའོ། ། དང་པོ་ནི། ཕུན་སུམ་ཚོགས་པའི་ཡལ་ག་དང་ལོ་མ་དང་མེ་ཏོག་དང་འབྲས་བུ་བཟང་པོའི་ཁུར་གྱིས་ཀུན་ནས་དུད་པའི་ཛམྦཱུ་རྐང་འཐུང་གི་རྒྱལ་མཚན་གྱིས་ཉེ་བར་མཚོན་པའི་གླིང་དམ་པ། དུས་གསུམ་གྱི་སངས་རྒྱས་ཐམས་ཅད་མི་ཤིགས་རྡོ་རྗེའི་གདན་ཆེན་པོར་བྱང་ཆུབ་ལྗོན་པའི་དབང་པོའི་དྲུང་ག་ལ་བར། རྡོ་རྗེའི་སྐྱིལ་མོ་ཀྲུང་བཅས་ཏེ། ཆུ་སྲིན་རྒྱལ་མཚན་ཅན་སྡེ་དང་བཅས་པ་རྨེག་མེད་དུ་བཅོམ་སྟེ། བླ་ན་མ་མཆིས་པའི་བྱང་ཆུབ་ཀྱི་སྙིང་པོ་མངོན་དུ་གྱུར་པའི་ཚུལ་བསྟན་ནས། མི་འཇིགས་བཞི་དང་ལྡན་པའི་གདོང་ལྔའི་རྒྱུད་ཀྱི་ང་རོས་འཇིག་རྟེན་གྱི་ཁམས་ཁེངས་པར་བསྒྲགས་པ་ལ་སུ་ཡང་རྒོལ་བ་མེད་པའི་གོ་འཕང་ལ་བཞུགས་ནས། འཇིག་རྟེན་ཁམས་སུ་སྔ་ན་མེད་པའི་ཆོས་ཀྱི་སྣང་བ་ཆེན་པོ་བཀྱེ་བའི་གནས་ནི་འཕགས་པའི་ཡུལ་གྱི་དབུས་གྱུར་འཆང་སྟེ།
དེ་ནས་བྱང་ཕྱོགས་སུ་དཔག་ཚད་བརྒྱ་ཕྲག་བགྲོད་པར། བོད་ཡུལ་གྱི་རྡོ་རྗེའི་གདན་ཆེན་པོ་དཔལ་ས་སྐྱའི་ཆོས་གྲྭ་ཆེན་པོ་ཞེས་པ་སྐྱེ་དགུ་ཡོངས་ཀྱི་ཕན་བདེའི་རྩ་ལག་བླ་ན་མེད་པ་ཉིད་དུ་བཞུགས་པ། དེ་ཉིད་ལས་ཀྱང་ཤར་ཕྱོགས་ཀྱི་འཛིན་མར་ཞག་གི་ཕུང་པོ་གསུམ་ཙམ་བརྒལ་བ། དེ་བཞིན་གཤེགས་པའི་བསྟན་པ་རིན་པོ་ཆེའི་སྙིང་པོས་ཡོངས་སུ་ལྕི་བའི་ཡུལ་གྲུ་རྣམས་ཀྱི་ནང་གསེས། མ་ཧཱ་བྷོ་ཊ་སྟེ་བོད་ཆེན་པོར་གྲགས་པའི་སའི་ཐིག་ལེ་གང་སྔོན་དུས་གླིང་ཞེས་གྲགས་པ་ལ་རིམ་གྱིས་རྟེན་ལ་བརྟེན་པའི་མིང་གིས་བཏགས་པས་སྡེ་དགེ་ཞེས་གྲགས་ལ། དེར་མཚུངས་ཟླས་དབེན་པའི་ཕུན་ཚོགས་སྟོབས་ཀྱི་དཔུང་པས་དབང་སྒྱུར་བའི་སྡེ་དགེ་ས་སྐྱོང་ཀུན་གྱི་ཐོག་མའི་མེས་པོ་རྔུ་རྗེ་སྒུ་རུ་ཞེས་གྲགས་པ། རང་བཞིན་བཟང་པོའི་ཡོན་ཏན་གྱིས་ཀུན་ནས་འབྱོར་བས། ཁམས་གསུམ་ཆོས་གྱི་རྒྱལ་པོ་ཆེན་པོ་དཔལ་ས་སྐྱ་པ་དང༌། གནམ་བསྐོས་སེ་ཆེན་གན་མཆོད་ཡོན་དུ་འབྲེལ་བའི་དུས་སུ། ལས་ཚན་བཅུ་གསུམ་གྱི་རྣམ་གཞག་དར་བའི་ཐོག་མ་གསོལ་དཔོན་གྱི་ལས་ཀ་ཟིན།
མཆོད་ཡོན་ཟུང་གི་ཐུགས་བརྩེས་རྗེས་སུ་བསྐྱངས་ཏེ་སླར་ཡང་མདོ་སྡེ་རྒྱན་ལས། བྱང་ཆུབ་སེམས་དཔའ་རྟག་ཏུ་ནི། ། ཁྱིམ་པ་འཁོར་ལོས་སྒྱུར་རྣམས་སུ། ། གྱུར་ནས་སེམས་ཅན་དོན་བྱེད་དོ། ། ཞེས་འབྱུང་བ་ལྟར་མཆོད་ཡོན་གྱིས་ལས་རྟགས་དང་བཀའ་ལུང་བཙན་པོས་སྟོང་དབོན་གྱི་གེ་སར་དབང་བསྐུར། དེ་ནས་བརྩམས་ཏེ་དེང་གི་བར་དུ་སྐྱེས་བུ་དམ་པ་གང་དག་བྱོན་པ་རྣམས། ལས་དབང་གི་ཤུགས་གོང་ནས་གོང་དུ་བདོ་བར་གྱུར་ཅིང༌། མདོ་སྨད་ལྗོངས་ཀྱི་ནོར་འཛིན་བརྟན་མའི་བཞིན་གྱི་དཀྱིལ་འཁོར་ཡངས་པར་ཆོས་བཞིན་དུ་བསྐྱང་བ་ལ་བསྙེངས་པ་དང་བྲལ་བ། སྡེཾ་བཞིའི་འབྲས་བུ་ཕུན་སུམ་ཚོགས་པས་མངོན་པར་བརྗིད་ཅིང༌། གཅིག་ཏུ་རྣམ་དཀར་དགེཾ་བའི་སྤྱོད་པ་རྒྱ་ཆེན་པོ་དག་ལ་སྤྲོ་བ་མཆོག་ཏུ་བརྟས་པས།
སྟོབས་བཅུ་མངའ་བའི་ལུགས་བཟང་དྲི་མ་མེད་པའི་ཡིད་བཞིན་དབང་གི་རྒྱལ་པོ། བཤད་སྒྲུབ་རྒྱལ་མཚན་གྱི་རྩེ་མོར་བརྟན་པར་བྱེད་པའི་ལྷག་བསམ་ཤེལ་གྱི་ཀ་བ་རབ་ཏུ་བརླིང་བ། སྔོན་དུས་སྤྲུལ་པའི་ཆོས་རྒྱལ་ཆེན་པོ་རྣམས་ཀྱི་རྣམ་པར་ཐར་པ་རྒྱ་མཚོའི་རྗེས་སུ་སྙེགས་པ་ཤ་སྟག་བྱུང་བ་རྣམས་ཀྱིས་ལེགས་པར་བསྲུངས་པ། མཁས་པ་དང་གྲུབ་པ་མཆོག་གི་ས་ལ་རྫུ་འཕྲུལ་གྱི་བགྲོད་བྱེད་རྣམ་པར་བཀོད་པའི་གྲུབ་ཆེན་ཐང་སྟོང་རྒྱལ་པོ། ཤར་ཆེན་ཆོས་ཀྱི་རྒྱལ་པོ་བྱམས་པ་ཀུན་དགའ་བཀྲ་ཤིས། ཐམས་ཅད་མཁྱེན་པ་དཔལ་མཆོག་རྒྱལ་མཚན། འཇམ་དཔལ་གཞོན་ནུ་སངས་རྒྱས་ཕུན་ཚོགས། མཁན་ཆེན་འཇམ་པའི་དབྱངས་བཟང་པོ་རྒྱལ་མཚན། མཁས་མཆོག་བཀྲ་ཤིས་དཔལ་ལྡན། རྡོ་རྗེ་འཆང་བཀྲ་ཤིས་ལྷུན་གྲུབ།
ཐམས་ཅད་གཟིགས་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ། གནས་གསར་མཁན་ཆེན་ངག་དབང་ཀུན་དགའ་ལེགས་པའི་འབྱུང་གནས་པ། བསྟན་པའི་ཉིན་བྱེད་སི་ཏུ་ཆོས་ཀྱི་འབྱུང་གནས་ལ་སོགས་པ་ཡོངས་འཛིན་ཆོས་ཀྱི་རྒྱལ་ཐབས་སྐྱོང་བ་མང་པོས་ཞབས་ཀྱིས་བཅགས་ཤིང་འཆད་རྩོད་རྩོམ་པའི་ཕྲིན་ལས་ཀྱི་སྣང་བས་མུ་མེད་ཕྱོགས་ཀྱི་འཁོར་ལོ་འགེངས་པར་མཛད་པའི་གདན་ས་ཆེན་པོ། དཔལ་སྡེ་དགེ་ལྷུན་གྲུབ་སྟེང་ཞེས་ཡོངས་སུ་གྲགས་པའི་ཆོས་གྲྭ་ཆེན་པོ་སྟེ། དེའི་ནང་གསེས་ས་སྐྱོང་རྒྱལ་བའི་སྲས་པོ་བསྟན་པ་ཚེ་རིང་གི་བྱང་ཆུབ་སྤྱོད་པའི་རྒྱ་མཚོ་འགེངས་ཕྱིར་བཞེངས་པའི་བཀའ་འགྱུར་རོ་འཚལ་གྱི་པར་ཁང་རྟེན་དང་བརྟེན་པར་བཅས་པ་བྱིན་རླབས་ཀྱི་གཟི་བྱིན་འབུམ་ཕྲག་འབར་བཞིན་དུ་བཞུགས་པ། གང་ལ་ཉེ་བར་བརྟེན་པའི་ས་ཕྱོགས་ག་ལ་བ་དེ་ཉིད་དུའོ། ། གཉིས་པ་ནི། གཙུག་ལག་ཁང་དང་དགེ་འདུན་གྱི་ཀུན་དགའ་རྭ་བ་དང༌། སྐྱེད་མོས་ཚལ་ལ་སོགས་པ་བསྐྲུན་པ་ནི་སྤྲོས་པ་དང་བཅས་པའོ། ། འཇིག་པ་དང་བཅས་པའོ། །
སྡིག་པ་དང་བཅས་པའོ་ཞེས་འགོག་པ་དག་ནི་མུ་སྟེགས་གཅེར་བུ་པ་རྣམས་ཀྱི་ལུགས་ཏེ། ཇི་སྐད་དུ། ཀུན་དགའ་རྭ་བ་གནས་བྱེད་དང༌། ། སྲོག་གཅོད་པ་ལས་བཟློག་པར་བྱ། ། གལ་ཏེ་དེར་ནི་སྲོག་ཆགས་འཆི། ། སྡིག་པ་བྱེད་དེ་བྱེད་ལ་འགོ ། སེམས་དང་ལྡན་པ་དེ་འཆི་བས། ། སྡིག་པ་ཆེན་པོ་ཉིད་དུ་འགྱུར། ། དེ་བས་བསོད་ནམས་རྩོམ་པ་དག ། དེ་ཡིས་དེ་ལྟར་མི་བྱའོ། །
ཞེས་ཟེར་རོ། ། བདག་ཅག་གི་སྟོན་པས་ནི། དེ་ཉིད་བསོད་ནམས་ཀྱི་ཕུང་པོ་ཉེ་བར་བསགས་པའི་རྒྱུར་གསུངས་ཏེ། འདུལ་བ་ལུང་ལས། ཀུན་དགའ་རྭ་བ་གཙུག་ལག་ཁང༌། ། མལ་སྟན་འཚོ་བ་ནར་མ་དང༌། ། གློ་བུར་ནད་པའི་ནད་གཡོག་དང༌། ། ཡུལ་ངན་ཚེ་ན་སྦྱིན་པ་ནི། ། རྫས་ལས་བྱུང་བའི་བསོད་ནམས་བདུན། ། ཞེས་སོགས་གསུངས་པ་ལ་བརྟེན་ནས།
ཁྱད་པར་འཕགས་པའི་བསྟོད་པར། གཅེར་བུ་ཀུན་དགའ་རྭ་བ་སོགས། ། བརྩིགས་པ་སྡིག་པའི་རྒྱུ་ཞེས་ཟེར། ། ཐམས་ཅད་མཁྱེན་པ་ཁྱོད་ཉིད་ནི། ། དེ་ཉིད་བསོད་ནམས་རྒྱུ་ཞེས་གསུངས། ། ཞེས་པའི་རྗེས་སུ་འཇུག་པ་ལ་སྤྲོ་བ་དག་གིས་གཙུག་ལག་ཁང་ལ་སོགས་པ་བཞེངས་པར་འདོད་པས། ཐོག་མར་ས་གཞི་རང་དབང་དུ་འགྱུར་བ་དང་བཀྲ་ཤིས་པ་འབྱུང་བའི་ཕྱིར། རྩིས་ཀྱི་གཙུག་ལག་དང་གསང་ཆེན་རྒྱུད་སྡེ་རྣམས་ནས་བཤད་པའི་སའི་ཆོ་ག་ནི། གོང་དུ་སྨོས་པའི་སྐྱེས་བུ་དམ་པ་དེ་དག་གིས་ས་བརྟག་པ་དང༌། བསྲུང་བ་སྦྱང་བ་དང་གཟུང་བ་དང་སྲུང་བ་ཅི་རིགས་པས་ལན་གཅིག་མིན་པར་བྱིན་གྱིས་བརླབས་པས་ས་ཕྱོགས་ཐམས་ཅད་མཆོད་རྟེན་ལྟ་བུར་གྱུར་པའི་ཕྱིར་མ་དགོས་ལ།
ལྷག་པར་ས་གཞི་བརྟག་པ་དང༌། མངོན་པ་ལས་བསླང་བ་དང༌། ལས་དང་བྱ་བས་སྐྱོན་སྦྱང་བ་རྣམས་ནི་ངེས་པར་མ་དགོས་ཤིང༌། དེ་ལས་གཞན་པའི་ཆོ་ག་རྣམས་ནི་སླར་གྲུབ་ནའང་ཕུན་སུམ་ཚོགས་པའི་ཡན་ལག་ཏུ་འགྱུར་བའི་ཕྱིར། རྒྱལ་བ་གཉིས་པ་རྗེ་བཙུན་ཨེ་ཝཾ་པའི་ཆོས་ཀྱི་རྒྱལ་སྲིད་ཆེན་པོ་ལ་མངའ་སྒྱུར་བའི་མཁན་པོ་ཆེན་པོ་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་ཞལ་སྔ་ནས་དང༌། མཁས་བཙུན་གྲུབ་པ་རྗེ་བཙུན་ནམ་མཁའ་དཔལ་བཟང་པས་མཚོན་པའི་རྡོ་རྗེ་སློབ་དཔོན་གྱི་ལས་རབ་འབྱམས་ལ་འོས་པའི་སུམ་ལྡན་རྡོ་རྗེ་འཛིན་པ་བཅུ་གསུམ་གྱིས་ཀྱེ་རྡོ་རྗེ་ལ་བརྟེན་པའི་སའི་ཆོ་ག་དང་གཏེར་གཞུག་པ་དང༌། གཞན་ཡང་སྐར་ནག་རྩིས་ཀྱི་གཙུག་ལག་ནས་བཤད་པའི་བཅོས་སྒྲིབ་དགོས་པ་རྣམས་རྩིས་རིག་སྨྲ་བའི་དབང་པོ་བླ་མཁྱེན་བསོད་ནམས་རྒྱལ་དཔོན་གཡོག་རྣམས་ཀྱིས་ཉེ་བར་བསྒྲུབས་ཏེ། རབ་བྱུང་བཅུ་གཉིས་པའི་ནང་གསེལ་ལེགས་པར་སྦྱར་བའི་སྐད་དུ་རཀྟཱ་ཀྵི་ཞེས་པ་བོད་སྐད་དུ་མིག་དམར་ཏེ། དབང་ཐང་དང་བསྟུན་པའི་མིང་ལ་ཤིང་ཕོ་བྱི་བར་བོད་པའི་གནམ་ལོར། ཧོར་ལུགས་ཀྱི་ཟླ་བ་གཉིས་པའི་དམར་ཕྱོགས་ཀྱི་རྒྱལ་བ་གསུམ་པའི་ཚེས་ལ་འགོ་བརྩམ།
དེའང་ལས་བྱེད་ཀྱི་བཀོད་པར་ཕེབས་པར། སྡོམ་བརྩོན་མི་བདག་ཆེན་པོའི་ལུང་བཟང་གསེར་གྱི་ཅོད་པཎ་སྤྱི་བོར་བཅིངས་ནས། ཀུན་ལ་བླང་དོར་གྱི་གནས་རྣམས་ཚུལ་བཞིན་དུ་འདོམས་པ་ལ་བསྙེངས་པ་དང་བྲལ་བའི་བློ་གྲོས་ཅན་མདུན་ན་འདོན་ཆེན་པོ་གཉེར་པ་ལྷ་བུ་ཚེ་རིང་དང༌། གཙུག་ལག་ཟུང་གི་ཤེས་བྱར་འཇུག་པའི་རྣམ་དཔྱོད་གསལ་ལྡན་སྐུ་སྲུང་བ་བླ་མ་དགེ་འདུན་བཅས་གུང་ན་བཞུགས་ནས། ལས་ཀུན་ལ་བླང་དོར་གྱི་བསླབ་བྱ་སྟོན་ཅིང་དངོས་རྫས་ཀྱི་གཏོང་གཟུང་གི་སྒོ་འཕར་འབྱེད་བསྡམས་ཀྱི་དོ་དམ་པར་མཁྱེན་དཔྱོད་ཀྱི་སྲང་མདའ་ཤིན་ཏུ་དྲང་ཞིང་བསོད་ནམས་ཀྱི་མཐུ་ཆེ་བ་པར་དཔོན་དགེ་སློང་ཚུལ་ཁྲིམས་རབ་བརྟན་དང༌། དེའི་གྲོགས་ལྡན་དུ་དགེ་སྡིག་གི་བླང་དོར་ཚུལ་བཞིན་དུ་བགྱིད་པའི་པར་དཔོན་དགེ་སློང་རིན་ཆེན་བཀྲ་ཤིས་དང་དཔལ་ལྡན་རྒྱལ་མཚན་གཉིས་བསྐོས། ཐོག་མར་མིང་དོན་གཉིས་ཀར་དགེ་ཞིང་བཀྲ་ཤིས་པ་གསུམ་གྱིས་ཐིག་བཏབ། མི་འགྱུར་རྡོ་རྗེའི་མཐའ་ཅན་གསུམ་གྱིས་རྨང་བཏིང་བ་ནས་བརྩམས་ཏེ། ཤིང་གཞོག་པ་དང༌། ཤིང་བརྐོས་པ་དང༌།
གྱང་བཟོ་བ་དང༌། ཞོ་ཤས་འཚོ་བ་རྣམས་བཅས་མི་གྲངས་ལྔ་བརྒྱ་ཙམ་བསགས་པར་བཟའ་ཡོན་ཚུལ་བཞིན་དུ་སྦྱར་ནས་ལོ་ངོ་གཉིས་སུ་གྲུབ་པར་བསླངས་སོ། ། དེའི་ཕྱི་ལོ་ཞིག་ཏུ་ལྷ་རིས་པ་མང་ཙམ་གྱིས་ཤིང་རྩི་རྣམས་བཏང་བ་ཚུན་ལེགས་པར་གྲུབ་པར་བྱས་སོ། ། སྨྲས་པ།
ཕྱི་རོལ་གྱི་རྒྱུ་ཅུང་ཟད་དང་བཅས་ཏེ་འབྲས་བུ་རང་གི་ངོ་བོ་ཉིད་སྟོན་པའི་སྲིད་པ་ཅན།་་་་་ མ་བརྩིགས་གངས་རིའི་རྭ་བས་བསྐོར་བའི་ནང༌། ། མ་བརྡལ་ཡངས་པ་བོད་ཡུལ་སྨན་གྱི་ལྗོངས། ། གཡབ་མོས་མ་བོས་ཡིད་འཕྲོག་རླུང་འཇམ་ལྡང༌། ། མ་བཏེག་ཆོས་ཀྱི་སྙིང་པོས་མཐོ་བ་ཅན། ། ཏིང་འཛིན་གྱི་ཡོན་ཏན།་་་་་
ནང་གསེས་ཆེན་པོ་བོད་ཀྱི་སའི་ཐིག་ལེ། ། ཁོར་ཡུག་དབྱིབས་ལེགས་རི་བོའི་མདུན་གྲོས་ཤོམ། ། ཚང་ཚིང་དགའ་ཚལ་ལྗོན་པའི་གྲིབ་བསིལ་འཇོ། ། ཉལ་འགྲོ་མ་རྣམས་ཆལ་ཆིལ་སྒྲ་བརྙན་བརྡུང༌། ། སྨད་པའི་དཔེ།་་་་་ ལེགས་བྲིས་ལོངས་སྤྱོད་ངོམས་མེད་ཐར་པའི་དགྲ། ། དཔག་བསམ་གཏོང་བ་ཆོས་ཀྱི་སྦྱིན་པས་དབུལ། ། དེ་དག་མཚུངས་ལས་སྡེཾ་བཞིའི་དཔལ་ཀུན་གྱིས། ། འབྱོར་པའི་དཾགེ་མཚན་རྫོགས་འདི་ཁྱད་པར་འཕགས། ། དེ་ ་་་་་དངོས་པོའི་དཔེ།
ན་རྒྱུ་འབྲས་ཐེག་པའི་བཤད་སྒྲུབ་དབྱངས། ། ལྷུནཾ་གྱིས་གྲུབཾ་པར་འཇོ་བྱེད་ངུར་སྨྲིག་འཆང༌། ། བགྲང་ཡས་བསྟི་བའི་ཁང་ཆེན་ཁང་ཕྲན་ནི། ། རྒྱུ་སྐར་ཕྲེང་བ་ས་སྟེངཾས་བཀྲམ་པ་བཞིན། ། དེ་ ་་་་་འབྱོར་བ་རྒྱ་ཆེ་བ། དབུས་དབང་སྔོན་ཞུན་མའི་ཁྱམས་སྔོན་མོ། ། གཟུགས་བརྙན་བརྒྱ་ཕྲག་སྣང་བའི་ལྟད་མོ་ཅན། ། ནོར་བུའི་ཀ་བས་རབ་བཏེག་གདུང་ཅམ་ལ། ། ཡིད་འཕྲོག་གཟུགས་ཀྱི་རི་མོ་ཅི་ཡང་བཀྲ། ། འགྲམ་ ་་་་་སེམས་མེད་རབ་རྟོག
ལོགས་རྩིག་པ་ཕ་གུ་ལན་ཀན་སོགས། ། བཀོད་ལེགས་བརྒྱ་བྱིན་ཁང་པའི་ཡ་མཚན་གྱི། ། དུམ་བུ་ས་སྟེངས་འདི་ན་ལྷུང་ངོ་ཞེས། ། དྲྭ་བ་དྲིལ་ཆུང་ག་ཞ་འབྱིན་སྙམ་བྱེད། ། ཨེ་ཝཾ་ཡི་གེས་མཚན་པའི་མེ་ལོང་དང༌། ། གསེར་འོད་ཕྱོགས་སུ་འཕྲོ་བའི་འགན་འཇི་རས། ། གནས་འདིར་འཇུག་ལ་སྒྲིབ་པ་དང་པོ་ནས། ། སྦྱོང་ལ་ཆོས་ཀྱི་ཕོ་ཉ་བཞིན་དུ་ཡོད། ། གཙུག་ལག་ཁང་ཆོས་འབྱུང་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ལས་རྟེན་གཙུག་ལག་ཁང་ཇི་ལྟར་བསྐྲུན་པའི་སྐབས་ཏེ་དང་པོའོ།། །། གཉིས་པ་བརྟེན་པ་རྟེན་གསུམ་ཇི་ལྟར་བསྐྲུན་པ་ལ།
རྣམ་གཞག་སྤྱིར་བསྟན་པ། དངོས་པོ་བྱེ་བྲག་ཏུ་བཤད་པའོ། ། དང་པོ་ལའང་དགོས་པ་དང༌། སྔ་ཕྱིར་གང་བྱུང་དཔྱད་པ། དེ་དག་གི་ཚད་ཀྱི་མཚན་ཉིད་བསྟན་པའོ། ། དང་པོ་ནི། སྤྱིར་དེ་བཞིན་གཤེགས་པ་རྣམས་འཇིག་རྟེན་དུ་མི་སྣང་བར་མྱ་ངན་ལས་འདའ་བའི་ཚུལ་བསྟན་ནའང༌། དེའི་རྣམ་པར་འཕྲུལ་པ་སྣ་ཚོགས་པའི་སྒོ་ནས་སེམས་ཅན་གྱི་ཁམས་སུ་ཐུགས་རྗེའི་འཇུག་པ་ནི་ནམ་ཡང་མི་ཡོལ་བར་དོན་བྱེད་དེ། འདུལ་བ་ལུང་ལས། རྒྱ་མཚོ་ཆུ་སྲིན་རྣམས་ཀྱི་གནས། །
དུས་རླབས་ཡོལ་བར་འགྱུར་སྲིད་ཀྱི། ། དེ་བཞིན་གཤེགས་པའི་ཐུགས་རྗེ་ནི། ། ནམ་ཡང་དུས་ལས་ཡོལ་བ་མེད། ། ཅེས་དང༌། མདོ་སྡེ་རྒྱན་ལས། སེམས་ཅན་ཀུན་གྱི་བྱ་བ་ལ། ། ཁྱོད་ནི་དུས་ལས་མི་འདའ་བས། ། མཛད་པ་རྟག་ཏུ་དོན་མངའ་བ། ། མི་མཉེལ་ཁྱོད་ལ་ཕྱག་འཚལ་ལོ། ། ཞེས་དང༌།
རྒྱུད་བླ་མ་ལས། ལྷ་དབང་དང༌། ལྷའི་རྔ་དང༌། སྤྲིན་དང༌། ཚངས་པ་དང༌། ཉི་མ་དང༌། ནོར་བུ་ལ་སོགས་པའི་དཔེའི་སྒོ་ནས་བསྟན་པ་རྒྱ་ཆེར་འབྱུང་བ་ལྟར། གཞན་དོན་འབྱུང་བ་ནམ་ཡང་ཡོལ་བ་མེད་ཅིང༌། ཁྱད་པར་སེམས་ཅན་ཁམས་ཀྱི་བདེ་ལེགས་ཕུན་སུམ་ཚོགས་པ་ཐམས་ཅད་ནི། དེ་བཞིན་གཤེགས་པའི་བསྟན་པ་ལས་འབྱུང་དགོས་ཤིང༌།
དེ་ཉིད་ཡུན་དུ་གནས་པ་དང༌། གང་དེ་འཛིན་སྐྱོང་སྤེལ་གསུམ་མམ་བཤད་སྒྲུབ་ཟུང་གིས་འཕེལ་བར་བྱེད་པ་ལའང༌། དེ་བཞིན་གཤེགས་པའི་སྐུ་གཟུགས་ལ་སོགས་པ་དཀོན་མཆོག་གསུམ་གྱི་རྟེན་གསུམ་བྱིན་རླབས་ཅན་བཞུགས་པ་ལ་རག་ལས་པའི་ཕྱིར་རོ། ། འདིར་སྐབས་སུ་བབས་པ་སྐུའི་རྟེན་གྱི་དགོས་པ་ནི། སྨན་བླ་དོན་གྲུབ་པས། འགྲོ་འདིའི་ཕུན་ཚོགས་གང་ལ་རག་ལས་པ། ། བསྟན་པ་གནས་དང་འཕེལ་བར་འགྱུར་བ་ཡི། ། སྐུ་གཟུགས་སྒྲུབ་ཚུལ་ཡིད་བཞིན་ནོར་བུ་འདི། ། མདོ་རྒྱུད་མཁས་པའི་རྗེས་འབྲངས་འདིར་བཤད་བྱ། ། ཞེས་སོ། །
དེས་ན་བདག་བདེ་ལེགས་སུ་འདོད་པ་རྣམས་ནི་སྐུ་གཟུགས་བཞེང་བ་ལ་ཤིན་ཏུ་རྟུན་པ་བསྐྱེད་པར་བྱར་རིགས་ཏེ། དམ་པའི་ཆོས་པདྨ་དཀར་པོ་ལས། ལ་ལས་དེ་བཞིན་རིན་ཆེན་གཟུགས་བྱས་པ། ། སུམ་ཅུ་རྩ་གཉིས་མཚན་དང་ལྡན་པའི་གཟུགས། ། གང་གིས་དེ་ཕྱིར་བྱས་པ་དེ་དག་ཀྱང༌། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། ལ་ལས་དེར་ནི་རིན་ཆེན་སྣ་བདུན་དང༌། ། ལ་ལས་དེ་བཞིན་ཟངས་དང་འཁར་བ་ལས། ། བདེ་བར་གཤེགས་པ་རྣམས་ཀྱི་གཟུགས་བྱས་པ། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། །
རོ་ཉེ་དང་ནི་ལྕགས་སམ་ས་ཡང་རུང༌། ། བདེ་བར་གཤེགས་པ་རྣམས་ཀྱི་གཟུགས་བྱས་ཏེ། ། ལྟ་ན་སྡུག་པ་འཇིམ་པའི་ལས་བྱེད་བཅུག ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། གང་གིས་རྩིག་ངོས་གཟུགས་ཀྱི་རི་མོ་དག ། བསོད་ནམས་བརྒྱ་མཚན་ཡོངས་སུ་རྫོགས་པའི་སྐུ། ། བདག་གིས་བྲིས་སམ་འདྲི་རུ་བཅུག་ཀྱང་རུང༌། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། ཞེས་དང༌། བསླབ་བཏུས་ལས།
མི་མཇེད་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ལ་འདོད་ཡོན་ལྔའི་སྦྱིན་པ་བྱིན་པ་ལས། དགེ་བསྙེན་རྣམ་དག་གཅིག་ལ་བསྙེན་བཀུར་བ་བསོད་ནམས་ཆེས་ཁྱད་པར་འཕགས་སོ། ། དེ་ཐམས་ཅད་ལས་ནི་དགེ་ཚུལ་གཅིག་ལའོ། ། དེ་ཐམས་ཅད་ལས་ནི་དགེ་སློང་གཅིག་ལའོ། ། དེ་ཐམས་ཅད་ལས་ནི་རྡོ་རྗེ་འཛིན་པ་གཅིག་ལའོ། ། དེ་ཐམས་ཅད་ལ་བསྙེན་བཀུར་བ་ལས་ནི་སྐུ་གཟུགས་མཚན་ཉིད་དང་ལྡན་པ་མཚོན་གང་བ་ཅིག་བཞེངས་པ་བསོད་ནམས་ཆེས་ཁྱད་པར་འཕགས་སོ་ཞེས་དང༌། གང་གིས་རྩིག་ངོས་གཟུགས་ཀྱི་རི་མོ་དག ། བསོད་ནམས་བརྒྱ་མཚན་ཡོངས་སུ་རྫོགས་པའི་སྐུ། ། བདག་གིས་བྲིས་སམ་འདྲི་རུ་བཅུག་ཀྱང་རུང༌། ། དེ་དག་ཐམས་ཅད་བྱང་ཆུབ་འཐོབ་པར་འགྱུར། །
ཞེས་སོགས་རྒྱ་ཆེར་གསུངས་པའི་ཕན་ཡོན་དེ་དག་འཐོབ་པའི་དགོས་པ་དང༌། སྡོམ་འབྱུང་ལས། སྔགས་པ་ལས་ནི་དང་པོ་པས། ། གཟུགས་བརྙན་ལ་སོགས་བྱ་བ་སྟེ། ། བྲིས་སྐུ་བསྒྲུབས་ན་མྱུང་བར་ནི། ། དངོས་གྲུབ་རྒྱ་ཆེན་འཐོབ་པར་འགྱུར། ། ཞེས་དང༌། རྒྱུད་འགྲེལ་ལས་ཀྱང་ཇི་ལྟར་གསུངས་པའི་དེ་ཁོ་ན་ཉིད་བསྒོམ་པའི་ནུས་པ་མེད་པས། བསྐྱེད་པའི་རིམ་པ་བསྒོམ་པས་ལྷའི་རྣམ་པ་བསྒོམ་པར་བྱའོ། ། དེའང་གཟུགས་བརྙན་མ་མཐོང་བ་ལས་མི་ནུས་སོ་ཞེས་པའི་དོན་གྱིས་འཕངས་པའི་ཐང་སྐུ་དང་སྐུ་གཟུགས་མཚན་ཉིད་དང་ལྡན་པ་ཁོ་ན་བསོད་ནམས་དང་ཡེ་ཤེས་ཀྱི་ཚོགས་ཀྱི་རྒྱུ་ཡིན་ལ་ཞེས།
ལས་དང་པོ་པས་བསྐྱེད་རིམ་གསལ་བའི་ཐབས་ཀྱང་བྱེད་ཅིང༌། གོམས་པས་དངོས་གྲུབ་སྒྲུབ་པའི་རྟེན་ཡང་བྱེད་ལ། མཐར་ཐུག་སྐུ་གཉིས་འགྲུབ་པར་བྱེད་པའི་ཚོགས་གཉིས་ཀྱི་རྒྱུ་ཡང་བྱེད་དོ། ། གཉིས་པ་ནི། སྐུའི་རྟེན་ལ་བྲིས་འབུར་གཉིས་ལས། དང་པོ་རི་མོར་བྲིས་པ་སྔ་བའི་ཚུལ་ནི། སྔོན་དུས་མི་རྣམས་ཚེ་ལོ་འབུམ་ལས་མར་འབྲི་བའི་ཚེ་མིའི་རྒྱལ་པོ་འཇིགས་ཐུལ་ཞེས་བྱ་བ་བྱུང་སྟེ། དེས་རྒྱལ་སྲིད་ཆོས་བཞིན་དུ་བསྐྱངས་པས་མི་རྣམས་ཀྱི་ཚེ་ལོ་དཔག་ཏུ་མེད་པར་འཕེལ་བར་གྱུར་ནས་བདེ་སྐྱིད་དང་ལྡན་པར་གྱུར་ཏོ། ། རྒྱལ་པོས་ཀྱང་དཀའ་ཐུབ་ཆེན་པོ་སྤྱད་པས་དབང་ཕྱུག་གི་ཡོན་ཏན་ཐོབ་ཅིང༌། བསྟན་བཅོས་ཐམས་ཅད་ཤེས་པ་དང་མིའི་ཡུལ་དུ་ལྷའི་མཚོན་དང་དམག་གིས་མི་ཕེབས་པའི་མཆོག་བྱིན་ནོ། །
རྒྱལ་པོ་དེའི་འབངས་བྲམ་ཟེ་ཞིག་ལ་བུ་གཅེས་པ་ཅིག་ཡོད་པ་དུས་བྱས་ནས། བྲམ་ཟེས་རྒྱལ་པོའི་རྩར་ཕྱིན་ཏེ་ལྷས་ཆོས་བཞིན་དུ་རྒྱལ་སྲིད་བསྐྱངས་པ་མིན་པ་འདྲ་སྟེ། འབངས་ལ་དུས་མིན་གྱི་འཆི་བ་བྱུང་སྟེ་བདག་གི་བུ་ཕྲོགས་སོ། ། ཁོ་བོར་བུ་མི་སྩོལ་ན་ལྕེབ་བོ། ། རྒྱལ་པོས་བྲམ་ཟེ་དེ་གཤིན་རྗེའི་རྒྱལ་པོའི་དྲུང་ན་ཁྲིད་དེ། དེ་ལ་ཕྱག་བྱས་ནས་བྲམ་ཟེའི་བུ་སྩལ་དུ་གསོལ་སྨྲས་པས། དེས་བདག་གིས་མ་ནོངས་ཏེ་རང་གི་ལས་སུ་ཟད་དོ། ། སླར་རྒྱལ་པོས་བྱིན་ཅིག་དང་དེས་མི་རུང་ངོ་ཞེས་ཡང་ཡང་སྨྲས་མཐར་གཡུལ་གཤོམ་སྟེ་འཐབ་པ་ན། རྒྱལ་པོས་ལྷའི་མཚོན་ཆས་གཤིན་རྗེའི་འཁོར་ཕམ་པར་བྱས། གཤིན་རྗེས་དབྱུག་པ་དང༌།
རྒྱལ་པོས་དབྱུག་པ་ཚངས་མགོ་ཅན་ཐོགས་ཏེ་འཐབས་པས་འཇིག་རྟེན་ཐམས་ཅད་བསྔངས་པ་ན་ཚངས་པས་བྱོན་ཏེ་སོ་སོའི་ལས་སུ་ཟད་ཀྱིས་གཤིན་རྗེས་མ་ཉེས་མོད། འོན་ཀྱང་བྲམ་ཟེའི་བུ་ཅི་འདྲར་ཡོད་པ་རི་མོར་བྲིས་ཤིག རྒྱལ་པོས་རི་མོར་བྲིས་པ་དེ་ཚངས་པས་མངོན་སུམ་དུ་བྱིན་གྱིས་བརླབས་ནས་བྲམ་ཟེ་ལ་བྱིན་ནོ། ། ཡི་དྭགས་ལ་གཅེར་བུ་ཞེས་བྱ་བས་དེ་ཐུལ་བ་ལེགས་སོ་ཞེས་རྒྱལ་པོ་གཅེར་ཐུལ་དང༌། དང་པོར་རི་མོ་འདྲི་བ་པོ་ཡིན་པས་དང་པོར་བྲི་བ་པོ་ཞེས་བཏགས། ཚངས་པའི་བཀས་རྒྱལ་པོས་ཀྱང་གཤིན་རྗེ་ལ་ཕྱག་དང་མཆོད་པ་བྱས་ཏེ་ཀུན་དགའ་བར་གྱུར་ཏོ། ། སླར་རྒྱལ་པོས་ཚངས་པའི་འཇིག་རྟེན་དུ་སོང་སྟེ་རི་མོ་བྲི་ཚུལ་ཞུས་པས། རི་ཡི་མཆོག་ནི་རི་རབ་ཡིན། ། སྒོ་ང་ལས་སྐྱེས་རྣམས་ཀྱི་ནི། ། གཙོ་བོ་ནམ་མཁའ་ལྡིང་ཡིན་ནོ། །
མི་ཡི་གཙོ་བོ་ས་བདག་སྟེ། ། དེ་བཞིན་རི་མོ་སྒྱུ་རྩལ་གཙོ། ། ཞེས་སོགས་དང༌། རྒྱལ་པོ་དེ་བཞིན་སྒྱུ་རྩལ་ཀུན། ། རི་མོའི་ལས་ལ་ཡང་དག་བརྟེན། ། ཞེས་སོགས་རྒྱ་ཆེར་བསྟན་ཏེ། དེ་ནས་རི་མོ་དར་བའི་ལོ་རྒྱུས་བྱུང་ཞིང་ཐམས་ཅད་མཁྱེན་པ་ཉི་མའི་གཉེན་གྱི་བསྟན་པ་འདི་ལ་སྟོན་པའི་སྐུ་གཟུགས་འབུར་ལས་ཀྱང་བྲིས་སྐུ་སྔ་བར་བྱུང་སྟེ། དེའི་ཡང་དང་པོ་ནི་གྲོང་ཁྱེར་རྒྱལ་པོའི་ཁབ་ཀྱི་རྒྱལ་པོ་གཟུགས་ཅན་སྙིང་པོས་སྒྲ་སྒྲོགས་ཀྱི་རྒྱལ་པོར་ཨུ་དྲཱ་ཡ་ཎ་ལ་བསྐུར་བའི་བྲིས་སྐུ་སྟེ། དེའང་རྒྱལ་པོ་དེ་གཉིས་རིང་དུ་གནས་ཀྱང་མ་མཐོང་མཛའ་བར་གྱུར་ཏེ་ཕན་ཚུན་སྐྱེས་བསྲིང་བ་ལ། ནམ་ཞིག་ཨུ་དྲཱ་ཡ་ཎས་ནོར་བུའི་གོ་ཁྲབ་ཡན་ལག་ལྔ་ལྡན་རིན་ཐང་མ་མཆིས་པ་ཞིག་བསྐུར་བ་དང༌།
དེའི་སྐྱེས་ལན་གཞལ་དཀའ་བར་གཟུགས་ཅན་སྙིང་པོས་རི་མོ་པ་ལ་བཅོམ་ལྡན་འདས་ཀྱི་སྐུ་འདྲིར་བཅུག་པས་དེ་རྣམས་སངས་རྒྱས་ཀྱི་སྐུ་ལྟ་བས་མི་ངོམ་པས་ཡིད་ཕྲོགས་པར་གྱུར་ནས་ཚད་བླང་མ་ཤེས་པར། སྟོན་པ་ཆུ་འགྲམ་དུ་བཞུགས་ཏེ་ཆུའི་ནང་སྐུ་བརྙན་འཆར་བ་དཔེར་བྱས་ནས། འོག་ཏུ་རྟེན་འབྲེལ་བཅས་བྲིས་པ་ལ་ཆུ་ལོན་མར་གྲགས་པ་དེ་ཉིད་གསེར་དང་དངུལ་དང་ཟངས་རྣམས་ཀྱི་རིམ་པའི་དོང་བུར་བཅུག དེ་གོས་ཀྱིས་དྲིལ་ནས་གླང་པོ་ཆེའི་རྒྱབ་ཏུ་བཀལ་ཏེ། ཁྱོད་ལ་བདག་གིས་འཇིག་རྟེན་གསུམ་ན་ཆེས་ཁྱད་པར་དུ་འཕགས་པའི་སྐྱེས་འདི་བསྐུར་གྱི། ཁྱོད་ཀྱིས་དཔག་ཚད་ཕྱེད་དང་གསུམ་དུ་བསུ་བ་གྱིས་ཤིག་ཅེས་འཕྲིན་ཡིག་བསྐུར་རོ། ། ཨུ་དྲཱ་ཡ་ཎས་ཀྱང་དེ་བཞིན་བསུས་ནས། ཕོ་ཉ་དེ་དག་གིས་ཕྱོགས་ཡངས་པར་སྐུ་གཟུགས་དེ་ཞལ་ཕྱེ་བ་ན། ཡུལ་དབུས་ཀྱི་ཚོང་པ་རྣམས་ཀྱིས་སངས་རྒྱས་ལ་ཕྱག་འཚལ་ལོ་ཞེས་པའི་སྒྲ་ཕྱུང་བར། རྒྱལ་པོས་སངས་རྒྱས་ཞེས་བྱ་བའི་སྒྲ་ཐོས་མ་ཐག་ཏུ་སྤུ་ཟིང་བྱེད་དེ།
ཤེས་ལྡན་དག སངས་རྒྱས་ཞེས་བྱ་བ་དེ་སུ་ཞིག ལྷ་ཤཱཀྱ་རྣམས་ཀྱི་གཞོན་ནུ་རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོ་དང༌། རབ་ཏུ་བྱུང་ན་སངས་རྒྱས་སུ་འགྱུར་བ་དེ་ཉིད་སངས་རྒྱས་པའི་སྐུ་གཟུགས་ལགས་སོ། ། དེ་མཐོང་མ་ཐག་རྒྱལ་པོ་དགའ་སྟེ་དེའི་ནུབ་མོ་རྟེན་འབྲེལ་ལུགས་འབྱུང་ལུགས་བཟློག་ལ་བལྟས་པས་བདེན་པ་མཐོང་ནས། རྒྱལ་པོ་གཟུགས་ཅན་སྙིང་པོ་ལ་ཁྱོད་ལ་བརྟེན་ནས་བདག་གིས་འཁོར་བ་ནི་མཐར་བྱས་ན་དགེ་སློང་མཐོང་བར་འདོད་དོ་ཞེས་འཕྲིན་ཡིག་སྤྲིངས་སོ། ། དེ་གཟུགས་ཅན་སྙིང་པོས་བཅོམ་ལྡན་འདས་ལ་གསོལ་ཏེ་འཕགས་པ་ཀཱ་ཏྱཱ་ཡ་ན་འཁོར་ལྔ་བརྒྱ་དང་བཅས་པ་བཏང་བས། རྒྱལ་པོས་བསུ་སྟེ་གཙུག་ལག་ཁང་ལྔ་བརྒྱ་བསྐྲུན་པ་སོགས་བསྟན་པ་དར་བར་བྱས་སོ། ། གཉིས་པ་ནི་སྟོན་པས་འོད་བཏང་བའི་བྲིས་སྐུ་སིངྒ་ལའི་རྒྱལ་པོའི་བུ་མོ་མུ་ཏིག་ཅན་ལ་བསྐུར་བ་སྟེ། དེའང་མཉན་ཡོད་པའི་ཚོང་པ་རྣམས་སིངྒ་ལའི་གླིང་དུ་ཕྱིན་ཏེ་སངས་རྒྱས་ཀྱི་སྒྲ་བསྒྲགས་པས།
རྒྱལ་པོའི་བུ་མོ་མུ་ཏིག་ཅན་གྱིས་ཐོས་ནས་དད་དེ། དེས་སྟོན་པ་ལ་ཡི་གེ་གསོལ་བ་ཚོང་པ་རྣམས་ཀྱིས་ཕུལ་བའི་ལན་དུ། རས་ཀྱི་གཞི་མ་ལ་རི་མོ་ཇི་ལྟར་ཐོབ་པའི་འོད་ཟེར་བཀྱེ་སྟེ། དེ་སྟེང་རི་མོས་མནན་པའི་ཐང་སྐུ་ནི་སྐྱེ་མཆེད་ཤིན་ཏུ་གཙང་བ་ཞིག་སྟེ། དེ་དང་སྤྲིང་ཡིག་སྩལ་བས་བུ་མོས་བདེན་པ་མཐོང་སྟེ། སླར་མུ་ཏིག་བྲེ་བོ་ཆེ་གསུམ་འབུལ་དུ་བསྐུར་བ་སྟོན་པས་དཀོན་མཆོག་གསུམ་ལ་བགོ་བར་མཛད་དོ། ། དེ་ནས་བརྩམས་ཏེ་རྒྱལ་བའི་བསྟན་པ་གང་དུ་དར་བ་དེ་དང་དེར། རས་བྲིས་ཀྱི་སྲོལ་ཆེན་པོ་ཤིན་ཏུ་དར་བ་མ་བྱུང་བ་མེད་ཅིང༌། འབུར་སྐུའི་ཐོག་མ་ནི་ཙནྡན་གྱི་ཇོ་བོ་ཞེས་པ་སྟེ། དེའང་བཅོམ་ལྡན་འདས་ཡུམ་གྱི་དོན་དུ་ལྷ་གནས་སུ་གཤེགས་པའི་ཤུལ་དུ་གྲོང་ཁྱེར་གསལ་ལྡན་གྱི་རྒྱལ་བློན་འཁོར་དང་བཅས་པས་མཆོད་པའི་ཡུལ་དུ་ཙནྡན་གྱི་རྒྱུ་ལས་གྲུབ་པ་སྟོན་པ་དངོས་ཀྱི་སྐུ་དང་འདྲ་བར་བཞེང་པར་འདོད་པ་ན།
མཽང་གལ་གྱི་བུའི་རྫུ་འཕྲུལ་ལ་བརྟེན་ནས་བཟོ་བོས་ལྷ་ཡུལ་དུ་ཕྱིན་ཏེ་སྐུའི་དབྱིབས་ཇི་ལྟར་བཞུགས་པ་ཡིད་ལ་ངེས་པར་བྱས་ཏེ་འོངས་ནས། གསལ་ལྡན་དུ་སྟོན་པའི་སྐུ་བརྙན་དངོས་དང་འདྲ་བ་བཞེངས་སྟབས་སུ་བཞུགས་པ་དབུའི་གཙུག་ཏོར་གྱི་མདུན་དུ་མེ་ཤེལ་འོད་འབར་བས་ཤིན་ཏུ་སྣང་བར་བྱེད་པ། ཕྱག་ཞབས་འཁོར་ལོས་མཚན་པ་མཐོང་ན་མི་མཐུན་པ་མེད་པར་བསྐྲུན་ཏེ། ཕྱིས་བཅོམ་ལྡན་འདས་ལྷ་ཡུལ་ནས་བི་ཤྭ་ཀརྨས་སྤྲུལ་པའི་རིན་ཆེན་ཐེམ་སྐས་ལས་བབས་པའི་ཚུལ་གྱིས་གཤེགས་པའི་ཚེ་ཙནྡན་གྱི་སྐུ་དེས་ཀྱང་གསལ་ལྡན་དུ་གོམ་པ་དྲུག་བོར་ཏེ་བསུ་བ་བྱས་པར་གྲགས་པ་དེ་ཉིད་ད་ལྟ་རྒྱ་ནག་ཏུ་འགྲོ་བའི་དོན་ལ་བཞུགས་ཤིང༌། སྐུ་དེ་ལས་བཤུས་པའི་སི་ཐང་ཞེས་བྱ་བ་བྱུང་བ་སོགས་ལོ་རྒྱུས་རགས་པ་ཙམ་དང༌། བོད་ཡུལ་འདིར་ཆོས་ཀྱི་རྒྱལ་པོ་མེས་དབོན་རྣམ་གསུམ་ལ་སོགས་པ་རྒྱལ་བའི་སྲས་ཆེན་རྣམས་ཀྱི་སྐུ་དྲིན་ལ་བརྟེན་བྲིས་འབུར་གྱི་དར་སྲོལ་ཤིན་ཏུ་ཆེ་བ་བྱུང་བ་དང༌། ཁྱད་པར་བྲིས་སྐུ་ནི་རྒྱ་གར་རྡོ་རྗེ་གདན་གྱི་སྟོན་པ་དགུང་ལོ་ཉེར་ལྔ་པའི་སྐུ་ཚད་ཅན་ལ་དཔེར་བྱས་པའི་བྲིས་རྒྱུན་རྒྱ་གར་བལ་པོ་ལ་སོགས་པ་ལ་ཡོད་པའི་རྒྱུན་རྣམས་ཕལ་ཆེར་བལ་པོའི་ལྷ་བཟོ་བས་བྲིས་པས་བལ་བྲིས་ཞེས་དར་སྲོལ་ཆེ་བ་བྱུང་བ་དང༌། ཕྱི་ནས་རིམ་གྱིས་མཁས་པ་བཀྲ་ཤིས་རྒྱལ་པོ་ཞེས་བྱ་བ་ལ། སློབ་མ་རང་ལས་མཁས་པ་སྨན་བླ་དོན་གྲུབ་པ་ཞེས་བྱ་བ་བྱུང་སྟེ། ལྷོ་བྲག་སྨན་ཐང་དུ་སྐུ་འཁྲུངས་པ་དང་ལྷོ་བྲག་སྨན་ཐང་གི་མཚལ་ཁ་ཡང་ཐོན་པ་བྱུང་ཞིང༌།
ནར་སོན་པ་དང་སྒྲ་དང་སྙན་དངགས་དང༌། སྡེབ་སྦྱོར་དང༌། ལཱཙྪ་ན་དང༌། ཝརྟུ་ལ་དང༌། ནཱ་ག་ར་དང༌། དྷ་རི་ཀ་དང༌། བོད་ཀྱི་ཡིག་རིགས་དུ་མ་ལ་བྱང་ཆུབ་པར་མཛད། འདི་ཉིད་རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་ཡིན་པ་གདོན་མི་ཟ་བར་གྲགས་ཤིང༌། རང་གི་ཆུང་མས་ཡིད་འབྱུང་སྟེ་ཡུལ་འཁྱམས་ནས་བྱོན་པ་ན། ཡར་འབྲོག་སྟག་ལུང་དུ་པིར་སྣོད་བཅས་དང་བྲིས་དཔེ་ཞིག་རྙེད།
དེ་ནས་བརྩམས་ཏེ་བྲིས་ལ་ཐུགས་ཕྱོགས་ཏེ། གཙང་ས་སྐྱ་ལ་སོགས་པར་ལྷ་བྲིས་མཁས་པ་འཚོལ་དུ་ཕྱིན་མཐར། མཁས་པ་བཀྲ་ཤིས་རྒྱལ་པོ་དང་ཐུག་ནས། དེ་ལས་རི་མོའི་ཚུལ་གསན་ཅིང་བྱང་ཆུབ་པར་མཛད། རང་གི་སྐྱེ་བ་སྔོན་མ་རྒྱ་ནག་ཏུ་འཁྲུངས་པའི་ཚེ་བྲིས་པའི་ཟིའུ་ཐང་རྒྱ་མཛོད་ཆེན་པོར་གྲགས་པ་དེ་གཟིགས་པ་ཙམ་གྱིས་སྔོན་གནས་རྗེས་སུ་དྲན་པའི་ཚུལ་གྱིས་རྒྱལ་རིགས་དང་ཉེ་བའི་ལྡན་ལུགས་ཀྱི་རི་མོའི་ཚུལ་ཐུགས་ལ་བཀྲ་ལམ་གྱིས་ཤར་བ་བྱུང༌། གཞན་ཡང་རི་མོའི་རིང་ལུགས་མང་པོ་དང༌། དུས་ཀྱི་འཁོར་ལོ་དང་སྡོམ་པ་འབྱུང་བ་རྩ་འགྲེལ་གྱི་རྗེས་སུ་འབྲངས་ནས། སྐུ་གཟུགས་ཀྱི་ཚད་ཀྱི་རབ་ཏུ་བྱེད་པ་ཡིད་བཞིན་ནོར་བུ་ཞེས་བྱ་བ། དེ་བཞིན་གཤེགས་པའི་མཚན་དང་དཔེ་བྱད་བཤད་པ། མི་འཐད་པའི་ཕྱོགས་ཀྱི་གཞུང་དགག་པ།
ཚད་དང་མི་ལྡན་པའི་སྐྱོན་བཤད་པ། ཚད་ལྡན་གྱི་གཞུང་དགོད་པ། ཚད་དང་ལྡན་པའི་ཡོན་ཏན་བརྗོད་པ། ལྷ་བཟོ་དང་སྦྱིན་བདག་གི་མཚན་ཉིད། ལག་ཏུ་བླང་བའི་རིམ་པ་རྒྱས་པར་བཤད་པ་སྟེ་བདུན་གྱིས་གཏན་ལ་ཕབ་པ་མཛད་དོ། ། ཡང་གོང་དཀར་སྒང་སྟོད་ནས་མཁྱེན་བརྩེ་ཆེན་པོ་ཞེས་པ་བྱུང་བ་དེ་གཉིས་སོ་སོའི་ལུགས་ཅུང་ཟད་མི་འདྲ་བ་མཁྱེན་ལུགས་དང༌། གཞན་ཡང་སྤྲུལ་སྐུ་བྱེའུ་ཞེས་པ་ཡར་སྟོད་དུ་འཁྲུངས་ཤིང་བྲིས་ལ་བརྩོན་པས་ཤོག་དཔེ་དང་བྱང་ཤིང་འབྲལ་མེད་དུ་བཅང་ཞིང་བྲིས་རྒྱུན་ལེགས་པ་དང་བྲིས་དཔེ་ལེགས་པ་འཚོལ་ཞིང་ཕྱོགས་ཀུན་དུ་མྱུལ་བ་ཞིག་བྱུང་བར་བརྟེན། སྤྲུལ་སྐུ་འདི་བྱེའུ་དང་དབྱེར་མ་མཆིས་ཞེས་འདྲ་བ་རྒྱུ་མཚན་དུ་བྱས་ནས་བྱིའུར་མིང་ཐོགས་པ་ཞིག་སྟེ། དེ་ནི་སྨན་མཁྱེན་དང་རི་མོའི་ལུགས་ཅུང་མི་མཐུན་པ་བཅས་ལུགས་སྲོལ་གསུམ་དུ་གྱེས་པ་སོགས་ལས་རིམ་པར་དར་རྒྱས་སུ་བྱུང་བར་ཐོས་སོ། ། གསུམ་པ་དེ་དག་གི་ཚད་བསྟན་པ་ལ།
འཇལ་བྱེད་དང༌། གཞལ་བྱ་གཉིས་ལས། དང་པོ་ནི། འདིར་སོར་གྱི་བརྒྱད་ཆ་ལ་ནས་དང་ནས་གཉིས་ལ་རྐང་པ་དང༌། རྐང་པ་བཞི་ལ་སོར་གང་ངམ་ཆ་ཆུང་ངམ་ཆ་ཕྲན་དང༌། དེ་ཕྱེད་དང་བཅུ་གསུམ་མམ་བཅུ་གཉིས་སྐབས་སུ་གང་བབས་ཀྱིས་གདོང་ངམ་ཞལ་ལམ་ཐལ་མོའམ་མཐོ་ཞེས་བྱ་སྟེ། འདིས་ནི་ཐམས་ཅད་ལ་ཚད་དུ་འཇལ་བར་བྱེད་དོ། ། གཉིས་པ་ནི། རྗེ་བཙུན་བྱམས་པས། སྐུ་ནི་ནྱ་གྲོ་དྷ་ལྟར་ཆུ་ཞེང་གབ། །
ཅེས་གསུངས་པའི་དོན། འདིར་སྟོན་པ་ཤཱཀྱའི་རྒྱལ་པོ་ལྟ་བུ་དེ་བཞིན་གཤེགས་པ་བཞེངས་སྟབས་སུ་མཛད་པ་ཞིག་གི་དབང་དུ་བྱས་ཏེ། དཔེར་བརྗོད་ན། དབུའི་གཙུག་ཏོར་དང་བཅས་པ་ལ་སོ་མོ་བརྒྱ་ཉེར་ལྔ་པ་ཆུ་ཞེང་གབ་པ་ནི་ཤྲཱི་དུས་ཀྱི་འཁོར་ལོ་ལས། རྒྱལ་བའི་བདག་པོ་གཙུག་ཏོར་ནས་ནི་མཛོད་སྤུའི་དབུས་སུ་ཕྱེད་དང་བཅས་པའི་ཉི་མའི་སོར་དུ་འགྱུར། ། དེ་ནས་མགྲིན་པའི་ཆུ་སྐྱེས་དེ་བཞིན་སྙིང་ག་དང་ནི་དེ་ནས་ལྟེ་གསང་ཆུ་སྐྱེས་དེ་བཞིན་ནོ། ། ཞབས་ཀྱི་མཐིལ་དང་རྗེ་ངར་བརླ་དང་དཔྱི་ཡང་མ་ནུ་དེ་ཉིད་དེ་ཉིད་རིག་བྱེད་རྣམས་ཀྱིས་ཏེ། ། བྲང་ཕྱེད་ཕྱེད་བཅས་ཉི་མའི་རང་དཔུང་དཔུང་ལག་རྣམས་ནི་མཁའ་མིག་རྒྱལ་པོ་ཉི་མའི་ཚད་ཀྱིས་སོ། ། ཉི་ཤུ་རྩ་ལྔ་ལྷག་པའི་བརྒྱ་ཕྲག་གང་ཞིག་དུས་དང་དགུ་ཡི་མི་རྣམས་ཀྱི་ནི་འཇིག་རྟེན་ཚད། ། རིག་བྱེད་ཕྱེད་དང་བཅས་པའི་བཞི་དང་ཆུ་གཏེར་ཆུ་གཏེར་ཕྱེད་དང་བཅས་པའི་རིག་བྱེད་རིག་བྱེད་ཀྱི། །
གཙུག་ཏོར་མགོ་བོའི་འོག་ཏུ་འགྱུར་ཏེ་རྒྱལ་བའི་བདག་པོའི་དཔལ་ལྡན་དཔྲལ་བ་དག་དང་ཤངས་དང་ནི། ། ཤངས་ཀྱི་འོག་ཏུ་ཀོས་ཀོའི་མཐའ་དང་དེ་ནས་མགྲིན་པ་དག་སྟེ་མགྲིན་པ་རྩ་བའི་ཆུ་སྐྱེས་དབུས། ། དེ་ནས་སྙིང་ག་ལྟེ་བ་གསང་བར་མི་ཡི་བདག་པོ་ཕྱེད་བཅས་ཉི་མ་རྣམས་ཀྱི་རིམ་པས་སོ། ། གསང་བའི་ཆུ་སྐྱེས་ལྟེ་བའི་རྩ་བར་རྡོ་རྗེ་དག་ཀྱང་ཐུབ་པ་ཡི་ནི་སྟེང་གི་གཙུག་ཏོར་ཉིད། ། ཅེས་གསུངས་པའི་དོན་སྐུ་གཟུགས་མཐོ་བཅུ་པར་བྱས་པའི་མཐོ་རེ་ལ་སོར་ཕྱེད་དང་བཅས་པའི་བཅུ་གཉིས་སུ་བྱས་ནས་འདིར་རགས་པ་ཙམ་ཞིག་བཤད་ན། དེ་བཞིན་གཤེགས་པའི་དབུའི་གཙུག་ཏོར་གྱི་དཔངས་ལ་སོར་བཞི། དེ་ནས་སྐྲ་མཚམས་ཀྱི་བར་སོར་ཕྱེད་དང་ལྔ། དེ་བཞིན་དུ་རིམ་པར་མཛོད་སྤུ་དང་ཤངས་རྩེ་སོར་བཞི་རེ། ཀོས་ཀོ་སོར་ཕྱེད་དང་ལྔ། མགྲིན་པ་སོར་བཞི།
ཐུགས་ཀ་དང་ལྟེ་བ་དང་གསང་བ་རྣམས་སུ་ཞལ་རེ་སྟེ་སྐུའི་ཕྱེད་ཚད་ལ་ཆ་ཕྲན་ཕྱེད་དང་བཅས་པའི་རེ་གཉིས་དང༌། དེ་བཞིན་དུ་དཔྱི་ལ་སོར་བཞི། བརླ་ཞལ་དོ། པུས་མོ་སོར་བཞི། རྗེ་ངར་ཞལ་དོ། ཞབས་དཔངས་སོར་ཕྱེད་དང་ལྔ་སྟེ་ཕྱེད་ཚད་ལ་ཕྱེད་བཅས་རེ་གཉིས་རྣམས་བསྒྲིལ་པ་ཆུར་སོར་མོ་བརྒྱ་ཉེར་ལྔ་དང༌། ཞེང་ལ་ཚངས་ལོགས་ནས་མཆན་ཁུང་བར་ཞལ་གང༌། དེ་བཞིན་དུ་དཔུང་ལྷུ་སོར་ཉི་ཤུ། ཕྱག་ངར་བཅུ་དྲུག གུང་མོའི་རྩེའི་མཐར་ཐུག་པའི་ཕྱག་ལ་སོར་བཅུ་གཉིས།
གྲུ་མོ་དང་མཁྲིག་མའི་མཚམས་སུ་སོར་རེ་སྟེ་ཕྱེད་ཚད་ལ་སོར་མོ་ཕྱེད་བཅས་རེ་གཉིས་རྣམས་དྲིལ་བས་ཞེང་ལ་སོར་མོ་བརྒྱ་ཉེར་ལྔར་འབྱུང་ངོ༌། ། ཡང་རྒྱུད་སྡོམ་པ་འབྱུང་བ་རིམ་པར་ཕྱེ་བ་སུམ་ཅུ་པ་ལས། མཐིལ་ལམ་ཐལ་མོ་བཅུ་གཉིས་ཀྱི། ། ལྷ་ཡི་གཟུགས་ནི་བྲི་བར་བྱ། ། ཞེས་དང༌། ཟབ་མོ་རྡོ་རྗེ་ཅན་གྱི་ལྷ། ། ཆ་ནི་བཅུ་གཉིས་མཚན་ཉིད་དོ། ། ཞེས་ཆ་བཅུ་གཉིས་སུ་གསུངས་པ་གདན་དང་ཐོར་ཚུགས་ཞལ་རེ་བསྡོམས་པའི་ཞལ་བཅུ་གཉིས་སུ་འགྱུར་བ་མ་གཏོགས་པ་སྐུ་ཚད་དངོས་གཞི་ལ་མཐོ་བཅུ་པ་སྲིད་ཞེང་གོང་མ་དང་འདྲ་མོད། འདིར་ཞལ་ནི་བཅུ་གཉིས་ཆ་ཡིན་ནོ་ཞེས་དང༌། དེ་བཞིན་གཤེགས་པ་ལས་གཞན་པའི་སྐུའི་ཚད་ལ་སོར་མོ་བརྒྱ་ཉི་ཤུ་པར་གསུངས་པ་དང༌།
སྤྲུལ་སྐུ་འཕྲང་ཁ་བས་མཛད་པའི་ཆ་ཚད་ཀྱི་ཡི་གེར་དཀྱུས་ཀྱི་བཤད་པ་ནི་སྨན་བླ་དོན་གྲུབ་པ་དང་མི་མཐུན་པ་མེད་ཀྱང༌། དེའི་མཆན་བུ་ཞིག་ཏུ་སོར་བརྒྱ་ཉེར་ལྔ་པ་འབུར་དང་བརྒྱ་ཉི་ཤུ་པ་བྲིས་སྐུའི་ཁྱད་པར་ཡིན་པའི་ངོས་བཟུང་འདུག་པར་བརྟེན། ཕྱིས་ཀྱི་མཁས་པ་དག དེ་བཞིན་གཤེགས་པའི་སྐུའི་ཚད་དུས་འཁོར་ནས་བསྟན་པའི་སོར་མོ་བརྒྱ་ཉེར་ལྔ་པ་ནི་འབུར་གྱི་ལུགས་དང༌། སྡོམ་འབྱུང་ནས་བཤད་པའི་སོར་མོ་བརྒྱ་ཉི་ཤུ་པ་ནི་བྲིས་ཀྱི་དབང་དུ་བྱས་པ་ཡིན་ཞེས་སྨྲ་བ་རྣམས་ནི་མ་བརྟགས་པར་སྨྲས་པར་ཟད་དོ། ། ཅིའི་ཕྱིར་ན་སྡོམ་འབྱུང་གི་འགྲེལ་པར། དེ་བཞིན་གཤེགས་པའི་སྐུའི་ཚད་ལ་སོར་མོ་བརྒྱ་ཉེར་ལྔ་པ་འབྱུང་བ་ལན་དུ་མར་བསྟན་ཏེ། དེ་ཉིད་དུ། ཞལ་གྱི་ཡང་བཅུ་གཉིས་ཆ་དང་ཆ་ཆུང་དང༌། ། སོར་དང་སོར་མོ་ཞེས་པ་དོན་གཅིག་སྟེ།
དེ་ཐམས་ཅད་དུ་ཆ་ཆུང་རྣམ་པར་དབྱེ་བ་ཤེས་པར་བྱའོ། ། བཅོམ་ལྡན་འདས་ཀྱི་ནི་སངས་རྒྱས་ཀྱི་གཟུགས་ཉིད་ལ་ཕྱེད་དང་བཅས་པའི་ཆ་ཆུང་བཅུ་གཉིས་པའི་ཞལ་བྱའོ་ཞེས་དང༌། བཅུ་གཉིས་ཆ་ཞེས་པ་ནི་སངས་རྒྱས་ལས་གཞན་ཐམས་ཅད་ཐུན་མོང་བ་ཉིད་དུ་གསུངས་པའོ་ཞེས་དང༌། ཡང་ཇི་སྲིད་སྐུ་གཟུགས་བྱེད་པ་དེ་སྲིད་ཀྱི་ཚད་ཀྱི་ཚངས་ཐིག་བཏབ་ནས། དེའི་བཅུ་ཆ་ལ་ཐལ་མོར་རྣམ་པར་གཞག་ཅིང༌། སླར་དེ་ཕྱེད་དང་བཅས་པའི་ཆ་ཆུང་བཅུ་གཉིས་སུ་བྱས་ལ་དེའི་ཆ་གཅིག་ནི་ཆ་ཆུང་དུ་ངེས་པར་བྱ་སྟེ་ཞེས་སྐུ་གཟུགས་མཐོ་བཅུ་པ་དང་ཞལ་གྱི་ཚད་ལ་ཕྱེད་བཅས་བཅུ་གཉིས་སུ་བཤད་པའི་ཕྱིར་སོར་མོ་བརྒྱ་ཉེར་ལྔ་འབྱུང་བ་ལས་འོས་ཅི་ཡོད། དེ་བཞིན་དུ་སྔོན་གྱི་མཁས་པ་མང་པོས་ཆ་ཚད་ཀྱི་ཡི་གེ་རྣམས་ལས་ཀྱང་སངས་རྒྱས་ཀྱི་སྐུ་ལ་སོར་མོ་བརྒྱ་ཉེར་ལྔ་པ་བྲིས་འབུར་ཁྱད་མེད་དུ་དགོས་པར་བཤད་པ་དང༌། ཁྱད་པར་སྨན་བླ་དོན་གྲུབ་པས་མཛད་པའི་ཡི་གེ་ནི་ལུགས་འདིར་རྒྱ་གཞུང་ལྟ་བུར་ཁས་ལེན་དགོས་མོད། དེར་ཡང་མཆོག་གི་སྤྲུལ་སྐུའི་ཚད་ལ་སོར་བརྒྱ་ཉེར་ལྔ་པ་ནི་བྲིས་འབུར་ཁྱད་མེད་དུ་ལན་མང་པོར་བཤད་པའི་ཕྱིར། དེ་གཉིས་བྲིས་འབུར་སོ་སོའི་ལུགས་སུ་བྱས་པ་ནི་རང་དགར་བྱས་པར་སེམས་སོ། །
འོ་ན་དེའི་ཚད་ཇི་ལྟར་ཡིན་སྙམ་ན། བཤད་པར་བྱ་སྟེ། གཞན་ཐམས་ཅད་གོང་དུས་ཀྱི་འཁོར་ལོ་ནས་བསྟན་པ་ལྟར་ལས། འདིར་མི་འདྲ་བའི་ཁྱད་པར་ནི། སྲིད་དུ་དེར་དཔྱི་ལ་སོར་བཞི་ཡོད་པ་འདིར་མི་འབྱུང་ཡང༌། བརླ་དང་བྱིན་པའི་མཚམས་སུ་ནི། ། སོར་མོ་བཞི་དང་ཡང་དག་ལྡན། ། ཞེས་པས་པུས་མོའི་ལྷ་ང་སོར་མོ་གསུམ་པའི་སྟེང་འོག་སྟེ་བརླ་དང་བྱིན་པའི་མཚམས་སུ་སོར་མོ་གཉིས་གཉིས་ཏེ་བཞི་འབྱུང་བ་དང༌། པུས་མོ་ལ་སླར་འགྲེལ་པར་སོར་གཅིག་བསྣན་པ་རྣམས་ཀྱིས་སྲིད་ལ་སོར་མོ་བརྒྱ་ཉེར་ལྔ་འབྱུང་ངོ༌། ། ཞེང་ལའང་དུས་འཁོར་ལུགས་ལ་དཔུང་ལྷུ་ཉི་ཤུ་དང་ཕྱག་ངར་བཅུ་དྲུག་ཅེས་བགྲང་བའི་དབང་གིས་མཁྲིག་མ་དང་གྲུ་མོའི་མཚམས་སུ་སོར་རེ་རེ་བསྣན་ཡང༌།
འདིར། ཕྱག་ནི་ཐལ་མོ་གསུམ་པ་སྟེ། ། ཐལ་མོ་འདི་ཡིས་ཕྱག་མགོ་གཉིས། ། ཞེས་མཆན་ཁུང་ནས་མཁྲིག་མའི་བར་ཐལ་མོ་གསུམ་དང་ཕྱག་མགོའི་ཐལ་མོ་བཅས་པའི་ཕྱེད་པ་རྣམས་བགྲང་བ་དྲིལ་བས་ཞེང་ལ་སོར་མོ་བརྒྱ་ཉེར་ལྔ་འབྱུང་ངོ༌། ། ཐིག་ཆེན་གཉིས་པ་དེ་ལས་གཞན་པ་བྱང་ཆུབ་སེམས་དཔའ་ལ་སོགས་པ་ཞི་བ་ཐུན་མོང་བ་འཁོར་ལོས་སྒྱུར་བའི་ཆ་བྱད་ཅན་རྣམས་ནི། སྡོམ་པ་འབྱུང་བའི་འགྲེལ་པར། མཚམས་དང་མཚམས་ལ་སོ་སོར་ཆ་ཆུང་གཉིས་གཉིས་ཆད་པར་འགྱུར་ཏེ། དེས་ན་བྱང་ཆུབ་སེམས་དཔའ་ལ་སོགས་པ་ཞི་བའི་ལྷ་རྣམས་ལ་སྐུའི་སྟོད་དང་སྨད་དག་གི་ཆ་ཆུང་ཕྱེད་དང་བཅས་པ་གཉིས་གཉིས་ཕྲི་བ་ལས་ཆ་ཆུང་ཉི་ཤུ་ལྷག་པ་བརྒྱའི་ཚད་ཀྱི་སྐུར་འགྱུར་རོ་ཞེས་དགོངས་པའོ་ཞེས་དང༌། ཡང་སངས་རྒྱས་ཀྱི་ཚད་བསྟན་པའི་རྗེས་ཐོགས་སུ། འདི་དག་ནི་རེ་ཞིག་སངས་རྒྱས་བཅོམ་ལྡན་འདས་དང་དཔལ་བདེ་མཆོག་གི་མཚན་ཉིད་དེ།
བྱང་ཆུབ་སེམས་དཔའ་དཔའ་བོ་རྣམས་ཀྱིའང་འདི་དག་ཁོ་ནའོ། ། འོན་ཀྱང་ཐལ་མོ་བཅུ་རྣམས་ལའང་ཐལ་མོ་སོ་སོར་ཆ་ཆུང་ཕྱེད་ཕྱེད་དོར་ནས་ཆ་ཆུང་བཅུ་གཉིས་པའི་ཐལ་མོས་ཐལ་མོ་བཅུའི་རྣམ་གཞག་བྱའོ་ཞེས་དང༌། བསླབ་བཏུས་ལས་ཀྱང༌། བྱང་ཆུབ་སེམས་དཔའ་རྣམས་ཀྱི་ཡང་སོར་བཅུ་གཉིས་པའི་མཐོ་བཅུ་པ་ཉིད་དོ་ཞེས་གསུངས་པ་རྣམས་ཀྱི་དོན་ནི། དེ་བཞིན་གཤེགས་པའི་སྐུའི་ཚད་ཇི་ལྟ་བ་བཞིན་ལས་ཁྱད་པར་ནི། ཆ་ཆུང་བཅུ་གཉིས་པའི་ཞལ་ཚད་ཀྱིས་གཞལ་བས་སོར་མོ་བརྒྱ་ཉི་ཤུ་པ་འབྱུང་སྟེ་གོ་བར་སླའོ། ། ཐིག་ཆེན་གསུམ་པ་རྒྱལ་ཡུམ་ཡིད་འཕྲོག་པའི་གཟུགས་ཅན་རྣམས་ནི། སྡོམ་པ་འབྱུང་བར། ཡིད་དུ་འོང་བའི་རང་གཟུགས་ནི། ། ཐལ་མོ་དགུ་པ་མངོན་པར་འདྲི། །
ཞེས་ཡིད་འཕྲོག་པའི་གཟུགས་ཉིད་དེ། འཕགས་མ་སྒྲོལ་མ་ལ་སོགས་པ་དཀྱིལ་འཁོར་པའི་ལྷ་མོ་རྣམས་ལུས་ཀྱི་སྲིད་ཞེང་ལ་ཐལ་མོ་དགུ་པ་སྟེ། དེའང་ཐལ་མོའི་ཚད་དང་འགྲོས་ནི་སོར་མོ་བརྒྱ་ཉི་ཤུ་པའི་ཕྱོགས་དང་འདྲ་བ་ལས། ཁྱད་པར་ནི། ཐོད་དཔངས་དང་མགྲིན་པ་ནས་ཆ་ཆུང་རེ་རེ་དོར་བས་གསང་གནས་ནས་སྤྱི་བོའི་མཐར་ཐུག་བར་མཐོ་ཕྱེད་ལྔ་དང༌། སྐུ་སྨད་ལ་བརླ་དང་བྱིན་པའི་མཚམས་ཀྱི་སོར་མོ་བཞི་དང་པུས་མོ་དང་བོལ་ནས་སོར་རེ་རེ་དོར་བས་གསང་བའི་གནས་ནས་ཞབས་ཀྱི་མཐར་ཐུག་པར་མཐོ་ཕྱེད་ལྔ་སྟེ་དྲིལ་བས་སོར་མོ་བརྒྱད་ཀྱིས་ལྷག་པའི་བརྒྱ་འབྱུང་བས་སྲིད་ཀྱི་ཚད་རྟོགས་ཤིང༌། མཆན་ཁུང་དང་དཔུང་ལྷུ་དང་ཕྱག་ངར་རྣམས་ནས་སོར་མོ་དོ་རེ་དབྲི་བས་དེ་དང་མཉམ་པའི་ཞིང་གི་ཚད་ཀྱང་རྟོགས་སོ། ། རྒྱུད་འགྲེལ་དུ་འདི་ནས་འོག་གི་མཐོ་བརྒྱད་པའི་སྐབས་མར་སྦྲེལ་བ་ལྟར་བྱུང་བ་ནི་འགྱུར་བྱེད་ཀྱིས་བཅད་མ་ལེགས་པ་ཡིན་གྱི། ཐིག་ཁོངས་འདིར་ལྷའི་བུད་མེད་རྣམས་དང་དབང་པོ་དང་ཉེ་དབང་དང་ཆུ་ལྷ་དང་དབང་ཕྱུག་དང་རླུང་དང་ཚངས་པ་དང་གཟའ་ཞི་བ་དང་ཀླུ་རྣམས་ཀྱིའང་ངོ་ཞེས་དེ་ཐམས་ཅད་ཀྱང་འདིར་འདུ་བར་ཤེས་པར་བྱའོ། ། ཐིག་ཆེན་བཞི་པ་སྦོམ་ཐུང་གཏུམ་དྲག་ཅན་རྣམས་ནི།
རྒྱུད་དེ་ཉིད་ལས། ཁྲོ་བོ་ཁྲོ་མོ་དབང་ཕྱུག་མ། ། བྲན་ཕོ་བྲན་མོ་ཅི་བགྱི་མ། ། དྲག་ཅིང་འཇིགས་པའི་གཟུགས་རྣམས་ནི། ། ཐལ་མོ་བརྒྱད་པ་རྣམ་པར་འདྲི། ། ཞེས་འབྱུང་ཞིང༌། འགྲེལ་པར་གདན་གྱི་མཐའ་ནས་སྐྲའི་ཞགས་པའི་བར་དུ་ཤེས་པར་བྱའོ་ཞེས་དང༌། ཡང་ཐུང་ཞིང་གསུས་པ་འཕྱང་བའི་ཁྲོ་བོ་གཤིན་རྗེ་མཐར་བྱེད་ལ་སོགས་པ་ནི་ཐལ་མོ་བརྒྱད་ཅེས་གསུངས་པ་དང༌། བྲིས་རྒྱུན་དང་བཅས་པར་གཏུམ་དྲག་ཅན་གྱི་ཆ་ཚད་ལ་སྐུའི་ངོ་བོ་ལ་ཞལ་ཚད་དྲུག་དང༌། གདན་དང་སྐྲ་ཞལ་རེ་བཅས་ཐལ་མོ་བརྒྱད་པར་བཤད་ཅིང༌།
ཞིབ་པར་གཤིན་རྗེ་གཤེད་ནག་པོའི་རྒྱུད་རིམ་པར་ཕྱེ་བ་བཅུ་བཞི་པ་ལས་འབྱུང་བའི་དོན་ནི་ཞབས་དཔངས་སོར་བཞི་འགྱིང་སྟབས་མེད་པའི་ཐད་མར་བརྐྱང་བའི་རྗེ་ངར་སོར་བཅོ་བརྒྱད་ལ་འགྱིང་སྟབས་ཀྱི་མཐོ་གང༌། པུས་མོ་སོར་བཞི་དང་བརླ་སོར་བཅོ་བརྒྱད་དུ་བཤད་ནའང་འགྱིང་སྟབས་ཀྱི་ལྟོ་བར་གབ་པའི་གསང་བའི་གནས་ནས་མགྲིན་པ་མན་ཆད་ལ་མཐོ་གསུམ། མགྲིན་པ་སོར་བཞི། ཞལ་རས་དང་སྐྲ་ལ་མཐོ་རེ་སྟེ་སྲིད་ཀྱི་ཚད་དང༌། བྲང་ཞེང་ཕྱེད་ལ་ཆ་ཕྲན་ནམ་སོར་བཅུ། དཔུང་ལྷུ་སོར་བཅུ་བཞི། ཕྱག་ངར་དང་ཕྱག་མགོ་ཞལ་ཚད་རེ་སྟེ་སྲིད་ཞེང་མཉམ་པ་གོ་དྲུག་བཤད་ཀྱང་འགྱིང་སྟབས་ཀྱི་དབང་གིས་ངེས་པ་མེད་པས་མཁས་པས་ཉམས་དང་སྦྱར་ཤེས་དགོས་ཏེ། ཐིག་ཁོངས་འདིར་གཤིན་རྗེའི་གཤེད་སོགས་ཁྲོ་བོ་རྣམས་དང༌། ཐགས་བཟངས་རིས་དང་ལུས་ངན་དང་བདེན་བྲལ་དང་གཤིན་རྗེ་དང་མེ་ལྷ་དང་གཟའ་དྲག་པོ་རྣམས་འདུ་བར་ཤེས་པར་བྱའོ། ། ཐིག་ཆེན་ལྔ་པ་མིའུ་ཐུང་ལྟར་ཁྲོས་པ་རྣམས་ནི།
ཀྲཱི་ཡ་ས་མུཙྪར། རཱ་ཧུ་ལ་དང་མིའུ་ཐུང་དང་ཚོགས་ཀྱི་བདག་པོ་རྣམས་ནི་མཐོ་ལྔ་པ་བྱའོ་ཞེས་དང༌། གྲུབ་ཆེན་ནག་པོ་པས། མིའུ་ཐུང་ལ་ཆུ་སོ་གསུམ་གྱིས་པུས་མོ་ཡན་ཆད་ཁྱབ་པར་གནས་སོ་ཞེས་གསུངས་པའི་དོན། ལག་ཏུ་བླང་བྱར། ཞལ་དང༌། ཐུགས་ཀ་དང༌། ལྟེ་བ་དང༌། ཆུ་སོ་རྣམས་མཐོ་རེ་དང༌། བརླ་ནི་ཞལ་གང་ལྟོ་བར་གབ་པ་དང༌།
བྱིན་པ་ཞལ་གང་དང༌། ཐོད་དཔངས་དང་མགྲིན་པ་དང༌། པུས་ཚིགས་དང༌། རྟིང་པ་རྣམས་སོར་གསུམ་རེ་བསྡོམས་པས་སྲིད་དུ་སོར་མོ་བདུན་ཅུ་རྩ་གཉིས་དང༌། བྲང་ཞེང་ཞལ་གང༌། དཔུང་ལྷུ་སོར་དྲུག ཕྱག་ངར་དང་ཕྱག་མགོ་ཞལ་ཚད་རེ་སྟེ་ཐིག་ཁོངས་འདིར་གུར་མགོན་དང་ཚོགས་ཀྱི་བདག་པོ་ལ་སོགས་པ་འདུ་བ་ཤེས་པར་ཞེས་བྱའོ། ། ཐིག་ཆེན་དྲུག་པ་ཉན་ཐོས་དང་རང་སངས་རྒྱས་ལ་སོགས་པ་མི་རྣམས་ཀྱི་ཚད་ནི། དྲི་མེད་འོད་ལས། དེ་ཉིད་སེམས་ཅན་རྣམས་ཀྱི་ཁྲུ་བཞི་སྟེ།
མི་རྣམས་ཀྱི་སོར་དགུ་བཅུ་རྩ་དྲུག་གོ ། སྟེང་དང་འོག་ཏུ་ནི་སོར་བརྒྱད་ཅུ་རྩ་བཞི་སྟེ་དེ་ལྟར་མི་རྣམས་ནི་མཚན་དང་མི་ལྡན་པའོ་ཞེས་པ་སྟེ། དེའང་ཉན་ཐོས་རྣམས་ནི་བྱང་ཆུབ་སེམས་དཔའི་ཚད་ལྟར་སྐབས་རེར་བཤད་པ་ཡང་ཡོད་ཅིང་ལག་ལེན་ལའང་བྲིས་ཐང་ཚད་མ་རྣམས་སུ་དེ་ལྟར་བྱས་པ་མཐོང་ཞིང༌། རང་རྒྱལ་ལ་སོགས་པ་ནི་མིའི་ཚད་འདི་བྱེད་པ་ལ། དེའང་སྲིད་དུ་ཁྲུ་ཕྱེད་བཞི་དང༌། ཞེང་དུ་ཁྲུ་བཞི་པར་བཤད་པ་དང༌། གསོ་བ་རིག་པ་ནས་ཁྲུ་བཞིར་བཤད་པ་མིའི་ཚད་ལ་བཏབ་ཏུ་བཏུབ་སྟེ་ལུས་འདོམ་གང་ཁྲུ་བཞི་ཡོད་ལ་ཁྲུ་རེ་ནི་རང་གི་མཐོ་གཉིས་རེ་རགས་པར་ཡིན་ལ། དེའང་རང་སངས་རྒྱས་ནི་གཙུག་ཏོར་ཅུང་ཟད་འཕགས་པ་ལྟག་པའི་ཆར་ཉེ་བ་ཅན་ཏེ། སྐྲའི་དཔངས་སོར་བཞི། གདོང་ལ་མཐོ་གང༌།
མགྲིན་པར་སོར་དོ། ། སྙིང་ག་ལྟེ་བ་གསང་བའི་བར་རྣམས་མཐོ་རེ། བརླ་དང་རྗེ་ངར་ཞལ་ཕྱེད་དོ་རེ་དང༌། པུས་མོ་དང་ཞབས་དཔངས་སོར་གསུམ་རེ་བྱས་པས་སྲིད་ཀྱི་ཚད་དོ། ། ཐིག་ཆེན་བརྒྱད་པ་སྐུའི་རྣམ་འགྱུར་རྡོ་རྗེ་སྐྱིལ་ཀྲུང་དང༌། པདྨའི་སྐྱིལ་ཀྲུང་དང༌། སེམས་དཔའི་སྐྱིལ་ཀྲུང་དང༌། དཔའ་བོའི་འདུག་སྟངས་དང༌། བཟང་པོའི་འདུག་སྟངས་དང༌། ཙོག་པུ་དང༌།
གཡོན་རོལ་དང༌། གཡས་རོལ་དང༌། བདེ་ལེགས་ཅན་དང༌། གཡས་བརྐྱང་དང༌། གཡོན་བརྐྱང་དང༌། ས་ག་དང༌། ཟླུམ་པོ་དང༌། མཉམ་པའི་སྟབས་ཏེ་བཞུགས་སྟངས་ཀྱི་ཁྱད་པར་རྣམས་དང༌། བྱང་ཆུབ་མཆོག་གི་ཕྱག་རྒྱ་ལ་སོགས་པ་ཕྱག་རྒྱ་མི་འདྲ་བའི་ཁྱད་པར་རྣམས་དང༌། རབ་ཏུ་བྱུང་བའི་ཆ་བྱད་ཀྱི་ཆོས་གོས་གསུམ་དང༌།
འཁར་གསིལ་དང་ལྷུང་བཟེད་སོགས་ཀྱི་ཚད་དབྱིབས་རབ་འབྲིང་སོགས་དང༌། ཞི་དྲག་སོ་སོའི་རྒྱན་ཆའི་བྱེ་བྲག་མང་པོ་དང༌། གདན་ཁྲི་དང་རྒྱབ་ཡོལ་རྒྱས་འབྲིང་བསྡུས་པ་རྣམས་ཀྱི་ཚད་དང་དབྱིབས་དང༌། རྒྱུད་སྡེ་རྣམས་ནས་བསྟན་པའི་དཀྱིལ་འཁོར་སོ་སོའི་ཐིག་དང༌། ལས་སོ་སོའི་ཐབ་ཀྱི་ཚད་དང་མཚན་ཉིད་ལ་སོགས་པ་རྣམས་ནི་བཀའ་དང་བསྟན་བཅོས་ཚད་མའི་རྗེས་སུ་འབྲངས་ནས་སྒྲུབ་པར་ཤིན་ཏུ་འབད་པར་རིགས་ཏེ། དེ་ལྟ་བུའི་ཚད་དང་མི་ལྡན་པའི་སྐྱོན་དང་ཚད་དང་ལྡན་པའི་ཡོན་ཏན་མང་དུ་གསུངས་ཀྱང༌། མདོར་བསྡུས་པ། སྡོམ་པ་འབྱུང་བའི་འགྲེལ་པར། མཚན་ཉིད་རྣམས་ལྡན་སྐུ་གཟུགས་ནི། ། ཞི་བ་ལ་སོགས་ཉམས་དང་ལྡན། །
ཚད་དང་ཉེ་བའི་ཚད་ཀྱིས་མཛེས། ། དེ་ལྟ་བུ་ལ་རབ་གནས་འགྱུར། ། སྐུ་གཟུགས་བྱེད་པ་འཇིག་རྟེན་ན། ། ཚད་དང་ཉེ་ཚད་དམན་རྣམས་ཀྱིས། ། ནད་དང་འཆི་དང་ནོར་འཇོམས་སོ། ། དེ་བཞིན་གཉེན་དང་འབྲལ་བར་འགྱུར། ། ཆ་ཤས་ཐམས་ཅད་མཛེས་གྱུར་པ། ། ཐམས་ཅད་ཞི་བར་བྱེད་པའི་མཆོག ། དམན་མིན་ལྷག་པ་མིན་པའི་སྐུ། ། གསུངས་པའི་ཚད་ལྡན་མཆོད་པ་བྱ། །
གཟུགས་དང་དབྱིབས་ཀྱི་རང་བཞིན་དང༌། ། སྙིང་རྗེ་གདན་དང་རོལ་པ་དང༌། ། གནས་ཀྱི་ཁ་དོག་ཡང་དག་ལྡན། ། དེ་ལ་ལྷ་ནི་ཉེ་བར་འགྱུར། ། ཞེས་སོ། ། གཞན་ཡང་གསུང་གི་རྟེན་ཡི་གེའི་རིགས་དང་ཐུགས་ཀྱི་རྟེན་མཆོད་རྟེན་ཆ་ཚད་ཀྱི་དབྱེ་བ་རྣམས་ནི་འདིར་ཡི་གེ་མངས་ཀྱིས་དོགས་པས་རེ་ཞིག་བཞག་གོ ། གཉིས་པ་ལ། གང་གིས་རྩོམ་པའི་བདག་རྐྱེན། སུ་ཞིག་རྩོམ་པའི་གྲོགས། ནམ་བརྩམས་པའི་དུས།
བརྩམ་པ་ལ་ཞུགས་པའི་ཚུལ་ལོ། ། དང་པོ་ནི། འཕགས་པ་བློ་གྲོས་རྒྱ་མཚོས་ཞུས་པར། དེ་བཞིན་གཤེགས་པའི་དམ་པའི་ཆོས་འཛིན་པ། ། བརྒྱ་བྱིན་ཚངས་པ་དེ་བཞིན་འཇིག་རྟེན་སྐྱོང༌། ། འཁོར་ལོས་སྒྱུར་དང་མི་ཡི་རྒྱལ་པོར་འགྱུར། ། བདེ་དང་ཡིད་བདེ་བྱང་ཆུབ་དེ་འཚང་རྒྱ། ། ཞེས་གསུངས་པ་ལྟར་གོང་དུ་ཇི་སྐད་སྨོས་མ་ཐག་པའི་ཆོས་དང་ལྡན་པའི་རྒྱལ་པོ་བྱང་ཆུབ་སེམས་དཔའ་དེ་དག་གི་རིགས་རུས་ཤིང་སཱ་ལ་ཆེན་པོ་ལྟ་བུའི་རྒྱུད་དུ་སྐྱེ་བ་དམ་པའི་དཔག་བསམ་གྱི་སྡོང་པོ་ཡོངས་སུ་བཟུང་བ། སའི་སྟེང་གི་མིའི་དབང་ཕྱུག་དཔལ་སྡེ་དགེ་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་རྣམ་གསལ་གྲགས་པའི་ཟླ་རིས་དཀར་པོས་ཕྱོགས་ནས་ཕྱོགས་དང་ཁོར་ཡུག་ནས་ཁོར་ཡུག་ཡངས་པའི་དཀྱིལ་འཁོར་ཀུན་དུ་སྣང་བ་དམ་པའི་ཡི་གེ་འདྲི་བར་བྱེད་པ། སྒྲུན་དུ་མེད་པའི་བསོད་ནམས་ཀྱི་ཤུགས་བདོ་ཞིང་ཆོས་དང་རྒྱལ་སྲིད་ཀྱི་དཔལ་ཕུན་སུམ་ཚོགས་པས་ཀུན་ནས་བརྒྱན་པ།
གང་དེའི་ཕྲིན་ལས་ཛམྦུ་གསེར་གྱི་འཁོར་ལོ་རྩིབས་མ་སྟོང་གིས་སྒེག་པས། ཐ་གྲུ་དཔག་པར་དཀའ་བའི་དབྱིག་འཛིན་མའི་དཀྱིལ་འཁོར་གང་དག་བདག་གིར་བགྱིད་ཅིང་དགེ་བའི་ཁྲིམས་དང་རྗེས་སུ་མཐུན་པར་བསྐྱང་བ་ལ་གནོད་པ་དང་བསྡོ་བ་མེད་པ། གཅིག་ཏུ་ཐམས་ཅད་མཁྱེན་པ་ཉི་མའི་གཉེན་གྱི་བསྟན་པ་རྒྱ་མཚོའི་གོས་ཅན་གྱི་དཀྱིལ་འཁོར་གང་དེ། གཞར་ཡང་འབྱིང་བ་མེད་པར་བླ་ནས་བླར་འདེགས་པའི་ཆོ་ག་ཀུན་ལ་སྙིང་སྟོབས་མི་དམན་ཁྱབ་འཇུག་གི་འཇུག་པ་ལས་ཆེས་བརླིང་བ། གང་གི་ངོ་མཚར་ལེགས་བྱས་རྣམ་པར་ཐར་པ་ཕྱོགས་བྲལ་སྨྲ་བ་མཁས་པ་ཡོངས་ཀྱིས་སྙན་དངགས་མཆོག་གི་གླུར་བླངས་ཀྱང་མུར་ཐུག་པ་ཡོད་སྙམ་མི་བགྱིད་པའི་བདག་ཉིད་ཅན་གང་ཡིན་པ་དེ་ནི་ལེགས་བྱས་རྨད་དུ་བྱུང་བ་འདི་ཉིད་རྩོམ་པར་བྱེད་པའི་བདག་པོའི་རྐྱེན་ནོ། ། གཉིས་པ་ནི། སྡོམ་བརྩོན་མིའི་དབང་ཕྱུག་ཆེན་པོ་དེའི་བཀའ་ལུང་གསེར་གྱི་གཉའ་ཤིང་ལྟར་རྣམ་པར་ལྕི་བས་ལེགས་བྱས་རྩོམ་པའི་གྲོགས་ལྡན་གྱི་བཀོད་པ་སྩལ་བར། ལས་བྱེད་ཡོངས་ཀྱི་མེས་པོ་དོ་དམ་ཁུར་ལེན་པ་རྣམས་གོང་གཙུག་ལག་ཁང་བརྩིག་པའི་སྐབས་སུ་སྨོས་པ་རྣམས་དང༌། འདིར་ལྷ་རིས་པ་ནི། བཟོ་གནས་རིག་པའི་གཙུག་ལག་ཕྲེང་བ་འཛིན་པ་སྨད་ཤོད་ཨ་འཕེལ་དང༌།
ཀརྨའི་ལྷ་དགའ་སོགས། དཔལ་ཡུལ་དང༌། མཁར་མདོ་དང༌། ཀརྨ་ལྷ་སྟེང་པ་རྣམས་མང་པོའི་ནང་ནས་བཀྲབས་ཏེ། དེའང་གཙུག་ལག་ཁང་དངོས་ལ་ཀ་བ་བཞི་བཅུ་ཐམ་པ་མཆིས་པར་ཞིང་ཁམས་ཉི་ཤུ་རྩ་དགུ་བྱུང་བའི་ཞིང་ཁམས་གཉིས་རེ་ལ་ལྷ་རིས་པ་དཔོན་གཡོག་ལྔ་རེ་དང་ཐུན་མོང་དུ་ཚོན་ལས་པ་དང་བཅས་པ་བསྡོམས་པའི་དཔོན་གཡོག་བརྒྱད་ཅུ་ཙམ་བསགས། དབུས་ཀྱི་གཙོ་ཆེན་ནི། བཀའི་དགོངས་འགྲེལ་རིན་པོ་ཆེ་ཡོངས་རྫོགས་ཀྱི་ཞུས་དག་དང་ཁ་ཏ་པ་ཡིན་གཤིས། དེང་ཡང་དེ་དག་བཞུགས་སུ་གསོལ་བའི་གཙུག་ལག་ཁང་འདིའི་གཙོ་ཆེན་སྟོན་པའི་སྐུ་བརྙན་གྱི་སྐྱ་རིས་དང༌། ལྷ་རིས་པ་གཞན་རྣམས་ཀྱི་ཁ་ཏ་པར་བཅས་འདན་ཕྲུག་བདག་ལ་དགོས་ཚུལ་ཕེབས་པར། བདག་གི་ཡང་མེས་གོང་མ་ལྷ་བཟོ་སངས་རྒྱས་ལྷ་དབང་ཞེས་པ་བོད་ཆེན་འབྲི་ཀླུང་གསེར་དང་ལྡན་མ་དལ་གྱིས་འབབ་པའི་འགྲམ་ན་སྨན་མཁྱེན་གཉིས་པ་ལྟ་བུའི་མཁས་མཐོང་བྱུང་བ་དང༌།
དེས་བསྐྲུན་པའི་ལྷ་ལ་ཡེ་ཤེས་པ་ཞུགས་པའི་རྟགས་རེ་མི་འབྱུང་མི་སྲིད་པར་གྲགས་ཤིང༌། དེའི་སྲོལ་བཞག་ལྟ་བུས་གཞོན་པའི་སྐབས་སུ་ལྷ་རིས་ཀྱི་བསླབ་སྦྱངས་ཅུང་ཟད་བགྱིས་མོད། ཕྱིས་ནས་ཞོར་ལུས་སུ་སོང་ནས་ཡུན་རིང་ཡིན་ནའང༌། བཀའ་ལུང་རིན་པོ་ཆེ་སྤྱི་བོར་ལྷུང་བ་གྱེན་བཟློག་མ་སྤོབས་པར་དེ་བཞིན་བགྱི་བར་ཁས་བླངས་པ་དང་བཅས་པ་རྣམས་ཉེར་བསྡོགས་སུ་བསྟར་རོ། ། གསུམ་པ་ནི། ཇི་སྐད་དུ། དུས་ཚེས་དགེ་བའི་རྟེན་འབྲེལ་གྱིས། ། ལས་ཀུན་ལ་ནི་ཕན་བདེ་སྟེར། ། ཞེས་པ་ལྟར་སྤྱིར་གནས་སྐབས་མཐར་ཐུག་གི་ལེགས་ཉེས་ཐམས་ཅད་རྟེན་ཅིང་འབྲེལ་བ་འབྱུང་བ་བཟང་ཅན་གྱི་སྟོབས་ལས་འབྱུང་དགོས་པས། འདིར་ཡང་མངོན་པར་འདོད་པའི་བགྱི་བ་གང་ལ་ཐོག་མཐའ་བར་གསུམ་དུ་གེགས་མེད་པར་ཤིན་ཏུ་བཀྲ་ཤིས་པར་བྱ་བའི་ཕྱིར་ཐོག་མར་དུས་ཚེས་དང་གཟའ་སྐར་སྦྱོར་བྱེད་ཕལ་ཆེར་ལེགས་པ་འཛོམ་པའི་དུས་ཞིག་སྟེ།
དེའང་རྣམ་བྱུང་ས་འབྲུག་གི་ལོ་ལ་ལྷ་མིའི་སྟོན་པ་བླ་ན་མེད་པ་གང་དེ་ཤཱཀྱའི་སྲས་པོ་དོན་ཐམས་ཅད་གྲུབ་པའི་སྐྱེ་བར་བཞེས་པའི་ཚུལ་བསྟན་ནས་སྔོན་ཆད་བྱུང་བ་མེད་པའི་ངོ་མཚར་ལྟས་ཀྱི་ཕྲེང་བ་དང་ཆབ་ཅིག་པར་ལུམྦི་ནཱིའི་ཚལ་དུ་དྲི་མ་མེད་པའི་ཉི་མའི་དཀྱིལ་འཁོར་ལེགས་པར་ཤར་བ་ལྟར་བལྟམས་ནས་བགྲང་གཞི་སུམ་སྟོང་དང་དགུ་བརྒྱ་དགུ་བཅུ་རྩ་བརྒྱད་སྔོན་དུ་བརྒལ་ལོ། ། ཆུ་ཕོ་སྤྲེའུར་བརྩེ་བ་ཆེན་པོ་ལག་ན་པདྨ་ཉིད་རང་གི་གདུལ་བྱར་རྗེས་སུ་ཆགས་པའི་སྒྱུ་འཕྲུལ་རོལ་པ་དཔལ་ས་སྐྱ་པ་ཀུན་དགའ་སྙིང་པོ་པ་དེ་ཉིད་ཁའུ་སྐྱེད་ལྷས་སུ་བསྟན་སྲུང་དབང་པོ་རྗེས་སུ་འབྲང་བཞིན་པར་བལྟམས་ནས་བགྲང་གཞི་དྲུག་བརྒྱ་དང་བརྒྱད་འདས་ཤིང༌། ཤིང་སྟག་གི་ལོ་ལ་རྣམ་པ་ཐམས་ཅད་མཁྱེན་ཉིད་སྙིགས་མའི་དུས་ཀྱི་འགྲོ་ལ་རྗེས་སུ་བརྩེ་བའི་ཐེམ་སྐས་ལས། ངུར་སྨྲིག་འཆང་གི་གར་གྱིས་བབས་པ་མཁན་ཆེན་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ཉིད། ཆོས་ཀྱི་རྒྱལ་པོ་ཆེན་པོ་རྗེ་བཙུན་ཨེ་ཝཾ་པའི་ཆོས་ཀྱི་ཁྲི་ག་ལ་བ་དེར་ཞབས་ཀྱི་ཆུ་སྐྱེས་རྣམ་པར་བཀོད་དེ། རྒྱལ་བ་དགེས་པའི་ཕྲིན་ལས་ཉི་མའི་འོད་ཟེར་བྱེ་བ་ཕྲག་བརྒྱས་ཕྱོགས་ཀྱི་ཐ་གྲུ་མ་ལུས་པ་དོག་པོར་བཀང་ནས་བགྲང་བྱ་བཅུ་གསུམ་བརྒལ་ལོ། ། ས་ལུག་གི་ལོ་ལ་རྒྱལ་སྲས་སྙིང་རྗེ་ཆེན་པོའི་བདག་ཉིད་དཔལ་ལྡན་སྟོབས་བཅུ་མངའ་བའི་ཆོས་ཚུལ་མི་ནུབ་གོང་དུ་མངོན་པར་གདེགས་ཕྱིར་ས་སྐྱོང་སྙིང་སྟོབས་ཆེན་པོའི་སྐྱེ་བར་བཟུང་བ་སྡོམ་བརྩོན་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཉིད། སྡེ་དགེ་གོང་མའི་བསྟན་སྲིད་ཀྱི་ཁྲི་ལ་ཞབས་ཟུང་མི་འགྱུར་བརྟན་པར་བཀོད་དེ། རྒྱལ་སྲིད་ཆོས་བཞིན་དུ་སྐྱོང་བའི་ལེགས་མཛད་ཀྱི་ཟླ་ཟེར་དཀར་པོས་ཁོར་ཡུག་ཡངས་པར་ཁྱབ་པར་བྱས་ནས་བགྲང་བྱ་བཀྲ་ཤིས་ཀྱི་གྲངས་དང་ལྡན་པར་བརྒལ་བའི་གསར་ཚེས་ཀྱི་གནམ་ལོ། ལེགས་པར་སྦྱར་བའི་སྐད་དུ་པྲ་བྷ་ཝ་སྟེ་རབ་བྱུང་དང༌།
ཤར་ཕྱོགས་རྒྱལ་པོའི་ཁབ་ཏུ་ཏང་མའུ་དང༌། དབང་ཐང་དང་བསྟུན་པའི་མིང་ནི་མེ་མོ་ཡོས་སུ་བོད་པ། ཕོ་བྲང་གླིང་དགུའི་དབུས་སུ་སྨན་གྱི་མེ་ལོང་གིས་བསྟི་བའི་འབྱུང་བ་སུམ་ལྡན་སེ་ཞིག་གི་ལོ། བསིལ་ཟེར་ལྡན་པའི་ཀླུང་དང་ལྡན་པ། ཞག་གི་ཕུང་པོ་དུས་འཁོར་བའི་དབྱར་འབྲིང་པོ་སྣྲོན་གྱིས་ཉ་བ། ཉིན་མོར་བྱེད་པ་འཁྲིག་པའི་ཁྱིམ་དུ་རྩེན་པ་ཧོར་གྱི་ཟླ་བ་ལྔ་པ། རྒྱ་རྩིས་ཀྱི་སྟོན་རྭ་བ། མངོན་འདུལ་ལུགས་ཀྱི་དུས་ཚིགས་ལྔར་དབྱེ་བའི་དཔྱིད་ཟླ་གསུམ་པ། ཕུག་ཁྱུང་ལུགས་ཀྱི་ནག་རྩིས་པའི་ཤིང་སྤྲེལ། དཀར་པོའི་ཕྱོགས་ཀྱི་སྟོང་པ་དང་པོ།
དུས་འཁོར་བའི་ལུགས་ཀྱི་དབྱངས་ཨུ། གསལ་བྱེད་ཋུ། འབྱུང་བ་ཆུ། འདོད་ཡོན་གཟུགས་སོ། ། དབྱངས་འཆར་བའི་ལུགས་ཀྱི་དབྱངས་ཨེ། གསལ་བྱེད་ཕ། འབྱུང་བ་རླུང༌། འདོད་ཡོན་རེག་པ། དར་གུད་རྒན་པ། ཉི་མ་སྦྲུལ།
སྤར་ཁ་ཟོན། སྨེ་བ་བཞི་ལྗང༌། གཟའ་ཟླ་བ་དང་སྐར་མ་ཝ་སྟེ་བདུད་རྩི་སྦྱོར་བའི་དགའ་སྟོན་སར་པ་འགྱེད་པའི་སྦྱོར་བ་དགེ་བའི་ཉིན་མོར་ཐིག་གི་ཆ་དབྱེ་བ་ནས་བརྩམས་ཏེ་སོ་སོས་འདྲི་བའི་འགོ་བརྩམ་མོ། ། བཞི་པ་ནི། དེའང་དཔལ་ལྡན་སྡོམ་བརྩོན་མི་རྗེ་དམ་པ་འདིས་ནི་བགྱི་བ་དང་བགྱི་བ་མ་ཡིན་པའི་བླང་དོར་གྱི་གནས་ཐམས་ཅད་བླ་མའི་བཀའ་ལ་ལེགས་པར་མ་མཉན་པར་རང་དགས་འཇུག་ལྡོག་བྱེད་པ་ནི་འགའ་ཡང་མི་སྲིད་པ་ལྟར། འདིར་གཙུག་ལག་ཁང་གི་ཕྱི་ནང་ཀུན་དུ་བྲི་བར་བྱ་བའི་ལྷའི་བཀོད་པ་ཐམས་ཅད་ཀྱང་མཁན་པོ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་ཞལ་སྔ་ནས་ཀྱིས་ཐོར་བཀོད་པ་གནང་བ་ལྟར་འདྲི་བ་ལས། ལྷ་རིས་པ་མཁས་དམན་དང་སྐུ་བརྙན་གྱི་ཚུགས་བཟང་ངན་གྱི་ཁྱད་པར་རྣམས་དང་པོ་ནས་གཟིགས་འབུལ་བླངས་ཤིང༌། འདྲི་བའི་སྐབས་ཀྱང་ས་སྐྱོང་བླ་མ་ཉིད་ནས་སྤྱན་རས་ཀྱི་གཟིགས་པས་ཕབ་པར་བཟོ་གནས་རིག་པ་གང་ལའང་དེ་དང་དེར་ཡུན་རིང་པོར་སྦྱངས་པ་ལྟ་བུས་ཐུགས་ཉམས་ཆེ་བས་ཐོན་ལོ་ཙམ་གྱིས་དགྱེས་པར་བསྐྱེད་མི་ཐུབ་པར་བརྟེན། འདིར་ཡང་ཞིབ་དཔྱོད་མཛད་པའི་དབང་གིས་ཕྱོགས་འགའ་ཞིག་ནས་བཟོ་བཅོས་མང་རབ་དགོས་པ་བྱུང་བ་རྣམས་ནི་ནམ་ཐུགས་ལ་བབས་པ་མ་བྱུང་བ་དེ་སྲིད་དུ་བཟོ་བཅོས་བྱས་པ་དང༌། གཞི་ནས་ལྷ་རིས་པ་རྣམས་ཀྱང་མཁས་བཏུས་བགྱིས་པ་ཤ་སྟག་ཡིན་གཤིས།
གཙོ་འཁོར་དང་སྟོད་སྨད་ཀུན་དུ་རི་མོ་ཆ་མཉམ་ཞིང་བཅད་མདངས་གསེར་རིས་སོགས་གང་ལའང་ལེགས་རབ་ཅིག་བྱུང་སོང༌། གཞན་ཡང་རྒྱ་མཐོངས་ཀྱི་ལོགས་དང་ཕྱི་རོལ་གྱི་ཁོར་ཡུག་གི་ལྡེབས་དང་བཅས་པ་འདྲི་ཡུལ་ཆེ་ཙམ་མཆིས་ནའང་ཐ་སྐར་ཟླ་བའི་དཀར་པོའི་ཕྱོགས་ནས་གེགས་མེད་ཉིད་དུ་ཡོངས་སུ་གྲུབ་པར་བྲིས་ཟིན་པ་བྱུང་ངོ༌། ། སྨྲས་པ། གང་ཞིག་ ་་་་་སྐྱེད་བྱེད་འགྲུབ་བའི་རྒྱུ། དང་བའི་སེམས་ཀྱིས་བསྐྲུན་པའམ། ། མཆོད་པའི་ཕྲེང་བས་བསྟི་སྟང་བྱས་པ་ཡི། ། རྣམ་སྨིན་འབྲས་བུ་ཡིད་འོང་འབྱིན་པ་དེ། ། མཚན་ཉིད་དང་ལྡན་རྒྱལ་བའི་སྣང་བརྙན་ཉིད། ། སྟོན་ ་་་་་བྱུང་བ་འགོག་པ། པའི་བྲིས་སྐུ་མཐོང་གྱུར་སྐྱེ་བོ་འགའ། །
བདེན་མཐོང་གཏམ་དེ་ངེས་མིན་ཡང་ན་ནི། ། གཞན་དོན་འབྱུང་བ་དངོས་དང་གཟུགས་བརྙན་གཉིས། ། མཚུངས་པ་སྨོན་ལམ་མཐུ་ཆེན་ཞིག་ཏུ་ཁུམས། ། ཆུ་ཞེང་ ་་་་་ཡན་ལག་གཅིག་པའི་གཟུགས་ཅན། མཉམ་ལྡན་གཟུགས་སྐུ་སྒྲུབ་པའི་ཚད། ། གཉིས་མེད་དུས་འཁོར་མ་རྒྱུད་སྡོམ་འབྱུང་སོགས། ། དྲི་མེད་ལུང་གི་དྲང་ཐིག་བཏབ་ཙམ་གྱིས། ། ཚངས་པའི་བློ་ཡང་དགྱེ་དགུའི་རང་བཞིན་སྟོན། ། གཟུགས་ ་་་་་དེ་ཉིད་བརྗོད་པའི་དཔེ། བཟང་ཐོབ་བྱེད་བུས་པའི་བྱི་དོར་ཉིད། །
མ་ཡིན་རྒྱལ་བའི་སྐུ་མཛེས་བསྐྲུན་པའི་མཐུ། ། གང་འདོད་གསོལ་བ་བཏབ་འབྱུང་དཔག་བསམ་ཤིང༌། ། མིན་ནོ་བསོད་ནམས་བདེ་སྟེར་དམ་པའི་སྐུ། ། མཐོང་ ་་་་་ཏིང་ངེ་འཛིན་གྱི་རབ་རྟག ན་མི་མཐུན་མེད་པའི་སྐུ་གཅིག་ཅིག ། བཞེངས་པའི་ལེགས་བྱས་གཟུགས་སུ་ལྡང་སྲིད་ན། ། སྟོང་གསུམ་ཡངས་པར་མ་སྤྲུལ་གསེར་མངལ་ཅན། ། འགྱོད་པས་གཉིད་བྲལ་བརྫུ་ལ་ཞུགས་ཀྱིས་དོགས། ། གཙུག་ལག་ཁང་ཆོས་འབྱུང་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ལས། བརྟེན་པ་རྟེན་གསུམ་ཇི་ལྟར་བསྐྲུན་པའི་སྐབས་ཏེ་གཉིས་པའོ།། །།
གསུམ་པ་བསྐྲུན་པའི་རྟེན་གྱི་བཞུགས་བྱང་སྨོས་པ་ནི། འདིར་གཙུག་ལག་ཁང་དངོས་ལ་ཀ་བ་བཞི་བཅུ་མཆིས་པའི་ནང་ལོགས་ལྡེབས་བྲིས་ཞིང་ཁམས་ཀྱི་གཙོ་བོ་ཉི་ཤུ་རྩ་བདུན་ལས། དབུས་ཀྱི་གཙོ་བོ་བསྟན་པའི་བདག་པོ་བཅོམ་ལྡན་འདས་ཤཱཀྱ་སེང་གེའི་སྐུ་བརྙན་བདུད་འདུལ་གྱི་ཕྱག་རྒྱས་བཞུགས་པ། དེའི་གཡས་ན་སྟོན་པའི་འཁོར་ཤེས་རབ་ཅན་གྱི་མཆོག་ཤཱ་རིའི་བུ། གཡོན་ན་རྫུ་འཕྲུལ་ཅན་གྱི་མཆོག་མཽང་གལ་གྱི་བུ་གཉིས་བཅོམ་ལྡན་འདས་ལ་བལྟ་བའི་ཚུལ་གྱིས་བཞེངས་སྟབས་སུ་བཞུགས་པ། གཙོ་ཆེན་གྱི་གཡས་ཕྱོགས་ནས་མར་ལ་རིམ་པར། གཙོ་བོ་དང་པོ་ཀུན་མཁྱེན་ཉི་མའི་གཉེན་ཏིང་ངེ་འཛིན་གྱི་ཕྱག་རྒྱས་བཞུགས་པ། དེའི་གཡས་སུ་བཀའི་སྡུད་མཛད་ཉེ་བ་འཁོར། གཡོན་དུ་ཀུན་དགའ་བོ། གཙོ་བོ་གཉིས་པ་དེ་བཞིན་གཤེགས་པ་མར་མེ་མཛད།
འདི་ནས་བརྩམས་ཏེ་ཕྱོགས་བཅུའི་སངས་རྒྱས་བཅུའི་གཙོ་བོའི་གཡོན་ཕྱོགས་བཅུ་པོ་མ་གཏོགས་པའི་གཙོ་བོ་ཐམས་ཅད་ཀྱི་གཡས་གཡོན་གཉིས་སུ་ཤེས་རབ་ཀྱི་ཕ་རོལ་ཏུ་ཕྱིན་པའི་གླེང་གཞིས་དངོས་སུ་བསྟན་པའི་བྱང་ཆུབ་སེམས་དཔའ་ཆེན་པོ་ཉེར་ལྔ་དང༌། སངས་རྒྱས་བཅུ་པོའི་གཡོན་དུ་ནི་ཡུམ་ནས་བཤད་པའི་ཕྱོགས་ཀྱི་བྱང་ཆུབ་སེམས་དཔའ་བཅུ་རྣམས་བཞུགས་པའི། གཙོ་བོ་འདིའི་གཡས་སུ་བྱང་ཆུབ་སེམས་དཔའ་བཟང་སྐྱོང༌། གཡོན་དུ་བྱང་ཆུབ་སེམས་དཔའ་རིན་ཆེན་འབྱུང་གནས། གཙོ་བོ་གསུམ་པ་བསྐལ་བཟང་སངས་རྒྱས་སྟོང་གི་ཐོག་མ་དེ་བཞིན་གཤེགས་པ་འཁོར་བ་འཇིག གཡས་སུ་བྱང་ཆུབ་སེམས་དཔའ་རིན་ཆེན་སྙིང་པོ། གཡོན་དུ་རིན་ཆེན་བྱིན། གཙོ་བོ་བཞི་པ་ཤར་ཕྱོགས་ཀྱི་སངས་རྒྱས་རིན་ཆེན་འབྱུང་གནས། གཡས་སུ་རྒྱལ་སྲས་དེད་དཔོན་དམ་པ། གཡོན་དུ་ཤར་ཕྱོགས་ཀྱི་བྱང་ཆུབ་སེམས་དཔའ་འོད་ཟེར་ཀུན་ནས་འབྱུང་བ།
གཙོ་བོ་ལྔ་པ་ལྷོ་ཕྱོགས་ཀྱི་སངས་རྒྱས་མྱ་ངན་མེད་པའི་དཔལ། གཡས་སུ་བྱང་ཆུབ་སེམས་དཔའ་སྐྱེས་བུས་བྱིན། གཡོན་དུ་ལྷོ་ཕྱོགས་ཀྱི་བྱང་ཆུབ་སེམས་དཔའ་མྱ་ངན་མེད། གཙོ་བོ་དྲུག་པ་ནུབ་ཕྱོགས་ཀྱི་སངས་རྒྱས་རིན་ཆེན་འོད་འཕྲོ་དཔལ། གཡས་སུ་བྱང་ཆུབ་སེམས་དཔའ་སྐྱོབ་སྦེད། གཡོན་དུ་ནུབ་ཕྱོགས་ཀྱི་བྱང་ཆུབ་སེམས་དཔའ་སྤྱོད་པའི་བློ་གྲོས། གཙོ་བོ་བདུན་པ་བྱང་ཕྱོགས་ཀྱི་སངས་རྒྱས་རྒྱལ་བའི་དབྱངས། གཡས་སུ་བྱང་ཆུབ་སེམས་དཔའ་ཆུ་བདག་ལྷ། གཡོན་དུ་བྱང་ཕྱོགས་ཀྱི་བྱང་ཆུབ་སེམས་དཔའ་རྒྱལ་བས་བྱིན། གཙོ་བོ་བརྒྱད་པ་བྱང་ཤར་མཚམས་ཀྱི་སངས་རྒྱས་ཏིང་ངེ་འཛིན་གླང་པོ་དམ་པའི་དཔལ།
གཡས་སུ་བྱང་ཆུབ་སེམས་དཔའ་གླང་པོས་བྱིན། གཡོན་ནུ་བྱང་ཤར་མཚམས་ཀྱི་བྱང་ཆུབ་སེམས་དཔའ་རྣམ་པར་རྒྱལ་བས་རྣམ་པར་གནོན་པ། གཙོ་བོ་དགུ་པ་ཤར་ལྷོ་མཚམས་ཀྱི་སངས་རྒྱས་པདྨོ་དམ་པའི་དཔལ། གཡས་སུ་བྱང་ཆུབ་སེམས་དཔའ་བཟང་པོའི་སྟོབས། གཡོན་དུ་ཤར་ལྷོའི་བྱང་ཆུབ་སེམས་དཔའ་ལག་ན་པདྨ། གཙོ་བོ་བཅུ་པ་ལྷོ་ནུབ་མཚམས་ཀྱི་སངས་རྒྱས་ཉི་མའི་དཀྱིལ་འཁོར་སྣང་བ་དམ་པའི་དཔལ། གཡས་སུ་བྱང་ཆུབ་སེམས་དཔའ་བློ་གྲོས་དམ་པ། གཡོན་དུ་ལྷོ་ནུབ་ཀྱི་བྱང་ཆུབ་སེམས་དཔའ་ཉི་མ་རབ་སྣང༌། གཙོ་བོ་བཅུ་གཅིག་པ་ནུབ་བྱང་མཚམས་ཀྱི་སངས་རྒྱས་གདུགས་དམ་པ། གཡས་སུ་བྱང་ཆུབ་སེམས་དཔའ་འཕགས་པའི་བློ་གྲོས།
གཡོན་དུ་ནུབ་བྱང་གི་བྱང་ཆུབ་སེམས་དཔའ་རིན་ཆེན་མཆོག གཙོ་བོ་བཅུ་གཉིས་པ་འོག་ཕྱོགས་ཀྱི་སངས་རྒྱས་པདྨོའི་དཔལ། གཡས་སུ་བྱང་ཆུབ་སེམས་དཔའ་བློ་གྲོས་འཕེལ་བ། གཡོན་དུ་འོག་ཕྱོགས་ཀྱི་བྱང་ཆུབ་སེམས་དཔའ་པདྨོ་དམ་པ། གཙོ་ཆེན་སྟོན་པའི་སྐུའི་གཡོན་ཕྱོགས་ནས་མར་ལ་རིམ་པར། གཙོ་བོ་དང་པོ་ཀུན་མཁྱེན་ཉི་མའི་གཉེན་ཆོས་འཆད་ཀྱི་ཕྱག་རྒྱས་བཞུགས་པ། དེའི་གཡས་སུ་མི་མཇེད་ཀྱི་བདག་པོ་ཚངས་པ། གཡོན་དུ་ལྷའི་དབང་པོ་ཀཽ་ཤི་ཀ གཙོ་བོ་གཉིས་པ་དེ་བཞིན་གཤེགས་པ་བྱམས་པ་མགོན་པོ། གཡས་སུ་བྱང་ཆུབ་སེམས་དཔའ་བློ་གྲོས་མཐའ་ཡས།
གཡོན་དུ་བྱང་ཆུབ་སེམས་དཔའ་དོན་ཡོད་མཐོང༌། གཙོ་བོ་གསུམ་པ་དེ་བཞིན་གཤེགས་པ་མོས་པ། གཡས་སུ་བྱང་ཆུབ་སེམས་དཔའ་སྒྲིབ་མེད་བློ་གྲོས། གཡོན་དུ་བྱང་ཆུབ་སེམས་དཔའ་རབ་ཏུ་ཞུགས་པ། གཙོ་བོ་བཞི་པ་སངས་རྒྱས་ཀླུའི་དབང་ཕྱུག་རྒྱལ་པོ། གཡས་སུ་བྱང་ཆུབ་སེམས་དཔའ་མཐུ་དམ་པས་རྣམ་པར་གནོན་པ། གཡོན་དུ་བྱང་ཆུབ་སེམས་དཔའ་བརྩོན་འགྲུས་མཐའ་ཡས། གཙོ་བོ་ལྔ་པ་སྟེང་ཕྱོགས་ཀྱི་སངས་རྒྱས་དགའ་བའི་དཔལ། གཡས་སུ་བྱང་ཆུབ་སེམས་དཔའ་རྟག་ཏུ་བརྩོན་པ། གཡོན་དུ་སྟེང་ཕྱོགས་ཀྱི་བྱང་ཆུབ་སེམས་དཔའ་དགའ་བས་བྱིན།
གཙོ་བོ་དྲུག་པ་ནས་སངས་རྒྱས་སྨན་བླའི་མདོ་བརྒྱད་བརྒྱ་པ་ནས་བསྟན་པའི་བདེ་བར་གཤེགས་པ་བདུན་ལས་སངས་རྒྱས་སྨན་གྱི་བླ། གཡས་སུ་བྱང་ཆུབ་སེམས་དཔའ་ཉི་མའི་སྙིང་པོ། གཡོན་དུ་བྱང་ཆུབ་སེམས་དཔའ་ཟླ་བའི་སྙིང་པོ། གཙོ་བོ་བདུན་པ་སངས་རྒྱས་མཚན་ལེགས་དཔལ། གཡས་སུ་བྱང་ཆུབ་སེམས་དཔའ་རྒྱན་ཆེན་པོ། གཡོན་དུ་བྱང་ཆུབ་སེམས་དཔའ་མི་གཏོང་བརྩོན་པ། གཙོ་བོ་བརྒྱད་པ་སངས་རྒྱས་སྒྲ་དབྱངས་རྒྱལ་པོ། གཡས་སུ་བྱང་ཆུབ་སེམས་དཔའ་སྤྱན་རས་གཟིགས་དབང༌། གཡོན་དུ་བྱང་ཆུབ་སེམས་དཔའ་བློ་གྲོས་དཔེ་མེད། གཙོ་བོ་དགུ་པ་སངས་རྒྱས་གསེར་བཟང་དྲི་མེད་དཔལ།
གཡས་སུ་བྱང་ཆུབ་སེམས་དཔའ་གཞོན་ནུར་གྱུར་པ། གཡོན་དུ་བྱང་ཆུབ་སེམས་དཔའ་མཐུ་ཆེན་ཐོབ། གཙོ་བོ་བཅུ་པ་སངས་རྒྱས་མྱ་ངན་མེད། གཡས་སུ་བྱང་ཆུབ་སེམས་དཔའ་བདུད་སྟོབས་རབ་ཏུ་འཇོམས་པ། གཡོན་དུ་བྱང་ཆུབ་སེམས་དཔའ་རྡོ་རྗེའི་བློ་གྲོས། གཙོ་བོ་བཅུ་གཅིག་པ་སངས་རྒྱས་ཆོས་བསྒྲགས་རྒྱ་མཚོའི་དབྱངས། གཡས་སུ་བྱང་ཆུབ་སེམས་དཔའ་ལག་ན་རིན་ཆེན་ཕྱག་རྒྱ། གཡོན་དུ་བྱང་ཆུབ་སེམས་དཔའ་རྟག་ཏུ་ལག་བརྐྱང༌། གཙོ་བོ་བཅུ་གཉིས་པ་སངས་རྒྱས་ཀུན་མཁྱེན་རྒྱལ་པོ། གཡས་སུ་བྱང་ཆུབ་སེམས་དཔའ་རྒྱན་ཆེན་པོ།
གཡོན་དུ་བྱང་ཆུབ་སེམས་དཔའ་སྙིང་རྗེ་ཆེ་སེམས། གཙོ་བོ་དེ་དག་གི་འཁོར་དུ་སྟེང་ཕྱོགས་ནས་གདན་ཁྲི་ཡན་ཆད་དུ་མདོ་སྡེ་བསྐལ་པ་བཟང་པོ་ནས་བསྟན་པའི་སངས་རྒྱས་སྟོང་ཕྲག་དང༌། ཕུང་པོ་གསུམ་པའི་མདོ་ལས་བྱུང་བའི་སངས་རྒྱས་སུམ་ཅུ་རྩ་ལྔ། གཙོ་བོ་གཉིས་རེའི་མདུན་དུ་གནས་བརྟན་སྤྱན་འདྲེན་པའི་མདོ་དང་དགྲ་བཅོམ་པ་དགེ་འདུན་ཆོས་འཕེལ་གྱི་ལུང་བསྟན་ལས་འབྱུང་བའི་གནས་བརྟན་བཅུ་དྲུག་ཚར་རེ་སྟེ། བསྡོམས་པ་གནས་བརྟན་ཚར་བཅུ་དང༌། དྷརྨ་ཏཱ་དང་རྒྱལ་པོ་ཧ་ཤང་ཚར་གཉིས། རྒྱལ་ཆེན་བཞི་དང་བཅས་པས་བསྐོར་བ། གཡས་ལོགས་ཀྱི་མཐའི་སྒོ་འགྲམ་གཙོ་བོ་རྡོ་རྗེ་གུར་གྱི་རྒྱུད་སོགས་ནས་བསྟན་པའི་གུར་གྱི་མགོན་པོ། སྟེང་ཕྱོགས་ནས་སངས་རྒྱས་རྡོ་རྗེ་འཆང་ནས་ས་སྐྱ་པ་ཆེན་པོའི་བར་གྱི་བླ་མ་བརྒྱུད་པ་དང༌། གཞན་ཡང་མཁན་ཆེན་སངས་རྒྱས་ཕུན་ཚོགས།
རྡོ་རྗེ་འཆང་བཀྲ་ཤིས་ལྷུན་གྲུབ། ཀུན་མཁྱེན་དཔལ་ལྡན་ཆོས་སྐྱོང༌། གྲུབ་དབང་སངས་རྒྱས་རྒྱ་མཚོ་རྣམས་དང༌། འབྱུང་པོ་འདུལ་བྱེད། མགོན་དཀར། ཨེ་ཀ་ཛ་ཊཱི། འདོད་ཁམས་བདག་མོ། བེར་ནག་ཟངས་གྲི་ཅན། ཞིང་སྐྱོང་བྲམ་ཟེའི་གཟུགས། གནོད་སྦྱིན་ཡབ་ཡུམ།
པུ་ཏྲ་བྷ་ཊ། སྲིན་མོ་རུ་འདྲེན་སྡེ་བཞི། དུར་ཁྲོད་ཡབ་ཡུམ། དམག་ཟོར་རྒྱལ་མོ། བྲན་བདུད། དཔལ་མགོན་སྟག་ཞོན། གནོད་སྦྱིན་བེག་ཙེ་རྣམས་ཀྱིས་བསྐོར་བ། གཡོན་ལོགས་ཀྱི་མཐའི་སྒོ་འགྲམ་དུ་ངལ་བསོས་པོའི་ཕོ་བྲང་འཁོར་ས་རིམ་པ་གསུམ་དང་བཅས་པའི་དབུས་སུ། གར་མཁན་མཆོག་དང་མགོན་པོ་མངོན་པར་འབྱུང་བའི་རྒྱུད་སོགས་ནས་བསྟན་པའི་རྒྱལ་པོ་ཆེན་པོ་རྣམ་ཐོས་སྲས། དེའི་སྟེང་ན་ཐུབ་དབང༌།
ཕྱག་ན་རྡོ་རྗེ་ནས་བུ་སྟོན་རིན་པོ་ཆེ་ཡན་གྱི་བླ་མ་བརྒྱུད་པ། འཁོར་ས་དང་པོའི་ཕྱོགས་མཚམས་ཀྱི་ཁང་བརྩེགས་བརྒྱད་དུ་གནོད་སྦྱིན་ཆེན་པོ་ཛམྦྷ་ལ་སོགས་རྟ་བདག་བརྒྱད། འཁོར་ས་བར་པ་དང་ཐ་མར་རྨ་བྱ་ཆེན་མོའི་གཟུངས་སོགས་ནས་བསྟན་པའི་གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་དང་སྟོབས་ཆེན་སུམ་ཅུ་རྩ་གཉིས་ཀྱིས་བསྐོར་བ་དང་བཅས་པའོ། ། རྒྱ་མཐོངས་ཀྱི་ལོགས་གསུམ་དུ་གཙོ་བོ་བཅུ་གསུམ་བཞུགས་པའི་དབུས་སུ་སངས་རྒྱས་རྡོ་རྗེ་འཆང༌། དེ་ནས་བླ་མ་རྡོ་རྗེ་གདན་པས་མཛད་པའི་བསྟོད་པ་དང་མཐུན་པར་གྲུབ་ཐོབ་ཆེན་པོ་བརྒྱད་ཅུ་ལ་གཡས་ཕྱོགས་ནས་རིམ་པར་ཀླུ་སྒྲུབ། མཚོ་སྐྱེས་ཞབས། རྡོ་རྗེ་དྲིལ་བུ་པ། ལཱུ་ཧི་པ། ཨིནྡྲ་བྷཱུ་ཏི། ས་ར་ཧ།
གཡོན་ཕྱོགས་ནས་རིམ་པར་བི་རཱུ་པ། འཕགས་པ་ལྷ། ཌོམྦི་ཧེ་རུ་ཀ ནག་པོ་སྤྱོད་པ། པདྨ་བཛྲ། ཀུ་ཀུ་རི་པ་རྣམས་གཙོ་བོར་བྱས་ཤིང༌། ལྷག་མ་རྣམས་འཁོར་གྱི་ཚུལ་དུ་བཀོད་པ། རྒྱ་མཐོངས་ཀྱི་མདུན་ལོགས་དབུས་སུ་སྤྱན་རས་གཟིགས་ཁ་སར་པཱ་ཎི་བཞེངས་སྟབས་ཅན་ལ་དོན་ཡོད་ཞགས་པ་ལྷ་བཞི་དང་དམར་པོ་སྐོར་གསུམ་གྱིས་བསྐོར་བ། དེའི་གཡས་སུ་སོ་སོ་འབྲང་མ་ལ་སྲུང་བའི་ལྷ་མོ་གཞན་བཞི་དང༌། གདུགས་དཀར་མོ།
ནོར་རྒྱུན་མ། ཛམྦྷ་ལ་དཀར་སེར་མཐིང་གསུམ་གྱིས་བསྐོར་བ། དེའི་གཡས་སུ་ཐུགས་རྗེ་ཆེན་པོ་ཕྱག་བཞི་པ་ལ་འཇིགས་པ་བརྒྱད་སྐྱོབ་ཀྱིས་བསྐོར་བ། གཡོན་དུ་ཡུམ་ཆེན་མོ་ལ་ཐུབ་པ། འཇམ་དཔལ་ནག་པོ། སྨྲ་བའི་སེང་གེ དབྱངས་ཅན་མ། མི་གཡོ་བ། རི་ཁྲོད་ལོ་མ་གྱོན་མ། སེང་གདོང་སྔོན་མོ།
དེའི་གཡོན་དུ་སྒྲོལ་མ་ལྗང་གུ་ལ་སྒྲོལ་མ་འཇིགས་པ་བརྒྱད་སྐྱོབ་ཀྱིས་བསྐོར་བ།

གཙུག་ལག་ཁང་གི་སྒོ་སྟེང་གི་ཡུག་རིངས་ལ་དབུས་སུ་སྤྱན་རས་གཟིགས་གཙོ་བོར་བྱས་པའི་རིགས་གསུམ་མགོན་པོ་བཞེངས་སྟབས་ཅན་ལ། ཇོ་བོ་རྗེ། འབྲོམ་སྟོན། པ་གོར་བཻ་རོ་ཙ་ན། གཙང་དེ་ཝེནྡྲ་རཀྵི་ཏ། དེའི་གཡས་སུ་ཀ་མ་ལ་ཤྲཱི་ལ། བོ་དྷི་སཏྭ། ར་ཝེནྡྲ་རཀྵི་ཏ། ཛྙཱ་ནེནྡྲ་རཀྵི་ཏ། རཏྣ་རཀྵི་ཏ། གླང་ཁམས་པ་གོ་ཆ།
ཅོག་རོ་ཀླུའི་རྒྱལ་མཚན། ཁྲི་སྲོང་ལྡེའུ་བཙན། སྲོང་བཙན་སྒམ་པོ། ཁྲི་རལ་པ་ཅན། ཐོན་མི་སམྦྷོ་ཊ། ཡོན་ཏན་མགོན་པོ། དེའི་གཡས་སུ་སློབ་དཔོན་ཀླུ་སྒྲུབ་སོགས་འཛམ་གླིང་མཛེས་པའི་རྒྱན་དྲུག་དང༌། མཆོག་གཉིས། མ་ཏི་ཙི་ཏྲ། ཟླ་གྲགས།
རཏྣཱ་ཀ་ར། དེའི་གཡས་སུ་ཀུན་དགའ་བོ་སོགས་བསྟན་པའི་གཏད་རབས་བདུན་དང༌། ལེགས་ལྡན་བྱེད། ས་ཁའི་ལྷ། ཙནྡྲ་གོ་མཱི། པཎ་ཆེན་ཤཱཀྱ་ཤྲཱི། དེའི་གཡས་སུ་རྒྱལ་ཆེན་འཕགས་སྐྱེས་པོ་དང་མིག་མི་བཟང༌། སྒོ་གོང་དུ་གྲུབ་ཆེན་བི་རཱུ་པའི་རྣམ་ཐར། དེའི་གཡས་སུ་པདྨ་འབྱུང་གནས་གཙོ་འཁོར་གསུམ་ལ་གུ་རུ་མཚན་བརྒྱད་ཀྱིས་བསྐོར་བ། དེའི་གཡས་སུ་ཁྲོ་བོ་འདོད་པའི་རྒྱལ་པོ་དང་དབྱུག་སྔོན་ཅན་གཉིས་རྣམས་སོ། །
གཙོ་བོའི་གཡོན་དུ་ངོར་ཆེན་ཀུན་དགའ་བཟང་པོ་ལ་ས་སྐྱའི་རྗེ་བཙུན་རྣམ་པ་ལྔ་དང༌། རྒ་ཨཱ་ནན་དམ་པ། རྫོང་པ་ཀུན་དགའ་རྣམ་རྒྱལ། པཎ་ཆེན་ཤཱཀྱ་མཆོག་ལྡན། ཚར་ཆེན་བློ་གསལ་རྒྱ་མཚོ། དེའི་གཡོན་དུ་འཁོན་ནཱ་གེནྡྲ་རཀྵི་ཏ་ལ་ལོ་ཆེན་རིན་ཆེན་བཟང་པོ། རྭ་ལོ་ཙཱ་བ། འབྲོག་མི་ལོ་ཙཱ་བ། འགོས་ལོ་ཙཱ་བ་ལྷས་བཙས། བ་རི་ལོ་ཙཱ་བ།
ཡར་ལུང་ལོ་ཙཱ་བ། མར་པ་ལོ་ཙཱ་བ། མལ་ལོ་ཙཱ་བ། དཔང་ལོ་ཙཱ་བ། བུ་སྟོན་ལོ་ཙཱ་བ། དེའི་གཡོན་དུ་བིརྺ་པའི་སྐུའི་རྣམ་འགྱུར་དྲུག ཤོང་ལོ་ཙཱ་བ། ཐང་སྟོང་རྒྱལ་པོ། ས་ལོ་ཙཱ་བ། དཀོན་མཆོག་ལྷུན་གྲུབ།
སྡེ་དགེ་གྲུབ་ཐོབ་ཀུན་དགའ་རྒྱ་མཚོ། དེའི་གཡོན་དུ་རྒྱལ་ཆེན་ཡུལ་འཁོར་སྲུང་དང་རྣམ་ཐོས་སྲས། སྒོ་གོང་དུ་བིརྺ་པའི་རྣམ་ཐར་གྱི་འཕྲོས་ཏེ་འདིའི་རྟོགས་བརྗོད་ཀྱི་ཞལ་བྱང་གོང་མའི་གསུང་རབ་ཀྱི་བརྗོད་བྱ་རྟོགས་པར་སླ་བའི་ཕྱིར་ཁོ་བོས་ཚིགས་སུ་བཅད་པའི་བསྟོད་པ་ཨུཏྤ་ལའི་ཕྲེང་བ་ཞེས་བྱ་བ་བྲིས་སོ། ། དེའི་གཡོན་དུ་པདྨ་འབྱུང་གནས་ལ་རྗེ་འབངས་ཉེར་ལྔས་བསྐོར་བ། དེའི་གཡོན་དུ་ཁྲོ་བོ་མི་གཡོ་བ་དང་འདོད་པའི་རྒྱལ་པོ་གཉིས་རྣམས་ཏེ། དེ་དག་གི་གཤམ་དུ་སངས་རྒྱས་ཀྱི་བསྟན་པ་དར་བའི་རྒྱ་བོད་ཀྱི་ཡུལ་གྲུ་རགས་རིམ་ཞིག་རྣམས་སོ། ། བཀའ་འགྱུར་རོ་འཚལ་གྱི་གཙུག་ལག་ཁང་གི་ལྷའི་དཀར་ཆག་ལོགས་སུ་མཆིས་པ་ལྟར་དང༌། དེའི་རྒྱ་མཐོངས་ལ་དབུས་སུ་སངས་རྒྱས་ཀླུའི་དབང་ཕྱུག་རྒྱལ་པོ་གཙོ་འཁོར་ལྔ། དེའི་གཡས་སུ་ཚེ་དཔག་མེད་ལྷ་དགུ། དེའི་གཡས་སུ་རྗེ་བཙུན་སེང་གེ་སྒྲ་ལ་བརྒྱུད་རིམ་འགའ་རེ་དང༌།
ཡུམ་ནས་བཤད་པའི་བྱང་ཆུབ་སེམས་དཔའ་ལྷག་མ་གཉིས་རྣམས་ཀྱིས་བསྐོར་བ། གཙོ་བོའི་གཡོན་དུ་རྣམ་པར་རྒྱལ་མ་ལྷ་དགུ། དེའི་གཡོན་དུ་སེང་ལྡིང་ནགས་ཀྱི་སྒྲོལ་མ་ལ་ཇོ་བོ་ལུགས་ཀྱི་སྒྲོལ་མ་ཉེར་གཅིག བར་ཁང་མདུན་ལོགས་ལ་སྦྱིན་བདག་གི་སྐོར་ཏེ། དབུས་སུ་རྒྱལ་བའི་སྲས་ཆེན་སྡོམ་བརྩོན་བསྟན་པའི་སྦྱིན་བདག་ཆེན་པོའི་སྐྱེ་བར་བཟུང་བ་སྡེ་དགེ་བླ་མ་ཀུན་དགའ་ཕྲིན་ལས་རྒྱ་མཚོའི་སྐུ་བརྙན། དེའི་ཕྲག་གོང་གཡས་པའི་ཐད་ཀར་དེང་ནས་བྱང་ཆུབ་བར་གྱི་སྐྱེ་བར་སྐྱབས་ཀྱི་དམ་པ་དང་མི་འབྲལ་ཞིང་མཆོད་ཡོན་ཉི་ཟླ་ཟུང་དུ་འབྲེལ་བས་ཆོས་དང་སྲིད་པའི་ཕྲིན་ལས་ཀྱི་སྣང་བ་མུ་མེད་ཕྱོགས་ཀྱི་དཀྱིལ་འཁོར་ཀུན་དུ་ཁྱབ་པས་བསྟན་དོན་རྒྱ་ཆེན་བསྒྲུབ་པའི་རྟེན་འབྲེལ་དུ་མཁན་པོ་རིན་པོ་ཆེ་བསྟན་པའི་ཉིན་བྱེད་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་གཙོ་བོར་བྱས་པ་ལ། ཡར་ལུང་ངག་དབང་ཀུན་དགའ་ལེགས་པའི་འབྱུང་གནས། འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས། སྐུ་དབོན་རིན་ཆེན་མཆོག་གྲུབ། མཁས་གྲུབ་སངས་རྒྱས་རྒྱ་མཚོ།
རོང་པོ་སངས་རྒྱས་བསྟན་པ། ས་ཁོ་བླ་མ་ཏིང་འཛིན་ཕུན་ཚོགས། རྗེ་བཙུན་ནམ་མཁའ་དཔལ་བཟང༌། དབོན་བསོད་ནམས་རྒྱལ་མཚན། ལྡན་ལོ་ཚུལ་ཁྲིམས་རིན་ཆེན་རྣམས་ཀྱིས་བསྐོར་བ། མདུན་དུ་གསོལ་གཟིམས་མཆོད་དཔོན་ཕྱག་མཛོད་སོགས་དང༌། རྒྱ་གར་དང་ཁ་ཆེ་དང་བལ་བོད་དང་རྒྱ་ནག་གི་མི་རིགས་མང་པོས་མཆོད་པ་འབུལ་ཚུལ། འཕྲག་གོང་གཡོན་པའི་ཐད་ཀར་ལྔ་རིག་བསྟན་པའི་སྣང་བྱེད་སི་ཏུ་ཆོས་ཀྱི་འབྱུང་གནས་ཀྱི་སྐུ་བརྙན་ལ། རྫོགས་ཆེན་སྤྲུལ་སྐུ་དང་ཉི་གྲགས་སྤྲུལ་སྐུ་སོགས་ཀྱིས་བསྐོར་བ། སྡེ་དགེ་བླ་མའི་སྐུའི་གཡས་སུ་བླ་མ་བློ་གྲོས་རྒྱ་མཚོ་དང༌།
གཡོན་དུ་ལྷ་སྲས་བསོད་ནམས་མགོན་པོ། དེ་དག་ཐམས་ཅད་ཀྱི་མདུན་དུ་མདུན་འཁོར་གཉེར་པ་ལས་འཛིན་འགའ་རེ་དང༌། འཕགས་ཡུལ་དང༌། ཀསྨི་ར་དང༌། ནཻ་པ་ལ། བོད་དང༌། བོད་ཆེན་པོ་དང༌། རྒྱ་ནག་ལ་སོགས་པའི་མི་སྣ་མང་པོས་འདུད་ཅིང་ལྷ་མིའི་དཔལ་ཕུན་སུམ་ཚོགས་པས་མཆོད་འབུལ་སྟོབ་པའི་ཚུལ་ཅན། གཡས་ལོགས་ཀྱི་གཙོ་བོ་སྡེ་དགེ་ཁྲི་ཆེན་སངས་རྒྱས་བསྟན་པའི་སྐུ་བརྙན་གཙུག་ཏུ་འཇམ་པའི་དབྱངས་སངས་རྒྱས་ཕུན་ཚོགས་བཞུགས་ཤིང༌། འཁོར་དུ་སྡེ་དགེ་གདུང་རབས་འགར་ཡེ་ཤེས་བཟང་པོ་ནས་ཇོ་གདན་ནམ་མཁའ་ལྷུན་བཟང་གི་བར་གྱིས་བསྐོར་བ།
གཡོན་ལོགས་སུ་ཆོས་རྒྱལ་བསྟན་པ་ཚེ་རིང་གི་སྐུ་བརྙན་གཙུག་ཏུ་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་བཞུགས་ཤིང༌། འཁོར་དུ་སྡེ་དགེ་གྲུབ་ཐོབ་ནས་དབོན་པོ་རྒྱ་བོའི་བར་བྲིས་སོ། ། ཕྱི་སྒོའི་སྒོ་ཁང་དུ་གཡས་སུ་མངོན་པ་ནས་བཤད་པའི་ཁམས་གསུམ་འཇིག་རྟེན་གྱི་བཀོད་པ་མདོར་བསྡུས། གཡོན་དུ་འདུལ་བ་ལུང་ནས་བསྟན་པའི་སྲིད་པའི་འཁོར་ལོ་རྣམས་བྲིས་སོ། ། གཉིས་པ་གསུང་རྟེན་གསུང་རབ་ལ་གཙུག་ལག་ཁང་སྟེང་གི་བར་ཁྱམས་ཀུན་དུ་དྲྭ་མིག་གི་ཁྲི་ལ་བཀའི་དགོངས་འགྲེལ་བོད་ཀྱི་བརྡར་འགྱུར་རོ་འཚལ་གྱི་ཕྱི་མོ་གླེགས་བམ་ཉིས་བརྒྱ་དང་དགུ། བླ་མའི་རྣམ་ཐར་སྐོར་དང་བཻ་ཌཱུར་དཀར་པོ་སོགས་གསར་བསྐྲུན་གླེགས་བམ་བཅུ་བདུན་ཙམ་དང༌། གཙུག་ལག་ཁང་རྙིང་པའི་སྟེང་གི་བར་ཁྱམས་ཀུན་དུ་རྒྱལ་གསུང་འགྱུར་རོ་འཚལ་གྱི་ཕྱི་མོ་གླེགས་བམ་བརྒྱ་དང་བཞི། གཞན་ཡང་མདོ་སྣ་དང་འདོན་ཆོག་རྣམ་བཤད་སོགས་ཀྱི་སྐོར་ཤིན་ཏུ་མང་བར་བཞུགས་ཏེ་དེ་དག་གི་དཀར་ཆག་རགས་བསྡུས་གྱང་ལོགས་ལ་ཡོད་པ་ལྟར་རོ། ། གསུམ་པ་ཐུགས་རྟེན་དེ་བཞིན་གཤེགས་པའི་མཆོད་རྟེན་བརྒྱད་ལ་སོགས་པའང་རིམ་གྱིས་གསར་བཞེངས་གནང་བའི་དགོངས་འཇོག་སྟེ། མདོར་ན་རྟེན་གསུམ་དཔག་ཏུ་མེད་པས་གཏམས་པའི་གཙུག་ལག་ཁང་ཆེན་པོ་འདི་ནི་འཇིག་རྟེན་གསུམ་གྱི་སྙིང་པོར་གྱུར་པ་ལྷ་མིར་བཅས་པའི་བསོད་ནམས་ཀྱི་ཞིང་བླ་ན་མེད་པ་ཉིད་དུ་ངེས་པའོ། །
སྨྲས་པ། ཚོགས་ ་་་་་ཡན་ལག་གཅིག་པའི་གཟུགས་ཅན། གཉིས་བྱེད་པོའི་ལག་པ་ཟློས་བུའི་གར། ། འབུམ་ཕྲག་བསྒྱུར་བའི་རྩལ་གྱིས་ལེགས་བྲིས་པའི། ། དགེ་མཚན་དཔེ་བྱད་བཟང་པོས་འཇིག་རྟེན་གསུམ། ། རབ་སྣང་སྟོན་པ་ཤཱཀྱ་སེང་གེས་མཚོན། ། ལྡན་པའི་གཟུགས་ཅན།་་་་་ བསྐལ་པ་བཟང་པོའི་པདྨའི་ཆུ་གཏེར་ངོགས། ། ཐུབ་དབང་སྦྲང་རྩིའི་འབྱུང་གནས་གང་བྱོན་དང༌། ། འབྱོན་གྱུར་རྣམས་ཀྱི་མི་མཐུན་མེད་པའི་སྐུ། །
སྟོང་ཕྲག་བསོད་ནམས་ཡངས་པའི་མགྲོན་དུ་བཀྲ། ། རིགས་རང་བཞིན་བརྗོད་པ།་་་་་ ཕྱོགས་བཅུའི་ཞིང་གི་གདུལ་བྱ་རིགས་ཅན་གསུམ། ། སྒྲིབ་གསུམ་ཡུར་བའི་གཉེན་པོར་ཆོས་ཀྱི་སྒྲ། ། ལྷུན་གྲུབ་འབྱིན་པའི་དབང་ཕྱུག་དེ་བཞིན་གཤེགས། ། སྲས་དང་བཅས་པའི་སྣང་བརྙན་འདྲེན་བྱེད་དཔྱིད། ། རྣམ་ ་་་་་རྐང་པ་དང་པོ་དང་གསུམ་པར་ཡོད་པ་ཆོད་པའི་ཟུང་ལྡན། དག་ཏིང་འཛིན་སྔགས་ཀྱི་ཤིང་རྟར་བརྟེན། ། མཆོག་དང་ཐུན་མོང་དངོས་གྲུབ་མི་ཟད་སྐྱེས། ། རྣམ་མང་ཁུར་དུ་འདྲེན་པ་ཡི་དམ་ལྷ། །
མཁའ་དབྱིངས་རླུང་གི་རྒྱལ་མཚན་གཟུགས་ཀྱི་ཟླ། ། ཐོས་ ་་་་་ཡོན་ཏན་རང་བཞིན་བརྗོད་པ། བསམ་སྒོམ་པའི་སྦྱངས་པ་མི་དམན་པས། ། ཤེས་བྱ་ཟབ་དང་རྒྱ་ཆེས་བསྡུས་སོ་འཚལ། ། སྟོན་པ་ཉིད་དང་དགོངས་པ་གཅིག་མཁྱེན་ནས། ། ཚུལ་བཞིན་འདོམས་པའི་མཁས་དང་གྲུབ་བརྙེས་ཚོགས། ། རིག་ ་་་་་ཡན་ལག་གཉིས་པའི་གཟུགས་ཅན། པའི་གཙུག་ལག་ཀུན་འཇུག་རྣམ་དཔྱོད་མིག ། འཁོར་བ་མྱ་ངན་འདས་པའི་བར་བགྲད་པའི། ། ཁོངས་སུ་འཐིབས་བུའི་གཉིད་སངས་པཎྜི་ཏ། །
སྐད་གཉིས་སྨྲ་དང་ཆོས་རྒྱལ་བོད་ཀྱི་རྗེ། ། དམ་ ་་་་་རིགས་བརྗོད་པ་བར་གྱི་གསལ་བྱེད། ཚིག་རྡོ་རྗེའི་རེ་ཁཱ་སྙིང་གར་བཀོད། ། རྒྱལ་བའི་བསྟན་པ་དེ་འཛིན་སྐྱེས་བུར་བཅས། ། སྐྱོང་བའི་གུར་མགོན་ལ་སོགས་སྲུང་མ་རྣམས། ། བསྟན་དགྲ་དམ་ཉམས་བསྒྲལ་ལ་སྤྲོ་བས་འཁོད། ། གང་ ་་་་་བཻ་དྷརྦའི་ལུགས་ཀྱི་རྒྱ་ཆེ་བ། ཞིག་དཔལ་གྱི་འབྱུང་གནས་ལེགས་ཐོབ་པ། ། དེ་ནས་བཟུང་སྟེ་སྲིད་པའི་ཕུན་ཚོགས་ཀྱི། ། སྒྲུབ་ཐབས་གཞན་ལ་རྟུན་པ་ལྷོད་འགྱུར་བའི། །
ནོར་སྦྱིན་ངལ་བསོས་མགོན་པོ་འཁོར་དང་བཅས། ། རྒྱལ་ རབ་བརྟག་་་་་་ བསྟན་ཁ་བའི་ལྗོངས་སུ་དར་རོ་འཚལ། ། བླ་ནས་བླར་འདེགས་བསྟན་པའི་སྦྱིན་བདག་གི ། སྙིང་སྟོབས་འདི་མཐོང་ཕྱུགས་བདག་འཇུག་པ་ཡང༌། ། ཆུ་གཏེར་དམར་པོའི་ཀློང་དུ་བྲོས་མིན་ནམ། ། གཙུག་ལག་ཁང་ཆོས་མཛོད་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ལས། བརྩམས་པའི་རྟེན་གྱི་བཞུགས་བྱང་སྨོས་པའི་སྐབས་ཏེ་གསུམ་པའོ།། །། གསུམ་པ་བརྩམས་པ་མཐར་ཕྱིན་པའི་བྱ་བ་ལ། ལས་བྱེད་པ་ཡོན་གྱིས་མཉེས་པར་བྱས་པ་དང༌། རབ་ཏུ་གནས་པ་ཇི་ལྟར་བསྒྲུབ་པ་དང༌།
དགེ་བ་བྱང་ཆུབ་ཀྱི་རྒྱུར་བསྔོ་བའོ། ། དང་པོ་ནི། སྤྱིར་སྡོམ་བརྩོན་ས་སྐྱོང་ཆེན་པོ་འདིས། བཀའི་དགོངས་འགྲེལ་རྟེན་དང་བརྟེན་པར་བཅས་པའི་ངོ་མཚར་སྔ་ན་མེད་པའི་ལེགས་བྱས་རྒྱ་ཆེན་པོ་འདི་བསྐྲུན་པའི་རིང་ལ། མི་དཔོན་འགའ་ཞིག་ཆེ་འདོད་དང་གྲགས་འདོད་ཀྱིས་ཀུན་ནས་བསླངས་ཏེ་དགེ་ཆོས་བྱེད་པ་རྣམས་ཀྱང་གཞན་ལ་ཁྲལ་འཇོག་དང༌། བཟའ་ཡོན་མེད་པའི་འུ་ལག་བཙན་བསྐུལ་བྱེད་པའི་སྲོལ་མཆིས་པ་དེ་ལྟ་བུ་མིན་པར། དེའང་ལས་ཀྱི་རྣམ་པར་འགྱུར་བའི་མདོ་ལས། ཇི་ལྟར་གང་ཟག་ལས་འདི་ལྟ་བུར་གྱུར་པས་སྔར་ཡང་བདེ་ལ། ཕྱིས་ཀྱང་བདེ་བར་འགྱུར་བའི་ལས་གང་ཡིན་ཞེ་ན། གང་ཟག་སུ་ཡང་རུང་སྟེ་སྦྱིན་པ་བྱིན་པ་ཡང་མང་པོ་དང་རངས་པར་བྱིན།
བདག་ཀྱང་ཡིད་དགའ་སྟེ་བྱིན་པས་ཕྱིས་ཀྱང་མེ་འགྱོད་པའི་གང་ཟག་དེའི་འབྲས་བུ་ནི། མིར་སྐྱེས་ན་ཡང་ཕྱུག་པོའི་རིགས་སུ་སྐྱེ་སྟེ་ནོར་མང་པོར་སྤྱོད་པ་དང༌། མང་པོའི་ཇོ་བོར་གྱུར་ནས་བློན་པོ་དང༌། གྲོགས་པོ་དང༌། གཉེན་དང་རིགས་གཅིག་པ་མང་དུ་བདོག་པ་དང༌། བང་མཛོད་ཐམས་ཅད་གང་ཞིང་བདེ་བའི་རིགས་སུ་སྐྱེ་སྟེ། གང་ཟག་ལས་འདི་ལྟ་བུ་འདུས་པས་སྔར་ཡང་བདེ། ཕྱིས་ཀྱང་བདེ་བར་འགྱུར་རོ་ཞེས་འབྱུང་བ་ལྟར་སྔོན་གྱི་སྦྱིན་པའི་སྟོབས་ལས་བྱུང་བའི་དཔལ་འབྱོར་མཛད་མེད་རྒྱལ་པོ་ཆེན་པོ་ངལ་བསོས་པོའི་ཕུན་སུམ་ཚོགས་པའི་གཏེར་གྱི་སྒོ་འཕར་བརྒྱ་ཕྲག་ཡོངས་སུ་ཕྱེ་བ་ལྟ་བུ་མངའ་བ་ལས། གཏོང་ཕོད་མི་དམན་ཕྱག་གི་དཔག་བསམ་རིང་པོར་བརྐྱངས་ནས། བཟོའི་ལས་བྱེད་པ་ཐམས་ཅད་ཀྱང་བཟའ་བཏུང་དང་ཡོན་གྱི་དངོས་པོ་ཇི་ལྟར་འོས་པ་སོ་སོར་སྟར་བའི་སྒོ་ནས་བསྒྲུབས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་འོད་གསར་པ་ལས་འབྱུང་བ་ལྟར་ཤེས་པར་བྱ་ཞིང༌།
འདིར་རྟེན་གཙུག་ལག་ཁང་ལྡེབས་བྲིས་དང་བཅས་པ་བསྐྲུན་པ་ལ་ཟང་ཟིང་དངོས་པོ་བཏང་བའི་རྣམ་གྲངས་ཅུང་ཟད་བཀར་ཏེ་གླེང་བ་ལ། སྤྱིར་དེ་བཞིན་གཤེགས་པའི་སྐུ་བརྙན་ཚད་དང་ལྡན་པ་བཞེང་པའི་རི་མོ་པ་ཇི་ལྟར་འདོད་པའི་དངོས་པོ་སྟོབ་པས་མཉེས་པར་བྱ་དགོས་པའང༌། མི་གཡོ་བའི་རྒྱུད་ལས། བྲིས་སྐུ་ཚད་དང་ལྡན་པ་ཡོངས་སུ་ཟིན་པ་དང་འདྲི་མཁན་ཁོ་རང་འདོད་པའི་ཡོན་ཕབ་ལ་སྦྱིན་པར་བྱའོ་ཞེས་འབྱུང་བ་དང་རྗེས་སུ་མཐུན་པར་གཙུག་ལག་ཁང་རྟེན་དང་བརྟེན་པ་ལྡེབས་བྲིས་སུ་བཅས་པའི་ལས་བྱེད་པར་བསགས་པ་ལ། ཐོག་མར་གཙུག་ལག་ཁང་འདི་བསླང་པའི་རིང་ལ་ཤིང་གཞོག་མཁན། ཤིང་རྐོས་པ། གྱང་བཟོ་བ། ས་རྡོ་འཕོ་ལེན་པའི་འུ་ལག་གླ་ལེན་པར་བཅས་ཤིན་ཏུ་མང་སྐབས་སུ་མི་གྲངས་སྟོང་ཕྲག་ལྷག་ཙམ་དང༌། དེ་ནས་ཀྱང་བརྒྱད་བརྒྱ་དང་བདུན་བརྒྱ་དང་དྲུག་བརྒྱ་སོགས་ལས་སྐབས་དང་བསྟུན་པར་བསགས་ཤིང༌། ཆེ་ལས་གྲུབ་ནས་ཞལ་བ་སོགས་ཞིབ་ཆགས་པ།
ཤིང་ཚོན་འགྱེད་པའི་ལྷ་རིས་པ་དཔོན་གཡོག གཞན་ཡང་གཡོས་མཁན། ཇ་འདྲེན་བཅས་བསྡོམས་པ་ཤིན་ཏུ་མང་བ་ཙམ་དང༌། ལོ་དེའི་ཕྱི་ལོར་ལྡེབས་བྲིས་ལ་ལྷ་རིས་པ་དཔོན་གཡོག་བརྒྱད་ཅུ་ཙམ་མཆིས་པའི། ལས་བྱེད་འུ་ལག་གླ་ལེན་པར་བཅས་ཐུན་མོང་བར་ཉིན་རེར་ཇ་ཐུག་བཅུ་གསུམ་རེ་དང་རྩམ་པ་འདོང་ཕྱེད་དོ་རེ། གླ་ཡོན་དུ་ཇ་དང༌། ཐ་མི་ཀ་དང་རས་ཟུང་དང་ཡ་བ་དང༌། དར་དང་གོས་ཆེན་སྣམ་ཕྲུག་གི་རིགས་དང༌། པགས་པའི་རིགས། རྟ་ཕྱུགས་ཀྱི་རིགས་བགོ་བའི་བྱེ་བྲག
ཁྲོ་ཟངས་ལ་སོགས་པ་ཉེ་བར་མཁོ་བ་གང་འཚམ་བཏང་བ་རྣམས་བྱའི་རྩིས་ལ་ཕབ་ན། འུ་ལག་གླ་ལེན་པ་མི་རེར་ཉི་མ་བཅུ་གཉིས་ལ་ཇ་བར་ཁག ཤིང་གཞོག་པ་ལྔ་བཅུ་མཆིས་པའི་ཤིང་མཁན་དཔོན་པོ་མི་རེར་ཉི་མ་དགུ་རེ་ལ་བར་ཁག དེ་མཆན་མ་དང་གྱེང་བཟོ་བ་དང་ཞལ་མཁན་རྣམས་མི་རེར་ཉི་མ་བཅུ་གཉིས་རེ་ལ་བར་ཁག ལྷ་རིས་པ་དཔོན་གཡོག་བརྒྱད་ཅུ་མཆིས་པའི་ལྷ་དཔོན་མི་རེར་ཉི་མ་བཞི་རེ་ལ་བར་ཁག དེ་མཆན་མར་མི་རེར་ཉི་མ་དྲུག་རེ་ལ་བར་ཁག ཚོན་འགྱེད་པ་ཉི་མ་བདུན་རེ་ལ་བར་ཁག ཚོན་སྦྱོར་བ་ཉི་མ་བཞི་རེ་ལ་བར་ཁག གསེར་གསོལ་བ་དང་གསེར་ཤོག་པ་ཉི་མ་དྲུག་རེ་ལ་བར་ཁག ཚོན་འདུར་བ་ཉི་མ་བརྒྱད་རེ་ལ་བར་ཁག་སྟེ།
དེ་དག་ལ་བར་སྐབས་རྣམས་སུ་སྟོན་མོ་རྣམ་གཞག་སོགས་སྤྱི་སྲོལ་ལྟར་སྩལ་བ་དང༌། གཞན་ཡང༌། ཞལ་གསེར། གསེར་ཤོག ཚོན་རྩི་ཁ་དོག་སྣ་ཚོགས་སྤྱིན་ལ་སོགས་པའི་ཉེར་མཁོ་ཐམས་ཅད་དང༌། ལས་ཀྱི་མགོ་ཚུགས་ནས་བཟོའི་བྱ་བ་མཐར་ཕྱིན་པ་ཡན་གྱི་ལས་བྱེད་རྣམས་ཀྱི་བརྒྱགས་ཆས་ལ་སོང་བ་བཅས་བསྡོམས་པར་རགས་རྩིས་ཀྱི་ཇ་འཁོར་དྲུག་ཅན་སུམ་སྟོང་དང་ལྔ་བརྒྱ་གྱ་བརྒྱད་ཙམ་བཏང་བའི་རྒྱུ་སྦྱོར་ཕུན་སུམ་ཚོགས་པའི་སྒོ་ནས་མངོན་པར་བསྒྲུབས་པ་ཉིད་དོ། ། གཉིས་པ་ནི། དམ་པའི་དོན་དུ་དེ་བཞིན་གཤེགས་པ་རྣམས་ནི་མཁའ་ལྟར་རྣམ་པ་ཀུན་ཏུ་རྟག་པར་བཞུགས་པ་ལས་གཞར་ཡང་འཕོ་བ་མི་མངའ་བའི་ཕྱིར་རབ་ཏུ་གནས་པར་བགྱིར་ཅི་ཞིག འོན་ཀྱང་ཀུན་རྫོབ་ཏུ་དད་ཅན་རྣམས་ཀྱིས་མཆོད་འོས་མཚར་ཏུ་ཡིད་ཆེས་པ་དང༌། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བའི་གཞིར་འགྱུར་སླད་རབ་ཏུ་གནས་པར་ཤིན་ཏུ་བྱར་ཡོད་དེ།
རབ་ཏུ་གནས་པའི་རྒྱུད་ལས། སངས་རྒྱས་ཀུན་ན་རབ་ཏུ་བཞུགས། ། རབ་ཏུ་གནས་པ་གང་ནའང་མེད། ། ཀུན་དུ་མཁའ་ལྟར་གནས་པ་ལ། ། ཅིག་ཤོས་ཀྱིས་ནི་རབ་ཏུ་བརྟག ། འཇིག་རྟེན་ཀུན་རྫོབ་ལ་བརྟེན་ནས། ། རབ་ཏུ་གནས་པ་རབ་ཏུ་བརྟག ། ཅེས་སོ། ། གཞན་ཡང་རྟེན་བཞེངས་ནས་རབ་གནས་མ་བྱས་པར་ཡུན་དུ་གནས་ན་མི་ཤིས་པ་འབྱུང་བ་དང༌། དེ་སྲིད་དུ་མཆོད་པའི་གནས་སུ་མི་འགྱུར་བ་ལ་སོགས་པའི་སྐྱོན་རྣམས་སྤང་བའི་ཕྱིར།
འདིར་རབ་ཏུ་གནས་པར་བྱེད་པའི་རྡོ་རྗེ་སློབ་དཔོན་ནི། རྣམ་འདྲེན་བསྟན་པའི་སྣང་བྱེད་མཁན་པོ་ཆེན་པོ་དཔལ་ལྡན་ཆོས་སྐྱོང་ཞལ་སྔ་ནས་གཙོ་བོར་བཞུགས་པའི་རྡོ་རྗེ་འཛིན་དབང་ནམ་མཁའ་དཔལ་བཟང་པ་སོགས་བླ་མ་དགེ་སློང་སུམ་ཅུ་རྩ་ལྔས་ལག་ལེན་འཁྲུལ་མེད་ཀྱི་ཆོ་གས་རབ་ཏུ་གནས་པར་བགྱིས་ཏེ་སྲིད་གསུམ་དམ་པའི་སྙིང་པོས་ཡོངས་སུ་ལྕི་ཞིང་བསོད་ནམས་ཀྱི་ཞིང་བླ་ན་མ་མཆིས་པར་མངའ་གསོལ་བ་དང༌། དེར་བསྟན་པའི་སྦྱིན་བདག་ཆེན་པོ་ནས་ཀྱང་དགའ་སྟོན་སྤྱན་དབྱེའི་མདུན་འཇོག་གྱ་ནོམ་པ་བསྟར་བ་བཅས་ཕྱོགས་ཐམས་ཅད་ནས་བཀྲ་ཤིས་པའི་མཚན་རིས་ཕུན་སུམ་ཚོགས་པ་ཅི་ཡང་བཀྲ་བ་བྱུང་ངོ༌། ། གསུམ་པ་ནི། ནམ་མཁའ་མཛོད་ཀྱི་མདོ་ལས། ཐ་དད་ཕྱོགས་ནས་ཆུ་ཀླུང་མང་པོ་དག ། རྒྱ་མཚོ་ཆེར་འབབ་རོ་གཅིག་འགྱུར་བ་ལྟར། ། ཐ་དད་ཕྱོགས་ནས་དགེ་བ་བསགས་བྱས་པ། ། བྱང་ཆུབ་བསྔོས་པ་རྣམས་ཀྱང་རོ་གཅིག་འགྱུར། ། ཞེས་གསུངས་པས་ན།
དགེ་བའི་རྩ་བ་གང་དག་བསགས་པ་བྱང་ཆུབ་ཏུ་བསྔོ་བགོས། དེ་ལ་གསུམ་ལས་གང་ཞིག་བསྔོ་བར་བྱ་བའི་དངོས་པོ་ལ། སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ་གསུམ་གྱི་འདིར་དང་པོ་སྟེ། དེ་ལའང་རྒྱུ་སྦྱོར་ཕུན་སུམ་ཚོགས་པས་མངོན་པར་བསྒྲུབས་པའི་དགེ་བ་འདིས་མཚོན་ནས། གང་དག་ཕྱོགས་བཅུའི་འཇིག་རྟེན་གྱི་ཁམས་ན་འཁོར་བ་དང་མྱ་ངན་ལས་འདས་པས་བསྡུས་པའི་ལེགས་བྱས་ཇི་སྙེད་མཆིས་པ་རྣམས་ཏེ། ཕལ་པོ་ཆེ་ལས། ཕྱོགས་བཅུའི་འཇིག་རྟེན་དག་ན་གང་ཡོད་པའི། ། དགེ་བ་དེ་དག་ཡང་ཡང་བསྒྲུབས་པས་ན། །
འགྲོ་བ་ཀུན་ལ་ཕན་དང་བདེ་སེམས་ཀྱིས། ། ཡེ་ཤེས་མཁས་པ་དེ་དག་ཡོངས་སུ་བསྔོ། ། ཞེས་སོ། ། གང་དུ་བསྔོ་བའི་ཡུལ་ནི། འཇིག་རྟེན་འདིར་ཆེ་བར་གྲགས་པ་གསེར་གྱི་མངལ་ཅན་དང་གྲགས་པའི་མུ་ཁྱུད་དང༌། དཔལ་མགྲིན་ལ་སོགས་པ་འཁོར་བའི་བདེ་འབྲས་དང༌། ཉན་ཐོས་རང་རྒྱལ་ལ་སོགས་པ་ཞི་བདེའི་གོ་འཕང་བསྒྲུབ་པའི་ཆེད་དུ་མ་ཡིན་པར་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་སར་བསྔོ་བའང༌། ཡུམ་ལས། དགེ་བའི་རྩ་བ་ཐམས་ཅད་རྣམ་པ་ཐམས་ཅད་མཁྱེན་པ་མ་གཏོགས་པར་ཉན་ཐོས་ཀྱི་སའམ། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པ་ཡིན་ནོ། །
ཞེས་དང༌། བྱམས་པས། ཁམས་གསུམ་གཏོགས་པ་མ་ཡིན་དང༌། ། ཞེས་སོ། ། ཇི་ལྟར་བསྔོ་བ་ནི། བསྒྲུབས་པའི་དགེ་ཚོགས་རྣམས་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་བླ་ན་མེད་པའི་བྱང་ཆུབ་ཀྱི་སར་བསྔོ་བ་སྟེ། རིན་ཆེན་ཕྲེང་བར། སེམས་ཅན་ཁམས་ནི་ཚད་མེད་ལ། ། ཕན་འདོད་དེ་ནི་དེ་འདྲའོ། ། ཞེས་དང༌།
ཅིག་ཤོས་ཆོས་ཐམས་ཅད་བདག་མེད་པར་ཤེས་པའི་དམིགས་མེད་ཀྱི་རྣམ་པ་ཅན་གྱིས། དངོས་པོ་དང་བསམ་པ་དང་ཡུལ་གསུམ་པོ་ཡོངས་སུ་དག་པར་ཤེས་པའི་ཤེས་རབ་ཀྱི་རྒྱས་གདབ་པ་སྟེ། སྡུད་པར། གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། ། གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། ། ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། ། དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། ། ཞེས་དང༌། མངོན་རྟོགས་རྒྱན་ལས། དེ་ནི་དམིགས་མེད་རྣམ་པ་ཅན། །
ཕྱིན་ཅི་མ་ལོག་མཚན་ཉིད་དོ། ། ཞེས་སོ། ། དེ་དག་གིས་ཡོངས་སུ་བསྔོ་བའི་རྣམ་པར་གཞག་པ་ཉུང་ཟད་ཅིག་སྔོན་དུ་བཏང་ནས། འདིར་དགེ་བའི་རྩ་བ་དེ་དག་བླ་ན་མེད་པའི་བྱང་ཆུབ་ཏུ་བསྔོ་བའི་ཕྱིར་དཔལ་ལྡན་དཎྜིའི་ཞབས་ཀྱི་གཞུང་ལུགས་ཀྱི་རྒྱུད་ལས་ཉེ་བར་འཕོས་པའི་ཚིགས་སུ་བཅད་པ་ཅུང་ཟད་བསྟར་བ་འདི་ལྟར་ཏེ། རང་བཞིན་བརྗོད་པ།་་་་་ ཕྱོགས་བཅུའི་འགྲོ་ལ་རབ་གཟིགས་ཡེ་ཤེས་སྤྱན། ། གཞར་ཡང་འཛུམ་པ་མེད་པར་ནམ་ནངས་པ། ། མཐའ་ཡས་མི་མཆོག་སྲས་དང་སློབ་མར་བཅས། ། ཕྱོགས་བྲལ་ཡངས་པའི་མཁའ་དབྱིངས་ཁྱབ་པར་བལྟ། ། ལྡན་པའི་གཟུགས་ཅན།་་་་་
དེང་འདིར་དཔལ་ལྡན་མི་ཡི་དབང་ཕྱུག་གིས། ། བྱང་ཆུབ་སྤྱོད་པ་རྨད་བྱུང་ཐང་མོ་ཆེར། ། སྙིང་སྟོབས་མི་དམན་གོམ་པ་བཀོད་པ་ལས། ། ངོ་མཚར་རྟེན་གསུམ་བཀོད་པའི་དགེ་བ་གང༌། ། རིགས་བརྗོད་པ་ཐ་མའི་གསལ་བྱེད།་་་་་ ཚུལ་འདིར་ཐ་དད་ཕྱོགས་ནས་ལུས་ཅན་གྱི། ། ལོངས་སྤྱོད་སྒོ་གསུམ་རྗེས་སུ་འབྲེལ་བས་མཚོན། ། འཁོར་བ་མྱ་ངན་ལས་ནི་འདས་པར་གྱིས། ། ཉེ་བར་བསགས་པའི་ལེགས་བྱས་མཆིས་སོ་འཚལ། ། གང་ཞིག་མཐོང་ངམ་མཚན་གྱི་ཡི་གེས་ཀྱང༌། །
སེམས་ཅན་དོན་ཆེན་ལྷུན་གྱིས་གྲུབ་པའི་གནས། ། གང་ན་མེད་པའི་ཡོན་ཏན་གཏེར་ཆེན་པོ། ། རང་གཞན་ཀུན་གྱིས་འགྲུབ་པའི་རྒྱུར་གྱུར་ཅིག ། རྣམ་འགྱུར་གྱི་རྒྱུ།་་་་་ ཉོན་མོངས་བརྒྱད་ཁྲི་བཞི་སྟོང་གཉེན་པོ་རུ། ། ལེགས་པར་གསུངས་དང་རྟོགས་པ་དམ་པའི་ཆོས། ། ལོག་པའི་ལམ་འཕྱན་བདུད་དང་མུར་འདུག་གི ། སྙིང་ནད་ཟུག་རྔུ་སློང་གང་རྒྱལ་གྱུར་ཅིག ། ལུང་དང་ ་་་་་ནང་ཤེས་བྱེད་ཀྱི་རྒྱུ། རིགས་པའི་རློམ་འཆང་བྱེ་བའི་དབུས། །
གཞུང་མང་དཔལ་གྱི་མགུར་ནས་ལེགས་འཇོ་བས། ། ཀུན་ཡིད་འཕྲོག་པའི་འཕགས་བློ་ས་སྐྱ་པའི། ། ལུགས་མཆོག་བསྐལ་པ་སྲིད་དུ་དར་གྱུར་ཅིག ། བསྡུས་ཤིང་མ་བསྡུས་པའི་གཟུགས་ཅན།་་་་་ ཐབས་ཤེས་ཆོས་ཀྱི་ཡི་གེས་མཚོན་པའི་བསྟན། ། དཔྱད་གསུམ་རྣམ་དག་སྒེག་མོའི་རྐང་རྩེ་ཡིས། ། ལེགས་ཕྱེ་མཁས་པའི་ཨ་ཤོ་ཀ་ཕྲེང་གིས། ། གསེར་ལྡན་དཀྱིལ་འཁོར་ཀུན་ཏུ་བཀླུབས་པར་ཤོག ། དཔེའི་གཟུགས་ཅན།་་་་་ གཞུང་མང་ཐོས་བསམ་སྒྲུབ་པའི་དབྱངས་སྙན་ཅན། །
ཞི་ཞིང་ཆེས་དུལ་དགེ་འདུན་པདྨའི་ཕྲེང༌། ། རྐང་དྲུག་གླུ་ལེན་སྦྲང་རྩིའི་རྒྱལ་མཚན་ཚལ། ། རྗེས་མཚུངས་ནོར་འཛིན་ཁུར་དུ་ལྕི་གྱུར་ཅིག ། ཡན་ལག་གཉིས་པའི་གཟུགས་ཅན།་་་་་ ཆབ་འབངས་ཀྱིས་མཚོན་འཇིག་རྟེན་ཐམས་ཅད་དུ། ། བདེ་བའི་སྲོག་འཕྲོག་ནད་དང་བཀྲེས་རྔབས་དང༌། ། འཐབ་རྩོད་བསྐལ་པའི་ཐུན་གསུམ་སྔོ་བསངས་མ། ། དགེ་བའི་སྐྱ་རེངས་ཤར་འཕྲལ་ཞི་གྱུར་ཅིག ། མཐའ་དག་གཟུགས།་་་་་ ལོ་ལེགས་བདེ་འབྱོར་ཆུ་གཏེར་འཁྱིལ་པའི་ཀློང༌། །
མར་གྱུར་འགྲོ་བའི་མཁའ་ལྡིང་གྲངས་མེད་དག ། མཐོ་རིས་ཡོན་ཏན་རོ་བདའི་བཅུད་འཐུང་ཞིང༌། ། སྐྱིད་མྱོས་ག་ཞ་སྙན་གླུར་ལེན་པར་ཤོག ། སྡེཾ་ ་་་་་འབྱོར་པ་རྒྱ་ཆེ། བཞི་ཕུན་སུམ་ཚོགས་པའི་ལང་ཚོའི་དཔལ། ། དགེཾ་བྱས་བདག་པོའི་རྐྱེན་དུ་དར་བབ་ཅིང༌། ། ཀུན་གྱི་བླ་མར་གནམ་གྱི་མཐོངས་ཡངས་ནས། ། རིན་ཆེན་ཁྲི་འཕང་མངའ་གསོལ་མི་ཡི་རྗེ། ། རྐང་པ་དང་པོ་གཉིས་སུ་ཡོད་པ་ཆོད་པའི་ཟུང་ལྡན།་་་་་ རྣམ་འདྲེན་བསྟན་པ་དེ་འཛིན་མཆོག་བཅས་དང༌། །
རྣམ་མང་འཇིག་རྟེན་ཀུནཾ་དགཾའི་ཟློས་གར་གང༌། ། ཕྲིཾན་ལཾས་རྒྱཾ་མཚོཾའི་མཐར་ཐུག་བགྲོད་པ་དང༌། ། སྡེཾ་སྣོད་བསྟན་པའི་རྩ་ལག་བརྟན་གྱུར་ཅིག ། རབ་ རང་བཞིན་ལ་བསྙོན་པ།་་་་་ དྭངས་བློཾ་གྲོཾས་ཡངས་པར་ཤེས་བྱའི་གནས། ། བཀྲག་ཏུ་ཆེ་བ་ལེགས་སྦྱངས་སྟོབས་ཀྱིས་མིན། ། རྒྱཾ་མཚོཾ་ཆེ་ཡང་འདྲི་བྱེད་ཁམས་སོང་བ། ། ལན་བརྒྱར་བྲིས་པར་ངེས་སོ་རྒྱལ་གྱུར་ཅིག ། བསྡུས་པའི་གཟུགས་ཅན།་་་་་ རབ་བརླིང་བསོཾད་ནམཾས་གཉིས་ལས་འཐུང་མཆོག་སྟེང༌། །
གཙུག་ལག་རབ་མཐོང་ལྟ་བྱེད་སྟོང་གིས་མཛེས། ། མི་བདག་མཐོ་རིས་མགོཾན་པོཾ་སྲས་སུ་བཅས། ། ཆབ་སྲིད་སྐབས་གསུམ་གྲོང་ན་རྟག་མཛེས་ཤོག ། དངོས་པོའི་དཔེ།་་་་་ དག་བྱེད་གཏེར་དུ་ཆེ་བའི་ཆུ་ཀླུང་ནས། ། ཕྲ་མོ་ཟིལ་པའི་བར་བཞིན་ཆོས་ཕྱིར་དུ། ། ཆེ་ཆུང་ཟང་ཟིང་འབད་རྩོལ་དགེ་བའི་འབྲེལ། ། མཆིས་དགུ་རྫོགས་པའི་བྱང་ཆུབ་སྨིན་གྱུར་ཅིག ། འགལ་བའི་གཟུགས་ཅན།་་་་་ ཁྱབ་འཇུག་བགྲོད་བྱེད་བཀྲུས་པའི་དྲི་མ་མེད། །
དྲང་སྲོང་ངག་གི་དམོད་པས་མ་བཅིངས་པར། ། ལེགས་བྱས་མཐོ་རིས་ཀླུང་གིས་སྒྲིབ་པ་གསུམ། ། ལྷག་མེད་གཅོད་པའི་མཐུ་རབ་རྫོགས་གྱུར་ཅིག ། རང་བཞིན་ལྷན་ཅིག་བརྗོད་པ།་་་་་ དོན་གཉིས་ལྷུན་གྱིས་གྲུབ་པའི་བྱང་ཆུབ་ཆེ། ། མངོན་འདོད་རྒྱལ་བའི་མྱུ་གུའི་སེམས་མཆོག་དང༌། ། ལྷན་ཅིག་དེ་རྒྱུ་སྤྱོད་པ་ཟབ་རྒྱ་ཆེ། ། ངོམས་མེད་བསྒྲུབ་པའི་སྤྲོ་བ་བརླིང་གྱུར་ཅིག ། ཡོན་ཏན་རང་བཞིན་བརྗོད་པ།་་་་་ རང་བཞིན་གློ་བུར་དྲི་བྲལ་ཆོས་ཀྱི་སྐུ། །
མཐོང་ན་མི་མཐུན་རྣམ་དབེན་གཟུགས་ཀྱི་སྐུ། ། ཟུང་འཇུག་སྲིད་ཞིའི་མཐའ་ཆེན་གཉིས་འགོངས་པ། ། གོང་ན་མེད་པའི་མགོན་པོ་མངོན་གྱུར་ཅིག ། བཻ་དྷརྦའི་སྒྲའི་ཉམས།་་་་་ དུས་གསུམ་ཡུལ་གྲུ་ཀུན་ཏུ་སྒྱུ་འཕྲུལ་གཟུགས། ། མཐའ་ཡས་ཟླ་སྣང་འདྲ་བར་རབ་བསྟན་ནས། ། ཇི་བཞིན་ཉིད་ཀྱིས་གཟིགས་པའི་རིམ་ཇི་བཞིན། ། ཆོས་འཁོར་ཉོན་མོངས་འཇོམས་མཚོན་ཡོངས་བསྐོར་ཤོག ། བསྡུས་པའི་གཟུགས་ཅན།་་་་་ བདག་ཀྱང་བྱང་ཆུབ་སྙིང་པོ་མཆིས་བར་དུ། །
དལ་འབྱོར་རྟེན་ལྡན་ཚུལཾ་ཁྲིམཾས་གསུམ་གྱིས་འབྱོར། ། གཙུག་ལག་རིཾན་ཆེཾན་སྣང་བས་སེམས་ཅན་ཁམས། ། ཐམས་ཅད་མཁྱེན་ལམ་གསལ་བར་བྱེད་པར་ཤོག ། བློ་གཏད་མི་བསླུ་བདེན་ཆེན་གཏམ་གྱི་རྔ། ། ཆེད་དུ་བརྡུང་བ་མེད་པར་ལྡིར་བའི་དབྱངས། ། ལམ་གསུམ་ཁོངས་ཀྱི་ཁེངས་པ་འགོག་བཟོད་པའི། ། བདེན་པ་དེས་ནི་སྨྲས་དོན་འགྲུབ་གྱུར་ཅིག ། གཙུག་ལག་ཁང་ཆོས་འབྱུང་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ལས་བརྩམས་པ་མཐར་ཕྱིན་པའི་བྱ་བའི་སྐབས་ཏེ་བཞི་པའོ།། །། སྨྲས་པ། བྱ་བའི་རང་བཞིན་བརྗོད་པ།་་་་་
གསེར་ལྡན་རུམ་ནས་བརྟན་མས་ཡིད་འཕྲོག་ལུས་ཕྱེད་ཐོན། ། མི་མཆོག་ཚོགས་བསགས་བདེན་དཔང་ཐལ་སྦྱར་སྙན་གླུར་བླངས། ། མཐའ་ཡས་རྒྱལ་རྣམས་མགྲིན་པ་སྙན་དངགས་དབྱངས་སུ་བསྡེབས། ། བསྔགས་པའི་ཡུལ་གྱུར་སྲིད་ཞིའི་སྟོན་པ་ཤཱཀྱའི་ཏོག ། དེ་ཡི་ ་་་་་ཆ་ཤས་ཅན་གྱི་གཟུགས་ཅན། ཆོས་ཚུལ་སྨྲ་བའི་སྣང་བྱེད་མཆོག་རྣམས་ཀྱིས། ། ལེགས་གསུངས་ཁ་བ་རི་པའི་བརྡ་རུ་འགྱུར་རོ་འཚལ། ། གཅིག་ལས་དུ་མའི་སྒྱུ་འཕྲུལ་ཕྱི་མོའི་གནྡྷོ་ལ། ། ཆོས་འབྱུང་བཀྲ་ཤིས་སྒོ་མངས་ཕྱེ་བ་བསྐྲུན་པའི་གཏམ། ། དཔའ་བའི་ཉམས་ལྡན།་་་་་
སུམ་རྩེན་གནས་སུ་གོམ་པ་གཅིག་ཅིག་བཀོད་པ་མེད། ། མཁར་ཉལ་གཞོན་ནུའི་སྐྱེ་བ་ཉིད་ཀྱང་བླངས་པ་མིན། ། འོན་ཏེ་འདི་ན་ཀུན་དགའ་སྐྱེད་པའི་རོ་ལྡན་པ། ། བདུད་རྩིའི་ཐིགས་པ་མི་ཟད་འགྱེད་པའི་རེས་སུ་སོན། ། རྟེན་ ་་་་་ཕན་ཚུན་མེད་པའི་བྱེད་རྒྱུ། དང་བརྟེན་པའི་བརྗོད་བྱ་འཁོར་བའི་ཕུན་ཚོགས་མིན། ། བལྟ་ན་ངོམས་མེད་ངོ་མཚར་ལུས་ཕྲའི་འཇོ་སྒེག་མིན། ། སྤྲོས་པ་སྣ་ཚོགས་བརྒྱ་བྱིན་ཚོན་གྱི་སྟོང་གཟུགས་མིན། ། དེ་ཕྱིར་ཚུལ་འདི་སྙན་དངགས་སྨྲ་ལ་ཅིས་མི་སྤྲོ། ། སྐྱེད་བྱེད་ཀྱི་རྒྱུ།་་་་་
དེ་སྐད་ཡི་གེའི་ལམ་དུ་རབ་སོང་དགེ་བ་ཡིས། ། ཟས་གཙང་སྲས་ཀྱི་བཀའ་ལུང་འཆོས་སྐྱོབ་བཅས་པའི་ཆོས། ། ཕྱོགས་དུས་ཀུན་ཏུ་སྲིད་པས་བྱས་པའི་སྡིག་པ་ཡོངས། ། འཇོམས་པའི་མཐུ་ཆེན་རབ་ཏུ་གཟི་འབར་དར་གྱུར་ཅིག ། སེམས་ ་་་་་རྐང་པ་ཕྱི་མ་དག་ལ་ཡོད་པ་ཆོད་པའི་ཟུང་ལྡན། ཅན་ཐམས་ཅད་བདེ་ལེགས་འབྱུང་གཞི་དཀོན་མཆོག་གསུམ། ། ངེས་པར་བརླིང་བས་དེ་རྟེན་བསྐྲུན་ལ་རྟག་འགྲུས་ལྡན། ། དེ་མདུན་རྣམ་མང་མཆོད་པའི་ཕྲེང་རབ་བསྟར་བ་སོགས། ། དེ་བཞིན་གཤེགས་པ་སྲས་བཅས་དགྱེས་པ་སྐྱེད་གྱུར་ཅིག ། གསེར་ ་་་་་ངག་དོན་གྱི་དཔེ་ལས་བཞིན་སྒྲ་གཅིག་པ།
གྱི་རི་དབང་ཉི་མ་འཆར་ཀའི་འོད་རྩེ་ཡིས། ། ཡོངས་སུ་འཁྱུད་བཞིན་བསོད་ནམས་བརྒྱས་བསྐྲུན་རྒྱལ་བའི་སྐུ། ། ལྷུན་གྲུབ་མཚན་མཆོག་དཔེ་བྱད་སྣང་བས་མཛེས་པ་གང༌། ། བདག་དང་འགྲོ་བས་རིང་པོར་མི་ཐོགས་འགྲུབ་གྱུར་ཅིག ། ཅེས་པ་གཙུག་ལག་ཁང་ཆོས་འབྱུང་བཀྲ་ཤིས་སྒོ་མངས་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ཞེས་བྱ་བ་འདི་ནི་བསྟན་སྲིད་ཟུང་གི་ཕྲིན་ལས་གསེར་གྱི་འཁོར་ལོས་གསེར་ལྡན་གྱི་དཀྱིལ་འཁོར་ཡངས་པར་མངའ་སྒྱུར་བ་ལ་བསྙེངས་པ་མི་མངའ་བའི་དཔལ་མིའི་དབང་ཕྱུག་དམ་པ་སྡེ་དགེ་བླ་ཆེན་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་གྲགས་པའི་འཕྲིན་ཡིག་ཕྱོགས་ཀྱི་སྒྲ་འཛིན་དུ་འཇེབས་པ་ཉིད་ནས་བཀའ་ལུང་ཀཉྩ་ནའི་མེ་ཏོག་གཙུག་ཏུ་བབས་པར་བརྟེན། དཔལ་ལྡན་ཐུབ་པའི་རྒྱལ་ཚབ་ཆེན་པོ་རྗེ་བཙུན་ཨེ་ཝཾ་པ་ཆེན་པོ་ཀུན་དགའ་བཟང་པོ་པའི་ལུགས་མཆོག་དྲི་མ་མེད་པའི་རྗེས་སུ་སློབ་ཅིང་རྗེས་སུ་སྒྲུབ་པའི་འདུན་པ་མ་བསྐྱུར་ཙམ་གྱི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེར་བཏགས་པས། རབ་བྱུང་འདོད་པའི་བི་བྷ་ཝ་སྟེ་རྣམ་བྱུང་ཞེས་པ་ས་འབྲུག་གི་གནམ་ལོ་ཤར་བའི་ཟླ་ཚེས་དགེ་བའི་ཉིན་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་གྲུབ་པར་བགྱིས་པ་དགེ་ལེགས་རྣམ་པར་འཕེལ་བར་གྱུར་ཅིག ། སརྦ་མངྒ་ལཾ།། །། ༄༅། །མངོན་པའི་ལུགས་ཀྱི་སྟོང་གསུམ་འཇིག་རྟེན་ཁམས་ཀྱི་བཀོད་པ་རི་མོར་འདྲི་ཚུལ་ཤེས་བྱའི་བཞིན་རས་སྟོན་པའི་མེ་ལོང་ཞེས་བྱ་བ་བཞུགས།། ༄༅། །ཨོཾ་སྭསྟི་བི་ཛ་ཡ་ཏུ།
སྐྱེ་དགུའི་ལས་མཐུན་བསགས་པའི་རྩིག་ལོགས་སུ། ། སྟོང་གསུམ་འཇིག་རྟེན་བཀོད་པའི་ངོ་མཚར་གཟུགས། ། ཆོས་མངོན་དགོངས་པའི་བྱེད་པོས་ལེགས་བྲིས་པ། ། བློ་ལྡན་ལྟ་བྱེད་དབང་པོའི་དགའ་སྟོན་བཀྲ། ། སྣོད་བཅུད་འཇིག་རྟེན་གནས་ཚུལ་རླུང་ཆེན་གྱི། ། དཀྱིལ་འཁོར་དཔག་ཚད་ས་ཡ་དྲུག་འབུམ་རྔམས། ། དེར་བརྟེན་དག་བྱེད་ཕུང་པོ་འབུམ་ ༨༠༠༠༠༠ ཕྲག་བརྒྱད། ། གསེར་གྱི་ས་གཞི་སུམ་འབུམ་ཉི་ ༣༢༠༠༠༠ ཁྲིའི་ཚད། ། གཉིས་ཀའི་ཐད་ཀར་འབུམ་ཁྲག་བཅུ་ ༡༢༠༠༠༠༠ གཉིས་དང༌། ། སུམ་སྟོང་བཞི་བརྒྱ་ལྔ་བཅུ་སུམ་འགྱུར་ ༣༦༤༠༣༥༡ མཐའ། །
དེ་དབུས་ལྷུན་པོ་ཤེལ་དཀར་བཻ་ཌཱུརྻ། ། པདྨ་རཱ་ག་གསེར་གྱི་རང་བཞིན་ལས། ། གྲུབ་པ་རྒྱ་མཚོར་དཔག་ཚད་བརྒྱད་ཁྲི་ ༨༠༠༠༠ ནུབ། ། སྟེང་དུ་བརྒྱད་ཁྲིས་ ༨༠༠༠༠ འཕགས་པ་ལྷུན་ཆགས་བརྗིད། ། གསེར་རི་དང་པོ་ལྷུན་པོའི་ཕྱེད་ཀྱིས་དམ ༤༠༠༠༠ ན། ། ཕྱེད་ཕྱེད་ཀྱིས་དམན་ ༦༢༥ མུ་ཁྱུད་འཛིན་གྱི་བར། ། རི་བདུན་གྲངས་མཉམ་ཆུ་གཏེར་བདུན་རིམ་གྱིས། ། གྲུ་བཞིར་ཀུན་ནས་བསྐོར་བ་ཕྱོགས་བཞི་རུ། ། གླིང་བཞི་གླིང་ཕྲན་ཁོར་ཡུག་ལྕགས་རིའི་རྔམས། ། སུམ་བརྒྱ་ཕྱེད་ ༣༡༠༢ དང་བཅུ་གསུམ་ཆུ་ལས་འཕགས། །
རི་བོ་ཀུན་གྱི་རྔམས་དང་ཐད་ཀ་མཉམ། ། ལྕགས་རིའི་ནང་སྐོར་བ་ཚྭ་ལྡན་པའི་མཚོ། ། རི་རབ་ཚོན་གྱིས་ཁ་དོག་རྣམ་བཞིར་སྣང༌། ། རི་རབ་སྟེང་གི་སུམ་ཅུ་རྩ་གསུམ་ནས། ། དཔག་ཚད་བརྒྱད་ཁྲི་ ༨༠༠༠༠ འདས་པའི་མཁའ་དབྱིངས་སུ། ། དྲི་བཞོན་དཀྱིལ་འཁོར་ལ་བརྟེན་ཆུ་འཛིན་ཕྲེང༌། ། སྟུག་པོས་དཀྲིགས་ལྟར་བླ་ནས་བླར་འཕགས་པའི། ། འཐབ་བྲལ་བ་དང་དགའ་ལྡན་འཕྲུལ་དགའ་དང༌། ། གཞན་འཕྲུལ་དབང་བྱེད་འདོད་ཁམས་ལྷ་ཡི་གནས། ། དེ་བཞིན་སྟེང་གི་ནམ་མཁར་ལེགས་གནས་པའི། །
བསམ་གཏན་དང་པོ་གཉིས་པ་གསུམ་པ་བཞིའི། ། གཟུགས་ཁམས་གནས་ཏེ་སྣོད་ཀྱི་འཇིག་རྟེན་ནོ། ། དེ་དག་ལ་བརྟེན་བཅུད་ཀྱི་སེམས་ཅན་ཁམས། ། འཛམ་གླིང་འོག་ཏུ་དཔག་ཚད་སྟོང་ཉི་ཤུར། ། ཚ་དམྱལ་བརྒྱད་པོ་ཉི་ཚེ་ཉེ་འཁོར་བཅས། ། བྱང་ངོས་གྲང་བའི་དམྱལ་བ་བརྒྱད་ཀྱི་གནས། ། རྒྱལ་པོའི་ཁབ་ཀྱི་འོག་ཐད་ཡི་དྭགས་ཀྱི། ། སྡེ་དཔོན་མཚུངས་འཇུག་རྒྱལ་པོ་འཁོར་དང་བཅས། ། ཁ་འཐོར་མིའི་ཡུལ་གནས་པའང་དེ་ཡི་རིགས། ། གླིང་དང་གླིང་ཕྲན་མི་རིགས་དུ་མས་བརྟེན། །
རི་རབ་ཆུ་མཚམས་ནས་བརྩམས་ལྷ་མིན་དབང༌། ། སྒྲ་གཅན་འཛིན་དང་མགུལ་ཕྲེང་རབ་གནོན་དང༌། ། ཐགས་བཟངས་རིས་རྣམས་སྡེ་དང་དཔུང་དུ་བཅས། ། འོག་ཏུ་རིམ་པར་རང་རང་དཔལ་གྱིས་འབྱོར། ། ལྷ་དབང་སྲུང་མ་དཀར་ཕྱོགས་གདེངས་ཅན་རིགས། ། རི་རབ་བང་རིམ་དང་པོར་གཞོང་ཐོགས་དང༌། ། གཉིས་པར་ཕྲེང་ཐོགས་གསུམ་པར་རྟག་མྱོས་དང༌། ། བཞི་པ་རྒྱལ་ཆེན་རིས་ཀྱི་ལྷ་རྣམས་བརྟེན། ། ལྷུན་པོའི་རྩེར་གནས་སུམ་ཅུ་རྩ་གསུམ་པའི། ། ལེགས་བྲིས་ཡུལ་གྱི་འདོད་ཡོན་དགྱེས་དགུར་རྩེན། །
ཀུན་གསལ་ལུས་ཕྲའི་འགྲམ་པར་མས་ནས་ཡར། ། འཐབ་བྲལ་བ་དང་དགའ་ལྡན་བྱམས་པའི་ཞིང༌། ། འཕྲུལ་དགའ་བ་དང་གཞན་འཕྲུལ་དབང་བྱེད་དེ། ། འདོད་ཁམས་ལྷ་ཡི་རིས་ཀྱིས་ཉེ་བར་བརྟེན། ། གཟུགས་ཁམས་བསམ་གཏན་བཞིའི་བསྡུས་ཚངས་རིས་པ། ། ཚངས་པ་མདུན་ན་འདོན་དང་ཚངས་ཆེན་པ། ། གཉིས་པར་འོད་ཆུང་ཚད་མེད་འོད་འོད་གསལ། ། གསུམ་པར་དགེ་ཆུང་ཚད་མེད་དགེ་དགེ་རྒྱས། ། བཞི་པར་སྤྲིན་མེད་བསོད་སྐྱེས་འབྲས་བུ་ཆེ། ། མི་ཆེ་བ་དང་མི་གདུང་གྱ་ནོམ་སྣང༌། །
ཤིན་ཏུ་མཐོང་དང་འོག་མིན་འཕགས་པའི་གནས། ། ཕྱི་མ་ལྔ་ལ་གཙང་རིས་ལྷ་ལྔར་གྲགས། ། གཟུགས་མེད་ཏིང་འཛིན་སེམས་ཀྱི་བྱེ་བྲག་གིས། ། ནམ་མཁའ་མཐའ་ཡས་རྣམ་ཤེས་མཐའ་ཡས་དང༌། ། ཅི་ཡང་མེད་དང་འདུ་ཤེས་ཡོད་མེད་མིན། ། ཞེས་བྱའི་སྐྱེ་མཆེད་མུ་བཞིའི་ལྷ་རྣམས་བརྟེན། ། གླིང་དང་ཉི་ཟླ་ལྷུན་པོ་འདོད་པའི་ལྷ། ། བསམ་གཏན་དང་པོ་དང་བཅས་གླིང་བཞི་པ། ། འཇིག་རྟེན་དེ་འདྲ་སྟོང་ལ་སྟོང་སྤྱི་ཕུད། ། དེ་འདྲ་སྟོང་ལ་སྟོང་གཉིས་བར་མ་དང༌། །
དེ་ཡང་སྟོང་ལ་སྟོང་གསུམ་འཇིག་རྟེན་ཞེས། ། དྲི་མེད་མཁས་པའི་གཞུང་གི་རྗེས་འབྲངས་འདི། ། རྣམ་དཔྱོད་པིར་གྱི་རྩེ་མོ་བསྐྱོད་པ་ལས། ། བཀོད་པ་རི་མོར་འཁྲུངས་ཚེ་དབྱིག་གི་གཉེན། ། གཉིས་པ་འདི་ན་མཆིས་ཞེས་ལྷ་ཡི་རྫིང༌། ། ཉིན་མཚན་སྒྲོན་མ་བཏེག་ནས་བལྟ་མིན་ནམ། ། ལེགས་བྱས་ཤེས་བྱའི་བཞིན་རས་ཇི་སྙེད་པ། ། རྣམ་དཔྱོད་མེ་ལོང་ནང་དུ་མ་འདྲེས་པར། ། རྗེན་འཆར་ཤེས་བྱའི་གནས་ཚུལ་གཞན་དག་ལ། ། སྟོན་མཛད་ཆོས་ཀྱི་རྒྱལ་པོ་ཉིད་གྱུར་ཅིག །
ཅེས་མངོན་པའི་ལུགས་ཀྱི་སྟོང་གསུམ་འཇིག་རྟེན་ཁམས་ཀྱི་བཀོད་པ་རི་མོར་འདྲི་ཚུལ་ཤེས་བྱའི་བཞིན་རས་སྟོན་པའི་མེ་ལོང་ཞེས་བྱ་བ་འདི་ནི། དོན་གཉེར་གྱི་ངོར་རྒྱལ་བ་གཉིས་པ་རྗེ་བཙུན་ཨེ་ཝཾ་པའི་རིང་ལུགས་ཀྱིས་འཚོ་བ་བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་ཤིན་ཏུ་བཀྲ་ཤིས་པར་གྱུར་ཅིག། །། ༄༅། །མངོན་པའི་ལུགས་ཀྱི་སྟོང་གསུམ་མི་མཇེད་བཀོད་པའི་རི་མོའི་ཁ་བྱང་བཞུགས།། ༄༅། །སྭསྟི་བི་ཛ་ཡནྟུ། དཔག་ཡས་ཤེས་བྱའི་ལེགས་བྲིས་ལམ་ཡངས་པོར། ། ངོ་མཚར་སྟོང་གསུམ་མི་མཇེད་སྣང་བའི་གཟུགས། ། བཀོད་ལེགས་རི་མོར་ཤར་བའི་རི་བོང་ཅན། ། བློ་གསལ་གཉིས་སྐྱེས་ཡོངས་ཀྱི་འདྲེན་བྱེད་དཔྱིད། ། རྣམ་འདྲེན་བཞི་པས་ལེགས་གསུངས་ཟིལ་མངར་རྒྱུན། ། འཐུངས་པས་རྣམ་དཔྱོད་དར་བབ་ཤཱ་རིའི་བུས། །
ལེགས་པར་སྦྱར་དང་དབྱིག་གཉེན་གཞུང་འགྲེལ་སོགས། ། དཔྱད་གསུམ་རྣམ་དག་བསྟན་བཅོས་མཐུན་པར་བཀོད། ། རྣམ་དཀར་ལེགས་བྱས་རིན་ཆེན་མིག་ཐུར་གྱིས། ། གཏི་མུག་སྒྲིབ་པའི་རབ་རིབ་ཀུན་དབྲལ་ཏེ། ། མཐའ་ཀླས་ཤེས་བྱའི་ལྟད་མོ་ཡོངས་རིག་པ། ། འགྲོ་ལ་འདོམས་པའི་རྒྱལ་པོ་ཉིད་གྱུར་ཅིག ། ཅེས་མངོན་པའི་ལུགས་ཀྱི་སྟོང་གསུམ་མི་མཇེད་བཀོད་པའི་རི་མོ་ཁ་བྱང་གིས་མཚན་པ་བཅས་འདི་བནྡེ་ཚུལ་ཁྲིམས་རིན་ཆེན་གྱིས་སྦྱར་བ་སརྦ་མངྒ་ལཾ་བྷ་ཝནྟུ།། །། ༄༅། །སྲིད་པའི་འཁོར་ལོ་ཆ་ལྔ་པའི་བཤད་པ་རྒྱུ་འབྲས་སྟོན་པའི་ཕོ་ཉ་བཞུགས།། ༄༅། །སྭསྟི་བི་ཛ་ཡནྟུ། གང་ཞིག་མཐོང་བས་སྡུག་བསྔལ་ཀུན་འབྱུང་གི །
ཆུ་གཏེར་མཐའ་མེད་སྲིད་པས་ཡིད་འབྱུང་གང༌། ། བག་ཡོད་སྤྱོད་པའི་གྲུ་ཆེན་ལེགས་བཟུང་ནས། ། མངོན་མཐོ་ངེས་ལེགས་རིན་ཆེན་གླིང་བགྲོད་བྱེད། ། རྒྱལ་བས་ལེགས་གསུངས་ཆོས་འདུལ་བསྟན་པའི་གཞིར། ། མཐའ་གཉིས་རྣམ་པར་སྤངས་པའི་གནས་མལ་ཉིད། ། ལོངས་སུ་སྤྱད་བྱར་བསྟན་པའི་སྒོ་ཁང་དུ། ། འདྲི་བྱ་སྲིད་པའི་འཁོར་ལོ་ཆ་ལྔ་པ། ། དབུས་ཆར་སྲིད་པ་འགྲུབ་བྱེད་རྒྱུ་ཡི་གཙོ། ། མ་རིག་པ་ཡི་རྩ་བ་ཆེས་བརླིང་བར། ། ཆགས་སྡང་ཡལ་ག་ལོ་འདབ་ཕྱོགས་བྲལ་དུ། །
རྒྱས་པ་ཉོན་མོངས་ཀུན་འབྱུང་ལྗོན་པའི་ཤིང༌། ། སྐྱེད་བྱེད་མཚོན་པའི་ཁབ་སྤུ་ལྡན་པ་དང༌། ། གདུག་པའི་ལྟོ་འགྲོ་འདབ་ཆགས་རྣམ་པར་གསལ། ། རིང་པོར་མི་ཐོགས་སྡུག་བསྔལ་རང་བཞིན་གྱི། ། འབྲས་བུ་ལྷ་མིའི་ཚོགས་ཀྱི་བདེ་འགྲོ་དང༌། ། དམྱལ་བ་ཡི་དྭགས་བྱོལ་སོང་ངན་འགྲོ་སྟེ། ། ལྟར་སྣང་བདེ་སྡུག་བར་མའི་ལས་མཐུ་ཡིས། ། རོ་དྲུག་ནུས་པ་མི་འདྲ་ཐ་དད་དུ། ། སྨིན་པ་འཁོར་བའི་གནས་དྲུག་བཀྲ་བས་སྟོན། ། དེ་ན་འཕེན་བྱེད་ལས་ཀྱི་ཀུན་ནས་འབྱུང༌། །
རྟེན་འབྲེལ་ཡན་ལག་བཅུ་གཉིས་ལུགས་འབྱུང་ཞེས། ། མ་རིག་རྒན་མོ་ལོང་མའི་ཁྱིམ་ནང་དུ། ། འདུ་བྱེད་རྫ་མཁན་འཁོར་ལོ་བར་མེད་བསྐོར། ། རྣམ་ཤེས་ཡལ་གའི་རི་དྭགས་བྱ་བ་མང༌། ། མིང་གཟུགས་ཕུང་པོའི་སྐྱེས་བུ་གྲུ་ནང་ཞུགས། ། སྐྱེ་མཆེད་བདག་པོས་དབེན་པའི་གྲོང་སྟོང་དེར། ། རེག་ཡུལ་དབང་ཤེས་ཕན་ཚུན་མཛའ་བས་འཁྱུད། ། ཚོར་བ་རྣམ་གསུམ་མིག་ལ་ཉག་ཕྲན་ཟུག ། སྲེད་པ་ཆང་འཐུང་སྙིང་ལ་ཚིམ་མཐའ་མེད། ། ལེན་པ་སྤྲེའུས་ཤིང་ཐོག་ལེན་ཆས་པས། །
སྲིད་པའི་སྒོ་ངར་ཆུད་པར་མ་ཤེས་པར། ། སྐྱེ་བ་ཁྱེའུ་ཆུང་བཙའ་བའི་དུས་ལ་བབ། ། རིང་མིན་རྒ་བ་སྒུར་པོས་འཁར་བ་ཐོགས། ། ཤི་བ་ཐ་མའི་ཁྱོགས་ལ་ཞོན་མཐོང་ཚེ། ། རྣམ་ཤེས་སྐྲག་པས་གཞན་དུ་འཕྱན་པ་བཞིན། ། ཡང་ཡང་འཁོར་བའི་སྐྱེ་བ་ལུ་གུ་རྒྱུད། ། མཚོན་བྱེད་དེ་དེའི་གཟུགས་བརྙན་ཕྲེང་བ་ཡིས། ། ཀུན་ནས་བསྐོར་བའི་སྣ་ཚོགས་ལྟད་མོ་གང༌། ། ཉེར་མཐོང་འཁོར་བའི་རྒྱུ་འབྲས་སྐྱོ་བ་བསྐྱེད། ། དེ་ལྡོག་སྡུག་བསྔལ་འགོག་པའི་བདེན་པ་ཉིད། །
མཚོན་བྱེད་ཟླ་བའི་འཁོར་ལོར་སངས་རྒྱས་ཕྱག ། མཛུབ་རྩེས་སྟོན་པའི་ཚུལ་ཅན་དེ་ཉིད་ཀྱང༌། ། འཐོབ་བྱེད་རྒྱལ་བའི་བཀའ་ལ་རག་ལས་སྟོན། ། རྒྱུ་མེད་ཡིད་འོང་འབྲས་བུ་འབྱུང་འདོད་པ། ། མི་མེད་གྲོང་དུ་བོས་པའི་ལད་མོ་དང༌། ། མཚུངས་ཕྱིར་ལམ་གྱི་བདེན་པ་དགོས་སོ་ཞེས། ། མཚོན་བྱེད་བརྩམ་པར་བྱ་ཞིང་དབྱུང་བྱ་སོགས། ། དྲི་མེད་རྒྱལ་བའི་བཀས་མཚན་བཀོད་པ་འདིས། ། འཁོར་བའི་ཉེས་དམིགས་མྱང་འདས་ཕན་ཡོན་དག ། སྟོན་བྱེད་ཆོས་ཀྱི་ཕོ་ཉ་དམ་པའི་འཕྲིན། །
ཤོད་བཞིན་སྲིད་ལས་ངེས་འབྱུང་སྟོན་པར་བྱེད། ། འདི་བྲིས་དགེ་ཚོགས་བསྔོ་བའི་རྒྱང་གླུ་ཡིས། ། ལུས་ཅན་ཡིད་ཀྱི་རི་དྭགས་ཉེར་བཅིངས་ནས། ། ལྟར་སྣང་བདེ་བའི་སྨིག་རྒྱུར་མ་ཆགས་པར། ། བསླབ་གཞིའི་དགའ་ཚལ་འཇུག་པའི་རྒྱུར་གྱུར་ཅིག ། སྡུག་བསྔལ་བ་དང་ཀུན་འབྱུང་འགོག་ལམ་གྱི། ། བདེན་པའི་རྣམ་པ་ཤེས་བྱས་སྤངས་པ་དང༌། ། རེག་དང་བསྟེན་བྱར་བགྱིས་པ་མཐར་ཕྱིན་པའི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཅེས་གཙུག་ལག་ཁང་གི་སྒོ་ཁང་དུ་འདྲི་བར་འོས་པ་སྲིད་པའི་འཁོར་ལོ་ཆ་ལྔ་པའི་བཤད་པ་འཁོར་འདས་རྒྱུ་འབྲས་སྟོན་པའི་ཕོ་ཉ་ཞེས་བྱ་བ་འདི་ནི།
གསར་རྙིང་བརྡའི་སྲོལ་འཛིན་རྒྱལ་ལུས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝནྟུ།། །། ༄༅། །ཚེ་རིང་རྣམ་པ་དྲུག་དང་བཀྲ་ཤིས་རྟགས་བརྒྱད་ཀྱི་གཟུགས་བརྙན་རྣམ་པར་བཀོད་པ་ལ་ཉེ་བར་མཁོ་བའི་བཤད་པ་བཞུགས།། ༄༅། །སྭསྟི་བི་ཛ་ཡནྟུ། སྔོན་དུས་མ་ཧཱ་ཙི་ནའི་ཡུལ་གྲུ་ན། ། བསྐལ་པ་ཆགས་པའི་ཐོག་མར་བྱུང་བའི་བྲག ། མཐོ་མཛེས་དྲུང་གི་དབེན་གནས་ཉམས་དགའ་རུ། ། འཆི་མེད་མགོན་པོ་གྲུབ་པའི་དྲང་སྲོང་བྱུང༌། ། དེ་མཐུས་བྲག་རི་དེ་ཡི་འགྲམ་པ་ནས། ། རྒ་ཤི་མེད་པའི་བཅུད་ལེན་ཚེ་ཡི་ཆུ། །
རྟག་པར་བབ་ཅིང་མྱ་ངན་མེད་པའི་ཤིང༌། ། མེ་ཏོག་འབྲས་བུས་ལྕི་བ་ཞིག་ཀྱང་སྐྱེས། ། དྲང་སྲོང་དེ་ཡི་བྱམས་པའི་རྭ་བ་ན། ། ཟང་ཟིང་མི་འཇིགས་སྦྱིན་པའི་གཡབ་མོ་ཡིས། ། འཁོར་དུ་བོས་པའི་འདབ་ཆགས་སྤུ་སྡུག་དང༌། ། རི་དྭགས་རུ་རུ་གནས་པའང་ཚེ་རིང་གྱུར། ། དེ་དག་རྒ་ཤི་སྤངས་པའི་བདེ་བ་ལ། ། རེག་པ་གང་ཕྱིར་ཚེ་རིང་རྣམ་དྲུག་ཅེས། ། གྲགས་པའི་འཕྲིན་ཡིག་ཕྱོགས་ཀྱི་དགའ་མ་ཡི། ། མཁུར་ཚོས་རྣམ་པར་མཛེས་པའི་རྒྱན་དུ་བྱིན། །
དཔག་ཡས་བསོད་ནམས་མ་མས་བསྐྱེད་པའི་བུ། ། རྣམ་པ་ཐམས་ཅད་མཁྱེན་པའི་གཟུགས་སྐུ་ལ། ། རྫོགས་པར་མངའ་བའི་བཀྲ་ཤིས་རྟགས་བརྒྱད་ཀྱི། ། གཟུགས་བརྙན་དབང་གཞུ་གསར་པའི་ལང་ཚོ་ཅན། ། འདི་དག་གང་གི་ཁྱིམ་དུ་འདྲི་བྱེད་ན། ། འཆི་མེད་ཚེ་དང་ན་བ་མེད་པའི་བདེ། ། རྒ་དང་རྒུད་པ་མེད་པའི་ལང་ཚོ་སྟོབས། ། མི་ཟད་བསོད་ནམས་ཕུང་པོ་འཕེལ་བར་འགྱུར། ། ཕྱི་དང་ནང་གི་མཐུན་པ་མིན་པའི་ཕྱོགས། ། འཇོམས་པའི་གཉེན་པོ་མཆོག་ཀྱང་འདི་ཡིན་ཞེས། །
ཆོས་ཀུན་རྟེན་ཅིང་འབྲེལ་པར་འབྱུང་བའི་འཕྲུལ། ། ཤེས་ནས་སྨྲ་བ་མང་པོས་མཆིད་དུ་གླེང༌། ། དགེ་ལེགས་ཤིས་པའི་མཚན་རིས་མིག་གི་དཔྱིད། ། བཀོད་པའི་རྟེན་འབྱུང་དགེ་བས་མཁའ་མཉམ་གྱི། ། ལུས་ཅན་ཚེ་ཡི་ལྗོན་ཤིང་རྒྱས་པའི་ཁྲོད། ། སྡེ་བཞིའི་འབྲས་བུ་གཡུར་དུ་ཟ་བར་ཤོག ། དེ་དག་མི་སྲུན་སྤྱོད་པ་རིང་སྤངས་ནས། ། བྱམས་པའི་འཛུམ་མདངས་དཀར་པོས་བསུ་བཞིན་དུ། ། བདེ་དང་དགེ་བའི་བདུད་རྩི་རྟག་འཐུང་བའི། ། བཀྲ་ཤིས་དམ་པས་ས་སྟེངས་བརྒྱན་གྱུར་ཅིག །
དེ་ལྟར་གནས་ཁང་གང་དུ་བཀྲ་ཤིས་པའི་རྟེན་འབྲེལ་དུ་འདྲི་བར་འོས་པའི་ཚེ་རིང་རྣམ་པ་དྲུག་དང༌། བཀྲ་ཤིས་རྟགས་བརྒྱད་ཀྱི་གཟུགས་བརྙན་རྣམ་པར་བཀོད་པ་ལ་ཉེ་བར་མཁོ་བའི་བཤད་པ་ཚིགས་སུ་བཅད་པ་འདི་ཡང་སྒྲོ་བཏགས་སྨྲ་བ་བནྡེ་ཚུལ་ཁྲིམས་རིན་ཆེན་གྱིས། དཔལ་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པའོ།། །། སརྦ་མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
