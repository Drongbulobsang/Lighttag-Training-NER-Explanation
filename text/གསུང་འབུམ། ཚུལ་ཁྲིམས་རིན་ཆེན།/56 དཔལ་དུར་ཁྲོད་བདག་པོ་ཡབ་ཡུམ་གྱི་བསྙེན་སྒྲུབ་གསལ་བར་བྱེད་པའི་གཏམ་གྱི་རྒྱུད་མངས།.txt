གསུང་འབུམ། ཚུལ་ཁྲིམས་རིན་ཆེན།
པོད ༥༦
དཔལ་དུར་ཁྲོད་བདག་པོ་ཡབ་ཡུམ་གྱི་བསྙེན་སྒྲུབ་གསལ་བར་བྱེད་པའི་གཏམ་གྱི་རྒྱུད་མངས།
༼ཅ༽ ༄༅། །གཐསྱབིཎཿཤྲཱིཤྨཤནཱདྷིཔཏིཿཔིཏུརྨཏུརུཔསེབསཱདྷནཽབྷཱསྐརཥྱནཱམབིཛཧཱརཾ།།
༄༅། །དཔལ་དུར་ཁྲོད་བདག་པོ་ཡབ་ཡུམ་གྱི་བསྙེན་སྒྲུབ་གསལ་བར་བྱེད་པའི་གཏམ་གྱི་རྒྱུད་མངས་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། བླ་ན་མེད་པའི་གསང་གསུམ་ཡོན་ཏན་དཔལ། ། མི་ཟད་མཛོད་འཆང་ཆོས་ཀྱི་བཾཀྲ་ཤིཾས་དབྱངས། ། སྙན་པོས་འགྲོ་ལ་ལེགས་པའི་ལམ་ཆེན་སྟོན། ། ཕྲིན་ལས་ལྷུཾན་གྲུབཾ་བླ་མས་དགེ་ལེགས་སྩོལ། ། ཆུ་བདག་ངལ་བའི་སྡིག་དང་ས་འཛིན་དབང༌། ། བསྐྱོད་པའི་ཐུབ་ཆོད་ལས་འགའ་བརྩམས་མིན་པར། །
ལེགས་པའི་དཔལ་བསྐྱེད་གདམས་པའི་བཅུད་ཀྱིས་ལེན། ། དངོས་དང་བརྒྱུད་ནས་སྦྱིན་མཛད་ཀུན་ལ་བཏུད། ། བདེ་གཤེགས་ཡོངས་ཀྱི་མཁྱེན་བརྩེ་རྫུ་འཕྲུལ་སྟོབས། ། གར་གྱི་ཉམས་རྩལ་རྫོགས་པའི་ཀེང་རུས་སུ། ། མངོན་པར་བརྫུས་ནས་ལས་བཞི་ལྷུན་གྲུབ་ཀྱི། ། དཔལ་སྦྱིན་དུར་ཁྲོད་བདག་པོས་དགེ་ལ་སྦྱོར། ། གསང་རྒྱུད་སྤྲིན་གྱི་གདུང་སྐྱོབ་ལྷ་དང་མི། ། ཀུན་གྱི་བླ་ན་འཕྱོ་བའི་ཁོང་རུམ་ནས། ། བསམ་ཀུན་རྫོགས་མཛད་སྲུང་མའི་དབང་པོ་གང༌། ། བསྔགས་བརྗོད་ཚིག་གིས་དབྱར་སྐྱེས་རྔ་གསང་ལྡིར། །
གང་གི་ཐུགས་རྒྱུད་ལེགས་བསྐུལ་ཐུན་མོང་མཆོག ། ཟུང་གིས་བསྡུས་པའི་དངོས་གྲུབ་སྐྱེས་བཟང་གིས། ། རང་གཞན་ཡིད་ཀྱི་ཤིང་རྟ་འགེངས་པའི་ཐབས། ། བསྙེན་སྒྲུབ་བྱ་ཚུལ་གཏམ་གྱི་རྒྱུད་མངས་འཁྲོལ། ། དེ་ལ་འདིར་སྐབས་སུ་བབ་པའི་གླེང་བར་བྱ་བ་ཉིད་ནི། གངས་ལྡན་གྱི་རི་བོའི་ཕྲེང་བས་ཡོངས་སུ་བསྐོར་བའི་ཡུལ་གྲུ་ཆེན་པོ་འདི་ཉིད་དུ། བསྐལ་བཟང་རྣམ་འདྲེན་བཞི་པའི་ལུགས་བཟང་ཇི་སྙེད་པ་བགྱི་བ་རྣམ་པ་གསུམ་གྱི་སྒོ་ནས་གསལ་བར་བྱེད་པའི་སྒྲོན་མེ་དམ་པ་དཔལ་ས་སྐྱ་པ་ཆེན་པོ་ཞེས་ཡོངས་སུ་གྲགས་པ་དེ་ཉིད་ལ་གདམས་པའི་བཀའ་སྲོལ་བབ་ཅིང་ཐུགས་ཉམས་སུ་བསྟར་བའི་ཟབ་ཆོས་བཅོམ་ལྡན་འདས་འཁོར་ལོ་སྡོམ་པའི་བཀའ་སྲུང་ཐུན་མོང་མ་ཡིན་པ་དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་སྒོ་ནས་རང་དང་གཞན་གྱི་དོན་བསྒྲུབ་པ་ལ་གསུམ་སྟེ། བསྙེན་པ་དང༌། བསྒྲུབ་པ་དང༌། ལས་སྦྱོར་རོ། །
དང་པོ་བསྙེན་པ་ལའང་སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། ཐོག་མར་སྒྲུབ་པ་པོ་བདེ་ཀྱེ་ལ་སོགས་པའི་རྣལ་འབྱོར་བླ་མེད་ཀྱི་དཀྱིལ་འཁོར་དུ་དབང་བཞི་རྫོགས་པར་ཐོབ་ཅིང་དམ་ཚིག་དང་ལྡན་པ་སླར་ཡང་ཆོས་སྐྱོང་འདི་ཉིད་ཀྱི་བཀའ་ཡི་རྗེས་སུ་གནང་བ་མན་ངག་སྒྲུབ་སྐོར་དང་བཅས་པ་ལེགས་པར་ཐོབ་པས། གང་དུ་བསྒྲུབ་པའི་གནས་ནི། གཞུང་ལས། དུར་ཁྲོད་ཆེན་པོའི་གནས་དག་གམ། ། ལྷ་ཁང་ལ་སོགས་དབེན་གནས་སུ། ། ཞེས་གསུངས་པས། འདིར་ལས་དང་པོ་པའི་གནས་ནི་ཕྱི་མ་སྟེ། དེའང་བླ་མ་གོང་མ་ལ་སོགས་པས་བྱིན་གྱིས་བརླབས་ཤིང་རང་དབང་དུ་འདུ་ངེས་པ་དེ་ལ་ཕྱག་དར་ལ་སོགས་པས་ཡིད་འཇུག་པར་བྱས་ཏེ།
དེར་རང་ཉིད་ཁ་ནུབ་ཏུ་ཕྱོགས་པའི་གདན་བཤམ་འོང་བར་བྱས་པའི་མདུན་དུ། མཎྜལ་མདའ་གང་གི་ཚད་ཙམ་ཡོད་པ་ལ་ཞལ་བ་ཁོད་སྙོམས་པར་བྱས། དེའི་དབུས་སུ་ཡིག་རྙིང་ཕལ་ཆེར་ལས་གྲུ་གསུམ་བྲུ་བ་སོགས་བཤད་ཀྱང་ཕྱག་ལེན་བདེ་བའི་ཆེད་དུ་དབུས་ནས་མཐོ་ཚད་ཙམ་གྱིས་ཟླུམ་པོར་བསྐོར་བའི་ནང་དུ་རྡུལ་ཚོན་དཀར་པོ་ལ་སོགས་པས་དུང་དཀར་དང་འགྲོན་བུ་ཁ་སྤྲོད་ཀྱི་རྣམ་པ་ལེགས་པར་བྲིས་པའི་སྟེང་དུ་འབྲས་སམ་ནས་ཀྱི་ཚོམ་བུ་དབུས་སུ་གཅིག་དང༌། ཕྱིའི་ཕྱོགས་མཚམས་བརྒྱད་དུ་རེ་རེ་སྟེ་ཚོམ་བུ་དགུ་བཀོད་ལ། ཚོམ་བུ་དབུས་མའི་སྟེང་དུ་མཆོག་རྐང་ངམ་མཆོག་ཕུར་ཞེས་བྱ་བ་མི་རྐང་གི་ཁྲིའུ་འམ། ཐོད་སྐམ་སྒལ་ཚིགས་དང་བཅས་པའི་རྣམ་པ་ཤིང་ལས་བྱས་པ་ལ་དཀར་རྩིས་བྱུགས་པ་གསུམ་བཅིངས་པའི་ཁྲིའུ་བྱས། དེའང་མ་འབྱོར་ན་མན་འཇི་བཞག་པས་ཀྱང་རུང༌། དེའི་ཁར་ཀ་པཱ་ལ་དུམ་བུ་གཅིག་པའི་ནང་ཐམས་ཅད་མར་གྱིས་ཁྱབ་པར་བསྐུས་ལ་བཞག དེའི་ནང་དུ་དཔལ་བཤོས་ཞེས་པ་གཏོར་མ་སྟོད་ཟུར་གསུམ་ཧ་ཅང་མི་རྣོ་བ། སྨད་ཟླུམ་པོ་ཆང་བུ་བདུན་གྱེན་དུ་བསླང་སྟེ་སྦྱར་བ་ལ་མར་གྱིས་རྒྱན་བཏགས་པའམ།
ཡང་ན་སྤྱིར་འདི་དག་གི་རིགས་ལ་ཟླུམ་གཏོར་བྱ་བ་ས་པཎ་གྱི་དགོངས་པ་དང་མཐུན་པར་ངོར་ཆེན་རྡོ་རྗེ་འཆང་ཡང་དེ་བཞིན་བཞེད་དེ། དེ་དག་གང་ལ་མོས་པ་རེ་བཤམས་པའི་མཐར་མཛོ་དྲེལ་གྱི་ཤ་མ་གཏོགས་པ་གཙོ་བོར་རི་བོང་གི་ཤ་དང་གཞན་ཡང་ལུག་དང་གཡག་རྒོད་ལ་སོགས་པའི་ཤ་སྣ་གཙང་མ་དང༌། དཀར་གསུམ་མངར་གསུམ་དང༌། ཤིང་ཐོག་དང་འབྲུ་སྣ་དང་རིན་པོ་ཆེ་དང་དར་ཟབ་ལ་སོགས་པ་ཚོགས་ཚད་བསགས་ཏེ་ཕྱུར་བུར་དགང་ངོ༌། ། དེའི་ཁར་ནོར་བུ་གཉིས་ཞེས་པ་དུང་དཀར་དང་འགྲོན་བུ་བུ་མ་ཆེ་བ་གཉིས་དང་ཡབ་ཡུམ་གྱི་སྐུ་བརྙན་ཇི་སྐད་བཤད་པའི་མཚན་ཉིད་ཅན་གྱི་གསང་བའི་རྟེན་གཞག་པར་བྱ་སྟེ། དེ་ཡང་ཇི་ལྟར་བྱ་བའི་ཚུལ་ནི། ཡར་ངོ་སྐར་མ་རྒྱལ་ལ་ནི། ། སྔ་དྲོའི་དུས་སུ་བརྩམ་པར་བྱ། ། ཞེས་པས་ནམ་བྱ་བའི་དུས་བསྟན། རབ་ནི་རིན་ཆེན་ལྔ་ལས་བྱ། །
འབྲིང་ནི་བ་སོ་རུས་པ་ལས། ། ཐ་མ་ས་ལ་རིན་ཆེན་བརྡར། ། ཞེས་པས་གང་ལ་བྱ་བའི་རྒྱུ་བསྟན། ཞལ་གཅིག་ཕྱག་གཉིས་སྐུ་མདོག་དཀར། ། ཞེས་པ་ནས། བརྐྱང་བསྐུམ་གར་གྱི་ལེགས་པར་གནས། ། ཞེས་པའི་བར་གྱིས་རྣམ་པ་ཇི་ལྟར་བྱ་བའི་ཚུལ་རྣམས་བསྟན་པས། དང་པོ་ནི། ལྷ་བཟོ་བ་དབང་ཐོབ་ཅིང་དམ་ཚིག་དང་སྡོམ་པར་ལྡན་པའམ། དེ་མ་བྱུང་ནའང་བྲི་བའི་ཡུན་དེར་གསོ་སྦྱོང་སོགས་ལ་གནས་པས་བྱ་སྟེ།
སྐུ་མདོག་ལ་སོགས་པ་ནི་གཞུང་ངམ་མངོན་རྟོགས་ནས་འབྱུང་བ་ལྟར་བཞེངས་གྲུབ་པ་དང༌། ཡང་ཇི་སྐད་དུ། དར་དཀར་དག་ལ་སྔགས་བྲིས་ལ། ། བུད་མེད་མ་རེག་གསེར་དུམ་གཉིས། ། དེ་ཡི་ཐུགས་ཀར་གཞུག་པར་བྱ། ། ཞེས་པའི་སྔགས་ནི། ཨོཾ་གྷྲྀ་ཧ་རཱ་ཛ་སོགས་ཀྱི་སྙིང་པོ་སྟེ། གསེར་ལ་སོགས་པས་ཡི་གེ་དབུ་ཅན་དུ་བྲིས་པ་ནང་དུ་བསྟན་ལ་དབུ་ནས་དྲིལ་བ་གཉིས་མགོ་གཤམ་མ་ལོག་པར་དེ་དང་མཉམ་དུ་གསེར་དུམ་རེ་ལ་ན་བཟའ་སེར་པོས་གཡོགས་ལ་སྐུ་བརྙན་དེ་གཉིས་ཀྱི་ཐུགས་ཀར་གཞུག་གོ ། སླར་ཡང་རྟེན་གྱི་སྐུ་སྦ་བའི་མན་ངག་ལས་འབྱུང་བའི་འཁོར་ལོ་ཡང་གཞུག་པར་བྱ་སྟེ། དེ་ནི་རས་སམ་དར་དཀར་ལ་དྲི་བཟང་ངམ།
དེ་དང་མཚལ་བསྲེས་པ་ལ་སོགས་པས་འཁོར་ལོ་རྩིབས་བརྒྱད་པ་མུ་ཁྱུད་དང་བཅས་པ་བྲི། དེའི་དབུས་སུ་ཨོཾ། རྩིབས་བརྒྱད་ལ་རིན་པོ་ཆེ་བརྒྱད་བྲི། མུ་ཁྱུད་ལ། ཨོཾ་གྷྲྀ་ཧ་རཱ་ཛ་གྷྲྀ་ཧ་རཱ་ཛ་ཀུ་མ་ཀུ་མ་ཁུམ་ཐིས་རཏྣ་གྷྲྀ་རྩི་མ་མི་སེམས་སྒུལ་སྒུལ་སྭཱ་ཧཱ། ཞེས་པས་གཡས་སྐོར་དུ་འཁོར་བར་བཀོད་པའི་འཁོར་ལོ་དེ་ཡབ་ཡུམ་གྱི་ལྟོ་བར་གཞུག་གོ ། དེ་ལྟར་བྱས་པའི་སྐུ་རྟེན་དེ་ལ་སྦྱང་ཁྲུས་དང་རབ་གནས་རྒྱས་བསྡུས་ཇི་ལྟར་རིགས་པར་བྱས་ལ་སྔར་གྱི་ཐོད་པའི་ཁར་མན་འཇི་ལ་སོགས་པའི་སྟེགས་ལ་བརྟེན་ནས་བཞུགས་སུ་གསོལ། དེའི་སྟེང་དུ་དར་དཀར་གྱི་གདུགས་དབུབ། དེ་བཞིན་དུ་ནང་གི་རྟེན་ནི་འབྲུ་སྣ་ཚོགས་ལ་རིན་པོ་ཆེ་བརྡར་བ་ལས་བྱས་པ་དང༌། ཕྱིའི་རྟེན་ནི་དུར་ཁྲོད་རོ་རས་ཀྱི་གཞི་ལ་བྲིས་པའི་སྐུ་གཉིས་ཀྱང་བྱས་ཏེ།
དེ་གཉིས་དཀྱིལ་འཁོར་གྱི་སྟེང་ལ་སོགས་པར་ཅི་བདེར་བཀྲམ། མཎྜལ་གྱི་མདུན་ནས་བརྩམས་ཏེ་ཆུ་གཉིས་ཉེར་སྤྱོད་གཡས་སྐོར་གྱི་རིམ་པས་བཤམས། དབང་ལྡན་ནས་མེའི་བར་དུ་ཡི་དམ་ཆོས་སྐྱོང་མཁའ་འགྲོ་སྤྱི་གཏོར་རྣམས་བཤམས་པའི་མདུན་དུ་འདི་ཉིད་ཀྱི་རྒྱུན་གཏོར་འབུལ་རྒྱུ་ཡང་སྔར་དང་འདྲ་བར་བྱས་པ་ཐོད་པའི་མདུན་ཐད་དུ་འོང་བར་བྱའོ། ། རང་གི་མདུན་དུ་རྡོ་རྗེ་དྲིལ་བུ་ནང་མཆོད་ཌཱ་མ་རུ་མེ་ཏོག་རྣམས་ཀྱང་བཤམ་མོ། ། གཉིས་པ་དངོས་གཞི་ལ། མཚམས་གཅོད་གཏོར་མ་གཏོང་བ། ཡོ་བྱད་བྱིན་གྱིས་བརླབ་པ། བདག་གི་རྣལ་འབྱོར་བྱ་བ། མདུན་བསྐྱེད་མཆོད་གཏོར་འབུལ་བ། བཟླས་པས་ཐུགས་རྒྱུད་བསྐུལ་བ།
རྗེས་ཀྱི་བྱ་བའི་རིམ་པ་དང་དྲུག་ལས། དང་པོ་མཚམས་གཅོད་གཏོར་མ་གཏོང་བ་ནི། གཞུང་ལས་དེ་ནས་མཚམས་བཅད་ཅེས་པའི་དོན་ནི། ཕྱི་མཚམས་ནང་མཚམས་བཅད་པ་སྟེ་མཚམས་གཡོག་པ་སོགས་དགོས་ངེས་པ་ལྔའམ་བདུན་ཙམ་ལས་མང་བ་མཚམས་འོག་ཏུ་མི་འཇུག་པ་དང༌། གལ་ཏེ་འཇུག་དགོས་ཀྱི་དོགས་པ་ཡོད་པ་དང་ཡོ་བྱད་གསར་དུ་ལེན་དགོས་པ་སོགས་ཀྱང་དམིགས་འོག་ཏུ་ཆུད་ངེས་པར་བྱ། ཁྱད་པར་དུ་སྒྲུབ་ཁང་ན་བུད་མེད་མི་གཏོང་བ་དམ་ཚིག་ཡིན་པས་ཤིན་ཏུ་གཅེས། ཕྱི་མིས་མི་འཇུག་པའི་ཆེད་དུ་སྒོ་རྩར་ཐོ་བརྟན་པར་བརྩིགས། རང་ཉིད་སྟན་བདེ་བ་ལ་འདུག་སྟེ་ལྷག་པའི་ལྷའི་ང་རྒྱལ་བརྟན་པོ་དང་ལྡན་པས་རང་གི་མདུན་གྱི་ནམ་མཁར་བླ་མ་ཡི་དམ་སངས་རྒྱས་བྱང་སེམས་བསམ་གྱིས་མི་ཁྱབ་པས་གང་བར་དམིགས་ལ། དེ་དག་བདེན་པའི་དཔང་པོར་བཞུགས་བཞིན་པའི་སྤྱན་སྔར་བདེ་མཆོག་ལ་སོགས་པའི་ཡི་དམ་གང་ལ་བྱེད་པ་དེའི་དཀྱིལ་ཆོག་ནས་འབྱུང་བ་ལྟར། སྔོན་འགྲོ་བསང་སྦྱངས་ནས་བརྩམ་སྟེ་ཡིད་ལ་འདོད་པ་ཀུན་གྲུབ་ཤོག་གི་བར་བརྗོད་པའི་མཐར།
དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་མཆོག་དང་ཐུན་མོང་གི་དངོས་གྲུབ་བསྒྲུབ་པའི་ཆེད་དུ་བསྙེན་སྒྲུབ་ཚུལ་བཞིན་དུ་བགྱིད་པར་འཚལ་ན་སྲུང་མའི་དབང་པོ་ཁྱེད་རྣམས་ཀྱིས་བསྙེན་སྒྲུབ་ཀྱི་བྱ་བ་མཐར་མ་ཕྱིན་གྱི་བར་གྱི་བར་དུ་གཅོད་པ་ཐམས་ཅད་བསྲུང་བ་དང༌། དེ་ནས་ཀྱང་བྱང་ཆུབ་མ་ཐོབ་ཀྱི་བར་གྱི་བར་ཆད་ཐམས་ཅད་བསྲུང་བ་དང་སྟོང་གྲོགས་མཛོད་ཅིག་ཅེས་པས་ཕྲིན་ལས་གཞོལ་བའི་མཐར་མུཿཞེས་པ་དང༌། ལག་པ་གཡས་རྡོ་རྗེ་དང་བཅས་ཏེ་ས་ལ་རེག་པས་གཏོར་མགྲོན་རྣམས་སྒྲུབ་ཁང་གི་ཕྱི་རོལ་དུ་གཤེགས་པར་བསམ། རང་གི་སྙིང་གའི་ས་བོན་གྱི་འོད་ཀྱིས་གཏོར་མགྲོན་གྱི་ཕྱི་འབྲང་གི་བགེགས་རྣམས་རིང་དུ་བསྐྲད་པར་བསམས་ལ། ངག་ཏུ་གང་དག་ནག་པོའི་ཕྱོགས་ལ་མངོན་པར་དགའ་བའི་སོགས་བརྗོད་ཅིང༌། གུ་གུལ་གྱི་དུད་པས་བདུག རྡོ་རྗེ་གསོར་ལ་དྲིལ་བུ་དྲག་ཏུ་དཀྲོལ་བ་དང་བཅས་པས་རྩ་བའི་སྔགས་བརྗོད་ལ་གཏོར་མ་ས་གཙང་སར་དོར་རོ། ། གཉིས་པ་ཡོ་བྱད་བྱིན་གྱིས་བརླབས་པ་ནི། ཡི་དམ་གྱི་དཀྱིལ་ཆོག་ནས་འབྱུང་བའི་གནས་དང་མཆོད་པའི་ཡོ་བྱད་བྱིན་གྱིས་བརླབས་པ་དང༌།
གྷ་ཎྜེ་ར་ཎི་རོལ་མོ་དང་བཅས་པ་ལན་གསུམ་གྱིས་བྱིན་དབབ་བོ། ། གསུམ་པ་བདག་གི་རྣལ་འབྱོར་ནི། གཞུང་ལས། སྔ་མའི་རྗེས་ཐོགས་དེ་མ་ཐག་པར། བཤགས་པ་དང༌། ཡན་ལག་བདུན་པས་ཚོགས་བསགས་ནས། ། སྙིང་རྗེ་ཚངས་པའི་གནས་བཞི་བསྒོམ། ། ཤཱུ་ནྱ་ཏཱ་ཡིས་སྟོང་པར་བསྒོམ། ། དེ་ནས་བདག་ཉིད་ཧཱུྃ་ལས་ནི། ། ཧེ་རུ་ཀ་བསམ་ཞེས་གསུངས་པས།
འདི་ཉིད་དུ་ཤིས་པའི་ཡི་དམ་ནི་འཁོར་ལོ་བདེ་མཆོག་གམ། ཀྱེ་རྡོ་རྗེ། ཡང་ན་ནཱ་རོ་མཁའ་སྤྱོད་དེ་དེ་གསུམ་པོ་གང་རུང་ཞིག་མཛད་པ་ཕྱག་ལེན་ཏེ། དེའི་ནང་ནས་ཀྱང་སྔོན་དུ་བསྙེན་པ་སོང་བ་ཞིག་ཅིས་ཀྱང་དགོས་ཤིང་དེ་དག་གང་ལྟར་ཡང་རུང༌། ཐོག་མར་འཁོར་བ་ལས་ཡིད་འབྱུང༌། དལ་འབྱོར་རྙེད་དཀའ་དང༌། འཆི་བ་མི་རྟག་པ། ལས་འབྲས་བླང་དོར་ལ་སོགས་པ་བསམ་པའི་སྒོ་ནས་ཚེ་འདིར་སྣང་གི་ཁེ་དང་གྲགས་འདོད་ཀྱི་རྟོག་པ་ཐམས་ཅད་ཐག་བསྲིང་བ་དང༌། ཚེ་རབས་ཐོག་མ་མེད་པ་ནས་ཕ་མར་གྱུར་པའི་སེམས་ཅན་ཐམས་ཅད་འཁོར་བའི་རྒྱ་མཚོ་ལས་བསྒྲལ་འདོད་ཀྱི་བློས་ཀུན་ནས་བསླང་སྟེ། སྐྱབས་འགྲོ་ནས་དཀྱིལ་འཁོར་བསྡུ་བ་ཡན་ཆད་ཀྱིས་བདག་གི་རྣལ་འབྱོར་རྫོགས་པར་བསྒོམ་མོ། །
བཞི་པ་མདུན་བསྐྱེད་མཆོད་གཏོར་འབུལ་བ་ནི། གཏོར་མ་རྣམས་ནང་མཆོད་ཆུ་ཆང་གིས་སྦྱངས་ཏེ། བསང་སྦྱངས་ནས་ཧ་ཧོཿཧྲཱིཿལན་གསུམ་བརྗོད་པའི་བར་གྱིས་གཏོར་མ་བདུད་རྩི་ལྟར་བྱིན་གྱིས་བརླབས་ལ། ཐོག་མར་ཡི་དམ་ལ་རང་རང་གི་གཏོར་ཆོག་གིས་གཏོར་མ་དབུལ། དགོངས་ཐུན་ལྟ་བུ་ལ་གུར་ཞལ་ལས་མགོན་སོགས་ཆོས་སྐྱོང་གཞན་རྣམས་ལ་འབུལ་ནའང༌། འདས་གཏོར་ཐམས་ཅད་སྡེབས་གཅིག་ཏུ་སྐབས་འདིར་ཕུལ་ན་བདེ་བར་མཐོང༌། དེ་རྣམས་ཀྱི་སྐབས་སུ་ཡང་སྒྲུབ་པ་འདི་ལ་བར་ཆད་མི་འབྱུང་བའི་གསོལ་གདབ་དང་ཕྲིན་ལས་ཞུ། དེ་ནས་སྒོས་ཀྱི་ཆོས་སྐྱོང་བསྐྱེད་ཅིང་མཆོད་གཏོར་འབུལ་བ་ལ་སོགས་པ་ནི། ཇི་སྐད་དུ། རྒྱུད་གཞུང་ལས།
ཡབ་ཡུམ་མདུན་དུ་བསྐྱེད་བྱས་ཏེ། ། མཆོད་བསྟོད་གཏོར་མས་མཉེས་བྱས་ལ། ། གསང་བའི་སྙིང་པོ་འབུམ་དུ་བཟླས། ། ཞེས་པའི་དོན་ནི། དབུས་ཀྱི་རྟེན་གཏོར་ལ་དམིགས་ཏེ་རྡོ་རྗེའི་རྩེས་ནང་མཆོད་ནས་འཐོར་བ་དང་བཅས་པས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ་ཞེས་པས་བགེགས་བསངས་ལ། ལག་པ་གཡས་གཡོན་གཉིས་ཀ་བྱ་ཁྱུང་གི་ཕྱག་རྒྱ་རྣམས་བསྟན་ཏེ། ཨོཾ་སྟོང་པ་ཉིད་དུ་བསམ། ཨཱཿཐོད་པ་དཀར་པོ་ཡངས་ཤིང་རྒྱ་ཆེ་བ། ཧཱུྃ་དགྲ་བགེགས་ཀྱི་ཤ་ཁྲག་དང་ཤ་ལྔ་བདུད་རྩི་ལྔ།
ཧོཿཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་མོས་ལ། སླར་ཡང་ཧ་ཧོཿཧྲཱི་ལན་གསུམ་བརྗོད་པས་བྱིན་རླབས་ནས་ནོར་བུ་གཉིས་དང་སྐུ་ལ་དམིགས་ཏེ། ངག་ཏུ། ཨོཾ་སྭ་བྷཱ་ཝ་སོགས་ཀྱིས་སྟོང་པར་བསྒོམ། སྟོང་པའི་ངང་ལས་གཏོར་མའི་སྟེང་གི་ནམ་མཁར་ཧཱུྃ་ཡིག་ལས་ཨེ་ཆད་པས་ནམ་མཁའ་ཡཾ་ལས་རླུང་གི་དཀྱིལ་འཁོར། ར་ལས་རཀྟའི་རྒྱ་མཚོ། སུཾ་ལས་ཞིང་ཆེན་གྱི་ས་གཞི། ཀེཾ་ལས་ཀེང་རུས་ཀྱི་རི་རབ། རཾ་ལས་ཉི་མའི་དཀྱིལ་འཁོར། སུཾ་ལས་ཐོད་པའི་མཁར་གྱི་གཞལ་ཡས་ཁང་མི་མགོ་སྐམ་པོ་ལས་གྲུབ་པ་གྲུ་བཞི་པ།
མི་རུས་ཀྱི་རྐང་དང་རྩིབ་རུས་སྣ་ཚོགས་ཀྱིས་སྟེང་ཐོག་ཕུབས་པ། ཐོད་སྐམ་གྱི་མདའ་ཡབ་དང་པུ་ཤུས་བརྒྱན་ཅིང་རྒྱུ་རློན་གྱི་དྲྭ་བ་དང་དྲྭ་བ་ཕྱེད་པ་འཕྱང་བ། འོག་ཏུ་རུས་པ་དང་ཤ་ཁྲག་སྣ་ཚོགས་གཅལ་དུ་བཀྲམ་པ། དེའི་ནང་དུ་པཾ་པདྨ་མཎྜ་ལ་ཧཱུྃ་གི་པདྨའི་གདན་སོགས་ནས་ཆོམ་རྐུན་ཐམས་ཅད་བཅིང་བའི་ཕྲིན་ལས་མཛད་དུ་གསོལ་ཞེས་པས་ཕྲིན་ལས་བཅོལ་བའི་བར་ཡར་ལུང་པའམ་རྗེ་སངས་རྒྱས་རིན་ཆེན་ལ་སོགས་པའི་གཏོར་ཆོག་ལྟར་བསྐྱེད་ཅིང་སྐུ་གསུང་ཐུགས་བྱིན་གྱིས་བརླབ་པ། དགུག་གཞུག་བྱ་བ་གདན་དང་མཆོད་པ་འབུལ་བ་དབང་བསྐུར་རྒྱས་གདབ་མཆོད་བསྟོད་དམ་བཞག་རྣམས་དཀྱུས་ལྟར་བྱས་ཏེ་རྟེན་གཏོར་ནི་བསྙེན་པ་ནམ་གྲོལ་གྱི་བར་དུ་འབུལ་བ་མེད་ལ་མདུན་གྱི་རྒྱུན་གཏོར་ནི་གོང་གི་ཡི་དམ་སོགས་ཀྱི་སྐབས་སུ་བྱིན་རླབས་རྒྱས་པར་བྱས་པ་དེ་ཉིད་སླར་ཡང་འདི་ཉིད་ནས་འབྱུང་བའི་བྱིན་རླབས་མདོར་བསྡུས་པ་གོང་བཞིན་གྱི་བྱིན་གྱིས་བརླབས་ནས་ལྗགས་རྡོ་རྗེའི་སྦུ་གུས་གཏོར་མ་ལ་ཟུག་སྟེ་གསོལ་བར་མོས་ལ། སྔགས་ཀྱི་རྗེས་སུ། ཤྲཱི་ཤྨ་ཤ་ན་ཨ་དྷི་པ་ཏི་པི་ཤཱ་ཙི་བ་ལིནྟ་ཁ་ཁ་ཁཱ་ཧི་ཁཱ་ཧི་ཞེས་བཏགས་པ་ལན་གསུམ་མམ་བདུན་གྱིས་ཕུལ་བས་དགྱེས་པར་བསམ་མོ། ། ཨརྒྷཾ་ལ་སོགས་པའི་ཕྱི་མཆོད་དང༌། གཡོན་པའི་མཐེབ་སྲིན་གྱི་ཐོར་མས་ནང་མཆོད་ནས་འཐོར་ཞིང༌། སྙིང་པོའི་མཐར་འབྲུ་གསུམ་བཏགས་པས་ནང་མཆོད་ཕུལ་ལ་དཔལ་དུར་ཁྲོད་ཀྱི་བདག་པོ་འཁོར་དང་བཅས་པ་སོགས་ཀྱིས་ཕྲིན་ལས་བཅོལ།
ཧཱུྃ་རྒྱལ་བའི་ཐུགས་ཀྱི་ཕྲིན་ལས་ནས། ཕྲིན་ལས་གང་བཅོལ་འགྲུབ་པར་མཛོད། ། ཅེས་པའི་བར་གྱིས་བསྟོད་དོ། ། ལྔ་པ་བཟླས་པས་ཐུགས་རྒྱུད་བསྐུལ་བ་ནི། རང་ཉིད་ཡི་དམ་དུ་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པ་མདུན་གྱི་ཆོས་སྐྱོང་ཡབ་ཡུམ་ལ་ཕོག ཐུགས་རྒྱུད་བསྐུལ། ཡབ་ཡུམ་གྱི་ཐུགས་ཀར་ཉི་མ་ལ་གནས་པའི་ཧཱུྃ་དང་ཨཾ་ལ་སྔགས་ཀྱིས་བསྐོར་བ་ལས་འོད་ཟེར་འཕྲོས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་བཀུག་ནས་བདག་ལ་སྩོལ་ཞིང༌། ཆོམ་རྐུན་ལ་སོགས་པའི་གདོན་དང་ལོག་འདྲེན་ཐམས་ཅད་ཚར་བཅད་པར་བསམས་ལ་ཐོག་མར་ཡི་དམ་གྱི་སྙིང་པོ་བརྒྱ་ཕྲག་ཙམ་གྱིས་ཐོག་དྲངས་ཏེ་འདི་ཉིད་ཀྱི་གསང་སྔགས་ནི། ཨོཾ་གྷྲྀ་རཱ་ཛ་གྲྀ་རཱ་ཛ་ཀུ་མ་ཀུ་མ་ཁུམ་ཐིས་སྭཱ་ཧཱ།
ཞེས་བཟླ་བ་ནི་བསྙེན་པའི་དངོས་གཞི་སྟེ་རང་ཉིད་ཡི་དམ་ལྷའི་ང་རྒྱལ་བརྟན་པོ་དང་ལྡན་པའི་སྒོ་ནས། མི་ཚིག་གི་བར་མ་ཆོད་པའི་སྨྲ་བཅད་དམ་པོས་སྔགས་དག་པར་བཟླ་བ་དང༌། གོང་དུ་བསྟན་པ་ལྟར་ཐུགས་རྒྱུད་བསྐུལ་བའི་དམིགས་པ་དང་མ་བྲལ་བར་བྱ་སྟེ། མདོར་ན་སྒོ་གསུམ་ཐ་མལ་གྱི་དབང་དུ་སྐད་ཅིག་ཀྱང་མ་སོང་བའི་ངང་ནས་བཟླས་ན་ཇི་སྐད་བཤད་པའི་ཕན་ཡོན་རྣམས་འབྱུང་བ་ནི་ངེས་པ་སྟེ། སཾ་པུ་ཊ་ལས། མཉམ་གཞག་བཟླས་དང་བསྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་དང༌། རྡོ་རྗེ་གུར་ལས། མཁའ་འགྲོ་མ་དང་རང་བཙུན་མོ། །
མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། ། མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གསུངས་ལ། གཞན་དུ་ན། ད་ལན་བདག་གིས་སྒྲུབ་པ་འདི་བསྒྲུབས་ནའང་འགྲུབ་བམ་མི་འགྲུབ། བར་ཆད་འབྱུང་ངམ་མི་འབྱུང༌།
དགེའམ་མི་དགེ་སྙམ་པའི་ཐེ་ཚོམ་དང་རྟོག་ངན་ཐམས་ཅད་རྒྱངས་བསྲིངས་ཏེ་སེམས་རྩེ་གཅིག་པ་ཉིད་དུ་བྱ་དགོས་ཀྱི། དེ་ལྟར་མ་ཡིན་ན་ཡུན་ཇི་ཙམ་རིང་ཡང་ཕན་པ་ཆུང་སྟེ། སྤྱོད་འཇུག་གི་བསམ་གཏན་ལེའུར། བཟླས་བརྗོད་དང་ནི་དཀའ་ཐུབ་ཀུན། ། ཡུན་རིང་དུས་སུ་སྤྱད་བྱས་ཀྱང༌། ། སེམས་གཞན་གཡེང་བར་གྱུར་པ་ཡིས། ། དེ་ཉིད་རིག་པ་དོན་མེད་འགྱུར། ། ཞེས་བྱ་བ་ལ་སོགས་པ་མང་དུ་གསུངས་པས་སྤྱིར་ཡང་དགེ་སྦྱོར་ཐམས་ཅད་བྱས་ལོ་ཙམ་མིན་པར་གནད་དུ་ཁེལ་བ་གཙོ་ཆེའོ། ། དྲུག་པ་རྗེས་ཀྱི་བྱ་བའི་རིམ་པ་ནི། དེ་ནས་ཐུན་བསྡུ་བ་ན།
སླར་ཡང་ཨརྒྷཾ་ལ་སོགས་པའི་མཆོད་བསྟོད་གསོལ་གདབ་གོང་བཞིན་བྱས་པའི་མཐར། དགོངས་ཐུན་ལྟ་བུ་ལ་འཇིག་རྟེན་པར་གཏོགས་པའི་སྲུང་མ་གཞན་ལ་གཏོར་མ་འབུལ་དགོས་ཡོད་ན་འབུལ། མངའ་འགྲོ་སྤྱི་གཏོར་ནི་ཐུན་ཐམས་ཅད་ཀྱི་མཇུག་ཏུ་བྱུང་ན་ལེགས་གསུངས། དེ་རྗེས་རྡོ་རྗེའི་གླུ་བཀྲ་ཤིས་སྨོན་ལམ་རྣམས་བྱས་ལ། ཧེ་རུ་ཀའི་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། སྤྱི་དང་ཁྱད་པར་གྱི་རྟེན་རྣམས་ལ་བརྟེན་བཞུགས་དང་མེད་པ་རྣམས་ལ་ཨོཾ་ཁྱེད་ཀྱི་སེམས་ཅན་ལ་སོགས་པས་གཤེགས་གསོལ་བྱ། རང་གི་སྐྱེ་མཆེད་དང་སྐུ་གསུང་ཐུགས་ཀྱི་ལྷ་རྣམས་གསལ་གདབ་ཅིང་བསྔོ་བ་སྨོན་ལམ་བཀྲ་ཤིས་རྣམས་བྱ་སྟེ་དེ་ལྟར་ཐུན་གཅིག་གོ ། དེ་བཞིན་དུ་ཐུན་གཞན་རྣམས་ལ་མཆོད་པ་སྤོ་བ་དང༌། མདུན་གྱི་གཏོར་མ་ཆང་བུས་གསོས།
མཆོད་པ་བྱིན་རླབས་ནས་བརྩམས་ཏེ་བཀྲ་ཤིས་ཀྱི་བར་ལ་དགོངས་ཐུན་གྱི་བྱ་བ་ཆོས་སྐྱོང་གཞན་གྱི་གཏོར་བསྔོ་དོར་བ་མ་གཏོགས་གཞན་ཐམས་ཅད་སྔ་མ་དང་འདྲའོ། ། དེ་ཡང་ཐུན་བཞིར་བྱ་བའི་ངེས་པ་ནི། ས་ཆེན་གྱིས་ཐུན་བཞིར་བསྐྱེད་བསྟིམ་བྱ་ཞེས་གསུངས། གལ་ཏེ་མ་ལྕོགས་པ་དང་སྔགས་ཀྱི་གྲངས་མ་སོང་གིས་དོགས་ན་བསྙེན་པའི་སྐབས་འདིར་ཐུན་གསུམ་པ་ཉིད་བྱས་ཀྱང་ཆོག་གོ ། དེ་ལྟ་བུའི་རིམ་པས་ཞག་ཉི་ཤུ་རྩ་གཅིག་ལ་སོགས་པར་བསྒྲུབ་པར་བྱ་སྟེ་སྔགས་ཀྱི་གྲངས་ནི། རྒྱུད་གཞུང་དག་ལས། གསང་བའི་སྙིང་པོ་འབུམ་དུ་བཟླས། ། ཞེས་གསུངས་ཀྱང་རྟགས་ཐོན་པ་ཉིད་གཙོ་ཆེའོ། ། དེ་ཡང་ཇི་སྐད་དུ། མགོན་པོ་དངོས་སུ་བྱོན་གྱུར་ན། །
གང་འདོད་དངོས་གྲུབ་ཐམས་ཅད་འགྲུབ། ། ཅེས་བྱ་བ་ལ་སོགས་པ་འགྲུབ་པའི་རྟགས་རབ་འབྲིང་རྣམས་ནི་གཞུང་ཡི་གེ་རྙིང་པ་རྣམས་ལས་ཤེས་པར་བྱའོ། ། དེ་ཡང་རྨི་ཉམས་སོགས་སུ་དགེ་བའི་ལྟས་ཇི་སྐད་བསྟན་པ་རེ་བྱུང་ན་དངོས་གྲུབ་རབ་འབྲིང་གང་རུང་འགྲུབ་པར་ངེས་པས་ཞེན་པ་མེད་པའི་དགའ་བ་བསྒོམ་པ་དང་གཞན་ལ་མི་སྨྲ་བའི་གསང་བ་དམ་པར་བྱའོ། ། གལ་ཏེ་ཅུང་ཟད་ངན་པ་ཡང་འབྱུང་སྲིད་དེ། དེ་ཡང༌། ཉི་མ་ཐལ་དང་གོས་ནག་གྱོན། ། ཞེས་བྱ་བ་ལ་སོགས་པ་སྟེ། དེ་དག་བྱུང་ན་ཡང་བདེན་མེད་ཀྱི་སྦྱོང་བའི་རྒྱས་འདེབས་པ་དང་ཆོས་སྐྱོང་གི་བསྐང་བཤགས་སོགས་ལ་བརྩོན་པར་བྱའོ། ། དེ་ལྟ་བུའི་རིམ་པས་བསྙེན་པ་སོང་ནས་ནམ་ཞིག་གྲོལ་བའི་ཚེ་ན། རྟེན་གཏོར་ཆོས་སྐྱོང་ཡབ་ཡུམ་ལ་གཏང་རག་གི་ཚུལ་དུ་ཕུལ་བ་ས་གཙང་སར་གཏོང་བ་དང༌།
ནོར་བུ་གཉིས་དང་སྐུ་རྟེན་མཛོད་ཕུག་ལ་སོགས་པར་མིས་མི་མཐོང་བར་སྦ་བར་བྱ་སྟེ་དེ་དག་གིས་བསྙེན་པ་བསྟན་ཟིན་ཏོ། ། ད་ནི་གཉིས་པ་བསྒྲུབ་པ་བསྟན་པར་བྱ་སྟེ། དེ་ཡང་བསྙེན་པ་མཐར་ཕྱིན་པའི་གང་ཟག་གིས་འདིའི་བསྒྲུབ་པ་བྱ་བ་ལ། སྦྱོར་བ་དང་དངོས་གཞི་དང་རྗེས་གསུམ་མོ། ། དང་པོ་སྦྱོར་བ་ནི། འདིར་བསྙེན་པ་དང་མི་འདྲ་བའི་ཁྱད་པར་རྣམས་བརྗོད་ན་སྔར་གྱི་མཎྜལ་གྱི་སྟེང་དུ་ཟླུམ་སྐོར། དེའི་དབུས་སུ་གྲུ་གསུམ་རྩེ་མོ་ཕྱིར་བསྟན་པ་མཐོ་གང་གི་ཚད་དང་ལྡན་པར་བྲིས་པའི་ནང་དུ་གཞི་དམར་པོ་ལ་ཁྲག་མཚོའི་རི་མོ་དང༌། དབུས་སུ་དུང་འགྲོན་ཁ་སྤྲོད་བྲིས་པའི་སྟེང་ན་ནས་ཀྱི་ཚོམ་བུ་རྣམས་དགོད་པ་དང༌། གྲུ་གསུམ་གྱི་ཟུར་གསུམ་དུ་མཆོག་ཕུར་གྱི་རྐང་པ་གསུམ་བརྟན་པར་བཙུགས་པའི་ཁར་སྔར་གྱི་ཐོད་པ་བཞག་ལ། དེའི་ནང་དུ་སྔར་དང་འདྲ་བའི་གཏོར་མ་མར་ཁུས་སྦྲུས་པ་བཟང་བ་བཤམས།
དེའི་མཐའ་སྐོར་དུ་གོང་དུ་སྨོས་པའི་ཟས་དང་འབྲུ་དང་རིན་པོ་ཆེ་རྣམ་པ་སྣ་ཚོགས་དང༌། ཁྱད་པར་རང་གང་དགའ་བའི་ཁ་ཟས་ཀྱིས་ཕྱུར་བུར་བཀང་སྟེ་བཞག་གོ ། དཀྱིལ་འཁོར་གྱི་ཟུར་གསུམ་མདུན་དང་བཞི་ལ་འབུལ་གཏོར་ལག་པ་གཡོན་པའི་སྤར་རྗེས་དོད་པར་བྱས་པའི་ཆང་བུ་བདུན་རེ་གྱེན་དུ་བསླང་བ། དེ་ཡང་སྦོམ་ཕྲ་ཆེས་ན་འགྱེལ་བའི་ཉན་ཡོད་པས་སྦོམ་ཕྲ་ཆེར་མེད་པ་ལ་གཟེར་གྱིས་བསྡམས་པ་བཞི། ཕྱི་ནས་ཁ་གསོ་བའི་ཆང་བུ་དང་བཅས་པ་ཤོང་བའི་ཚད་ཀྱི་སྣོད་རྣམས་སུ་བཤམ་མོ། ། ཚོགས་ཀྱི་འཁོར་ལོ་བྱ་བར་བཤད་ཀྱང་ཇི་ལྟ་བ་བཞིན་འགྲིག་མི་ཐུབ་པས་དཔའ་བོའི་སྟོན་མོའམ་རྩཱ་རུའི་བཟའ་བ་ཙམ་གྲུབ་ན་ལེགས་གསུངས་པས། དེའི་ཡོ་བྱད་དང་སྔོན་འགྲོ་གཏོར་མའང་བཤམ། གཞན་སྒྲུབ་རྟེན་གཞུག་པ་དང་མཆོད་པ་བཤམ་ཚུལ་སོགས་ནི་བསྙེན་པའི་སྐབས་ཇི་ལྟ་བ་བཞིན་བྱའོ། ། གཉིས་པ་དངོས་གཞི་བསྒྲུབ་པ་ནི། སྔ་ཐུན་ནས་མགོ་བརྩམ་སྟེ་མཚམས་གཅོད་པ་ནས་བཀྲ་ཤིས་ཀྱི་བར་ལ་བསྙེན་པ་དང་འདྲ་བ་ལས།
ཁྱད་པར་འདིར་ནི་ཐུན་བཞིར་བྱ་བ་དང་གཏོར་མ་འབུལ་ཚེ་སྔ་ཐུན་ལ་མདུན་གྱི་གཏོར་མ་ཕུལ། དགོངས་ཐུན་ལ་གཡས་ཟུར་གྱི་གཏོར་མ། སྲོད་ཐུན་ལ་གཡོན་ཟུར་གྱི་གཏོར་མ། སང་གི་ཐོར་ཐུན་ལ་རྒྱབ་ཀྱི་གཏོར་མ་རྣམས་རིམ་པས་འབུལ་ལོ། ། སླར་ཡང་གཏོར་མ་ཐམས་ཅད་ལ་ཆང་བུ་བདུན་བདུན་གྱིས་ཁ་གསོ་བ་སོགས་བྱའོ། ། དབུས་ཀྱི་གཏོར་མ་ནི་བྱིན་བརླབ་བྱ་བ་ཙམ་མ་གཏོགས་སྒྲུབ་པ་མ་ཐོན་གྱི་བར་དུ་འབུལ་གསོ་བྱ་མི་དགོས། དེ་ལྟ་བུའི་རིམ་པས་ཞག་བདུན་གྱི་བར་དུ་སྒྲུབ་ཁང་དུ་བུད་མེད་དང་ཁྱི་དང་དམེ་ཅན་རྣམས་མི་གཏོང་བ་དང་བསྒྲུབ་རྫས་རྣམས་གཞན་གྱིས་མི་མཐོང་བར་བྱས་ལ་ཤིན་ཏུ་གསང་སྟེ་བསྒྲུབ་བོ། ། གསུམ་པ་རྗེས་ཀྱི་བྱ་བ་དངོས་གྲུབ་བླང་བ་ལ་སོགས་པ་ནི། ཞག་བརྒྱད་པའི་སྔ་དྲོའི་ཐུན་གཅིག་པོ་དེ་ལ་དབུས་ཀྱི་གཏོར་མའང་ཁ་གསོས་ཏེ་ཆོས་སྐྱོང་ཡབ་ཡུམ་ལ་འབུལ་ལོ། ། ཕུལ་གྲུབ་པའི་རྗེས་སུ་དབུས་ཀྱི་ཐོད་པའི་ནང་གི་རང་གང་དགའ་བའི་ཁ་ཟས་དེ་ཉིད།
ཆོས་སྐྱོང་ཡབ་ཡུམ་དགྱེས་བཞིན་པས་དངོས་གྲུབ་ཏུ་སྩལ་བར་བསམས་ལ་གཞན་ལ་མི་སྟེར་བར་རང་ཉིད་ཀྱིས་ལོངས་སྤྱད་པར་བྱ་སྟེ་དེ་ནི་དངོས་གྲུབ་བླང་བ་ཞེས་བྱའོ། ། འབུལ་གཏོར་བཞི་པོའང་དབུས་ཀྱི་དེ་དང་དུས་གཅིག་ཏུ་འབུལ་ལོ། ། ཡང་ཚོགས་སམ་ཙཱ་རུ་ལ་སོགས་པ་དང་འབྲེལ་ན་དེ་དག་གི་སྐབས་སུ་ཚོགས་མཆོད་ཀྱང་བྱས་ཏེ་ཚོགས་རྫས་རྣམས་དངོས་གྲུབ་ཀྱི་ཚུལ་དུ་ལོངས་སྤྱད་པར་བྱའོ། ། དེ་ནས་བདག་བསྐྱེད་ཀྱི་མཇུག་གི་བྱ་བ་རྣམས་དང་བཀྲ་ཤིས་རྒྱས་པས་མཐའ་བརྒྱན་པ་དང་བཅས་ཏེ་རྟེན་དེ་དག་རང་གི་མཆོད་ཁང་ལ་སོགས་པའི་ཕུག་ཏུ་གཞན་གྱིས་མི་མཐོང་བར་བྱས་ལ་བཞུགས་སུ་གསོལ་ཏེ་ཉ་སྟོང་ཚེས་བརྒྱད་ལ་སོགས་པའི་དུས་བཟང་རྣམས་ལ་མཆོད་གཏོར་བསྔོས་ལ་འདོད་པའི་དོན་ལ་གསོལ་བ་བཏབ་ན་རང་ལ་ཅི་ལྟར་འདོད་པའི་དངོས་གྲུབ་རྣམས་འབྱུང་སྟེ། ཇི་སྐད་དུ། སྒྲུབ་པ་ཐོན་ནས་བང་མཛོད་སྦས། ། དུས་བཟང་མཆོད་གཏོར་དབུལ་བར་བྱ། ། དངོས་གྲུབ་གང་འདོད་གསོལ་བ་གདབ། ། ཅེས་དང༌། སྐུ་དེ་བང་མཛོད་ཕུག་ཏུ་གཞུག །
དུས་བཟང་གསུམ་དུ་མཆོད་བྱ་སྟེ། ། གསོལ་བ་བཏབ་ལ་དངོས་གྲུབ་བླངས། ། ཐུན་མོང་རྫས་དང་ལོངས་སྤྱོད་འདུ། ། ཞེས་སོགས་གསུངས་ཏེ་དེ་དག་གིས་སྒྲུབ་པ་བསྟན་ཟིན་ཏོ། ། ད་ནི་གསུམ་པ་ལས་སྦྱོར་བསྟན་པར་བྱ་སྟེ། དེའང་རྒྱུད་གཞུང་དག་ལས། སྒྲུབ་པ་ཆེན་པོའི་རྟགས་ཐོན་ནས། ། ལས་ཚོགས་ཉི་ཤུ་རྩ་གཅིག་པོ། ། བསྒྲུབས་ན་གང་བསྒྲུབ་མྱུར་དུ་འགྲུབ། ། ཅེས་གསུངས་པས།
གོང་དུ་བསྟན་པའི་བསྙེན་སྒྲུབ་མཐར་ཕྱིན་པའི་སྒྲུབ་པ་པོས་འདིའི་རྒྱུད་གསང་བ་སྙིང་གི་འཁོར་ལོ་དང་བཻ་རོ་ཙ་ནའི་རྒྱ་གཞུང་དང་ས་སྐྱ་པ་ཆེན་པོས་མཛད་པ་རྣམས་གཙོ་བོར་སྨོས་པའི་བོད་གཞུང་དྲི་མ་མེད་པ་རྣམས་ནས་ཇི་སྐད་བསྟན་པའི་ལས་ཚོགས་རྣམས་བསྒྲུབས་ན་རང་གཞན་གྱི་དོན་མཐའ་དག་འགྲུབ་པ་ནི་མི་བསླུ་བ་སྟེ། དེ་ནི་སྨྲས་མ་ཐག་པའི་གཞུང་དེ་རྣམས་སུ་ཤིན་ཏུ་གསལ་བས་འདིར་རྒྱས་པར་སྤྲོ་བར་མི་བྱ་སྟེ། དེས་ལས་ཚོགས་མདོ་ཙམ་བསྟན་ཟིན་ཏོ། ། སླར་ཡང་སྨྲས་པ། དེ་ལྟའི་རྒྱུད་གཞུང་དཀའ་གནས་ནོར་བུའི་ཁམས། ། བརྒྱུད་པའི་ཞལ་ལུང་ཕ་ལམ་རྫས་སྦྱོར་གྱིས། ། དྲང་པོའི་མིག་ཕུག་ཚིག་གི་སྲད་བུ་ལ། ། ཚར་དུ་དངར་བ་བཟོད་པ་བླ་མའི་དྲིན། ། རྒྱུད་དང་རྒྱ་བོད་ཡོངས་སུ་གྲགས་པའི་གཞུང༌། ། འགལ་མེད་གོང་མའི་ཕྱག་ལེན་མིང་ཚིག་དང༌། །
ཡི་གེ་འདུས་པའི་གསལ་བྱེད་འདི་མཐོང་ཚེ། ། འཕྱང་མོ་ཉུག་པའི་བློ་དེ་ཡུལ་གཞན་བྲོས། ། བསྟན་འགྲོར་ཕན་པའི་སྐྱ་རེངས་སྔོན་འགྲོ་མས། ། ཤེས་རབ་ནམ་མཁའི་མཐོངས་ནས་བྱ་གྲུབ་ཀྱི། ། བསྟན་སྲུང་ཉིན་མོའི་མགོན་པོ་དགུག་ནུས་ན། ། དོན་གཞན་ཞར་ལས་འབྱུང་ངོ་སྙིང་གི་གྲོགས། ། འཕགས་བོད་གྲུབ་དབང་རིམ་པར་བྱོན་པའི་ཐུགས། ། སྙིང་རྗེས་ཡོངས་སུ་བསྒོས་ལས་སྐྱེས་པའི་བཅུད། ། གདམས་པའི་མཆོག་འདི་སྐལ་ལྡན་ཀུན་གྱི་ཡིད། ། རབ་དགའ་བསྐྱེད་ཕྱིར་དམ་པའི་མགྲིན་པར་ཡིབ། །
རྐང་དྲུག་འཕུར་ལྡིང་གསར་དུ་བསྒྱུར་བ་དང༌། ། མགྲིན་པའི་རྔ་ཆུང་བརྡུང་ལ་འདབ་གཤོག་དག ། ཡོངས་སུ་མ་རྫོགས་ནོངས་པ་འདབ་བརྒྱའི་ཁ། ། རྣམ་པར་རྒྱས་པ་གང་དེས་བཟོད་པར་རིག ། ལེགས་པའི་དགེ་ཚོགས་མ་ལུས་བསྡོམས་པའི་མཐུས། ། ཕན་བདེའི་འབྱུང་གནས་བསྟན་དང་བསྟན་འཛིན་བཅས། ། ཉི་འོད་བྲན་པའི་མཚམས་སྤྲིན་གཞོན་ནུ་བཞིན། ། ས་སྟེངས་སྣང་བས་ཁྱབ་པར་བརྟན་གྱུར་ཅིག ། གཞན་ཕན་བསམ་པས་ཀུན་བསླངས་ཚུལ་འདི་ལ། ། བརྩོན་ལྡན་སུ་ཞིག་རྫོགས་སངས་རྒྱས་ཡོན་ཏན། །
རྒྱ་མཚོ་བསྒྲུབ་ཕྱིར་ཡེ་ཤེས་སྤྱན་མངའ་བའི། ། དཔལ་ལྡན་དུར་ཁྲོད་བདག་པོས་སྐྱོངས་གྱུར་ཅིག ། དེ་ལྟར་དཔལ་དུར་ཁྲོད་བདག་པོ་ཡབ་ཡུམ་གྱི་བསྙེན་སྒྲུབ་གསལ་བར་བྱེད་པའི་གཏམ་གྱི་རྒྱུད་མངས་ཞེས་བྱ་བ་འདི་ནི། སྲུང་མའི་དབང་པོ་འདི་ཉིད་ཀྱི་རྣལ་འབྱོར་པ་དབུ་མཛད་སངས་རྒྱས་རྒྱ་མཚོ་དང་ཡེ་ཤེས་དཔལ་ལྡན་ཆོས་གྲོགས་ཟུང་གིས་སྔ་ཕྱིར་བསྐུལ་བའི་ངོར། རྗེ་ས་ཆེན་གྱི་ཡི་གེ་ལ་གཞི་བྱས། གསང་བ་སྙིང་གི་འཁོར་ལོའི་རྒྱུད་དང༌། བཻ་རོ་ཙ་ནས་མཛད་པའི་རྒྱ་གཞུང་དང༌། གཞན་ཡང་བླ་མ་ཕྱི་མ་རྣམས་ཀྱི་ཡིག་ཆ་གང་རྙེད་རྣམས་ལ་འདྲིས་པར་བལྟས་ཤིང༌། ཁྱད་པར་རིགས་བརྒྱའི་ཁྱབ་བདག་ཆེན་པོ་དཔལ་ལྡན་རྡོ་རྗེ་སེམས་དཔའ་དང་དབྱེར་མེད་པ་འཇམ་མགོན་བཀྲ་ཤིས་ལྷུན་གྲུབ་གྲགས་པ་རྒྱལ་མཚན་དཔལ་བཟང་པོ་ལ་སོགས་པའི་མཁས་ཤིང་གྲུབ་པ་དམ་པ་རྣམས་ཀྱི་ཞབས་ཀྱི་པདྨ་གཙུག་གི་རྒྱན་དུ་བསྟེན་ཅིང་མན་ངག་དང་ཕྱག་ལེན་གྱི་གསུང་སྒྲོས་དྲི་མ་མེད་པ་ཇི་ལྟར་ཐོས་པས་ལེགས་པར་བརྒྱན་ཏེ་བནྡེ་ཚུལ་ཁྲིམས་རིན་ཆེན་ཞེས་བགྱི་བས་ས་ཕོ་རྟའི་ལོར་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་རྣམ་པར་རྒྱལ་བར་གྱུར་ཅིག ། སརྦ་མངྒ་ལཾ་བྷ་ཝནྟུ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
