གསུང་འབུམ། ཚུལ་ཁྲིམས་རིན་ཆེན།
པོད ༩༠
བླ་མའི་རྣལ་འབྱོར་ཐུན་མོང་མ་ཡིན་པ་མཆོད་པའི་ཆོ་ག་དང་བཅས་པའི་ངག་འདོན་སྐལ་བ་བཟང་པོའི་མགུལ་རྒྱན།
༼ཇ༽ ༄༅། །དཔལ་རྡོ་རྗེ་འཇིགས་བྱེད་ཀྱི་བླ་མའི་རྣལ་འབྱོར་ཐུན་མོང་མ་ཡིན་པ་མཆོད་པའི་ཆོ་ག་དང་བཅས་པའི་ངག་འདོན་སྐལ་བ་བཟང་པོའི་མགུལ་རྒྱན་ཞེས་བྱ་བ་བཞུགས།། བླ་མ་ལྷག་པའི་ལྷར་བཅས་གཙུག་བསྟེན་ནས། ། སྐྱེ་བ་འདི་ནས་བྱང་ཆུབ་སྙིང་པོའི་བར། ། དགེ་ལེགས་འབྱུང་གནས་བླ་མའི་རྣལ་འབྱོར་གྱི། ། ངག་འདོན་སྐལ་བ་བཟང་པོའི་མགུལ་རྒྱན་བསྟར། ། འདིར་རྡོ་རྗེ་འཇིགས་བྱེད་ཀྱི་བསྐྱེད་རྫོགས་ཀྱི་རྣལ་འབྱོར་ཉམས་སུ་ལེན་པས་བླ་མའི་རྣལ་འབྱོར་ཐུན་མོང་མ་ཡིན་པ་ཁྲིད་གཞུང་གིས་དངོས་བསྟན་ཉམས་སུ་ལེན་པ། བླ་མའི་རྣལ་འབྱོར་རྐྱང་པ་བྱེད་ན་མཆོད་པ་བཤམ་འདོན་མ་བྱུང་ཡང་རུང་ལ། བླ་མ་མཆོད་པ་བྱེད་ན། མཎྜལ་དང་མཆོད་པ་རྣམས་སྤྱི་ལྟར་བཤམས་ལ།
གནས་ཁང་དང་མཆོད་པའི་ཡོ་བྱད་བྱིན་རླབས་དྷརྨ་ར་ཎི་ལན་གསུམ་བརྗོད་པའི་བར་དཀྱིལ་འཁོར་གྱི་ཆོ་ག་ནས་འབྱུང་བ་ལྟར་དང༌། སྐྱབས་འགྲོ་སེམས་བསྐྱེད་ཅི་ནུས་བྱ། དེ་ནས་མདུན་གྱི་མཎྜལ་ལ་དམིགས་ཏེ། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། ཆོས་རྣམས་རང་བཞིན་སྟོང་པའི་ངང༌། ། རིན་ཆེན་ལས་གྲུབ་སེང་གེའི་ཁྲི། ། སྣ་ཚོགས་པདྨ་ཉི་མའི་སྟེང༌། ། སྐྱབས་གནས་ཀུན་འདུས་འཁོར་ལོའི་མགོན། ། དྲིན་ཆེན་བླ་མ་ཆོས་ཀྱི་རྗེ། ། རྣམ་པ་རྡོ་རྗེ་འཇིགས་བྱེད་སྐུ། །
རྩ་ཞལ་མ་ཧེ་ཁྲོས་པ་སྟེ། ། ཞལ་དགུ་སུམ་ཅུ་རྩ་བཞིའི་ཕྱག ། བཅུ་དྲུག་ཞབས་ཀྱི་གཡས་རྣམས་བསྐུམ། ། གཡོན་བརྐྱང་རྣམ་པར་འགྱིང་བས་བཞུགས། ། ཆགས་ཅན་འདུལ་བའི་མཚན་མ་བསྒྲེང༌། ། ཁྲོ་བོའི་རྒྱན་གྱིས་རྣམ་པར་བརྒྱན། ། ཡེ་ཤེས་མེ་དཔུང་དབུས་ན་བཞུགས། ། གནས་གསུམ་ཡི་གེ་གསུམ་གྱིས་མཚན། ། ཕུང་པོ་དབྱིངས་བཅས་རྒྱལ་བ་དྲུག ། ཁམས་ལྔ་ཡུམ་དང་སྐྱེ་མཆེད་དྲུག །
ཡུལ་དྲུག་སེམས་དཔའ་སེམས་མ་དང༌། ། ཡན་ལག་ཚིགས་རྣམས་ཁྲོ་བོ་བཅུ། ། ཀུན་འདུས་བདག་ཉིད་དེ་མཐར་ཡང༌། ། བླ་མ་རྒྱལ་བ་སྲས་སློབ་དང༌། ། བསྟན་སྲུང་ནོར་ལྷས་བསྐོར་བར་གྱུར། ། ཐུགས་ཀའི་ས་བོན་འོད་ཟེར་གྱིས། ། བླ་མ་རྒྱལ་བ་སྲས་བཅས་ཚོགས། ། སྤྱན་དྲངས་དབྱེར་མེད་ཐིམ་པར་གྱུར། ། དེ་ལ་མོས་གུས་རྩེ་གཅིག་པས། ། གང་གི་དྲིན་གྱིས་བདེ་ཆེན་ཉིད། །
སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཉི་མའི་འོད་ཟེར་རབ་ཚ་ཡང༌། ། མེ་ཤེལ་མེད་པར་མེ་མི་འབྱུང༌། ། དེ་བཞིན་སངས་རྒྱས་བྱིན་རླབས་ཀྱང༌། །
བླ་མ་མེད་པར་འབྱུང་མི་འགྱུར། ། དེས་ན་ཁྱོད་ཉིད་མཉེས་པ་ཡིས། ། སངས་རྒྱས་ཐམས་ཅད་མཉེས་པར་འགྱུར། ། དཀོན་མཆོག་གསུམ་པོ་གཅིག་བསྡུས་པའི། ། བླ་མ་ཁྱོད་ལ་བདག་སྐྱབས་མཆི། ། སངས་རྒྱས་ཀུན་གྱི་ངོ་བོ་ཉིད། ། ཆོས་རྣམས་ཀུན་གྱི་རིན་ཆེན་གཏེར། ། དགེ་འདུན་ཐམས་ཅད་འདུས་པའི་སྐུ། ། དཔལ་ལྡན་བླ་མ་དེ་ལ་འདུད། ། ཁྱོད་ནི་གདུལ་བྱ་སྨིན་པའི་ཕྱིར། །
དེ་བཞིན་གཤེགས་པ་རྣམ་པ་ལྔ། ། ཁྱོད་ཀྱི་ཕུང་པོ་རྣམ་ལྔར་སྟོན། ། སྤྱན་སོགས་ཁྱོད་ཀྱི་འབྱུང་བ་བཞི། ། ས་ཡི་སྙིང་པོ་རྡོ་རྗེ་འཆང༌། ། ནམ་མཁའི་སྙིང་པོ་སྤྱན་རས་གཟིགས། ། འཇམ་དབྱངས་སྒྲིབ་པ་རྣམ་པར་སེལ། ། བྱམས་པ་ཀུན་ཏུ་བཟང་པོ་རྣམས། ། མགོན་པོ་ཁྱོད་ཀྱི་དབང་པོ་སོགས། ། གཤིན་རྗེའི་གཤེད་སོགས་ཁྲོ་བོ་བཅུ། ། དཔལ་ལྡན་ཁྱོད་ཀྱི་སྐུ་ཡི་ཆ། །
གཟུགས་སོགས་རྡོ་རྗེ་ལྷ་མོར་སྟོན། ། ཉོན་མོངས་ཡེ་ཤེས་གནས་གྱུར་པ། ། བདག་ཉིད་ཆེན་པོ་ཁྱོད་ཀྱིས་མཁྱེན། ། ཐམས་ཅད་སྤྲོ་བའི་ཕྲིན་ལས་ཀྱིས། ། རྫོགས་པའི་སངས་རྒྱས་ཐམས་ཅད་སྤྲུལ། ། གཅིག་ཏུ་བསྡུས་པའི་སྦྱོར་བ་ཡིས། ། སངས་རྒྱས་ཀུན་བདག་རྡོ་རྗེ་འཆང༌། ། བག་ཆགས་བཅས་པའི་སྒྲིབ་ཀུན་སྤངས། ། ཡོན་ཏན་ཐམས་ཅད་རབ་རྫོགས་པ། ། ཁྱོད་ཀྱི་ཕྲིན་ལས་ངོ་མཚར་རྨད། །
གང་གིས་གཡོ་མེད་ཁྱོད་བསྟེན་པ། ། དེ་ལ་དེ་མ་ཐག་བྱིན་རླབས། ། སྐད་ཅིག་གཅིག་གིས་རྫོགས་སངས་རྒྱས། ། ཡང་ན་ཕུན་ཚོགས་ཐམས་ཅད་འགྲུབ། ། དེས་ན་རྡོ་རྗེ་སློབ་དཔོན་མཆོག ། དངོས་པོ་ཀུན་གྱིས་དེ་ལ་འདུད། ། རྣམ་པ་ཀུན་ཏུ་བདག་སྐྱབས་མཆི། ། ཕྱི་ནང་གསང་བ་དེ་ཁོ་ན། ། ལུས་དང་ལོངས་སྤྱོད་འབྲེལ་པ་ཀུན། ། སྲོག་གི་བར་གྱིས་ཁྱོད་མཉེས་བགྱི། །
ཇི་སྲིད་རྣམ་པར་གྲོལ་བའི་ས། ། བདག་གཞན་ཀུན་གྱིས་མ་ཐོབ་བར། ། དེ་སྲིད་མཆོད་པ་མཆོག་གི་སྤྲིན། ། ཀུན་ཏུ་བཟང་པོའི་རྣམ་ཐར་ལས། ། ཆེས་ལྷག་གྱུར་པས་ཁྱོད་མཆོད་དོ། ། ཁྱོད་ནི་གང་ལ་མཉེས་གྱུར་པའི། ། ཕྲིན་ལས་དེ་ཉིད་སྒྲུབ་པར་ཤོག ། མི་མཉེས་བྱེད་པ་རྣམ་སྤངས་ཏེ། ། རྣམ་པ་ཀུན་ཏུ་ཁྱོད་བསྟེན་ནོ། ། ཁྱོད་ཀྱི་ཕྲིན་ལས་བསྒྲུབ་སླད་དུ། །
མགོན་པོ་གང་ལ་མཉེས་གྱུར་ན། ། གལ་ཏེ་བླ་ན་མེད་པ་ཡི། ། བྱང་ཆུབ་ཐོབ་ཀྱང་དེ་དོར་ཏེ། ། སྐྱེ་ཞིང་སྐྱེ་བ་ཐམས་ཅད་དུ། ། ཁྱོད་ཀྱི་ཕྲིན་ལས་བསྒྲུབ་པར་བགྱི། ། དགེ་བ་འདི་ཡིས་བདག་གཞན་ཀུན། ། ཁྱོད་མཉེས་བགྱིད་པའང་ཐོབ་པར་ཤོག ། ཅེས་དང་སྤྲོ་ན། སྐུ་ཡི་སྤྱོད་པ་རྣམ་དག་པ། ། སངས་རྒྱས་དགེས་པའི་ཚུལ་ཁྲིམས་ལྡན། །
གསུང་གི་ཕྲིན་ལས་ཕུན་སུམ་ཚོགས། ། ཤེས་བྱའི་དཀྱིལ་འཁོར་མ་ལུས་ཁྱབ། ། ཐུགས་ཀྱི་དགོངས་པ་རབ་ཟབ་པས། ། ཆོས་རྣམས་ཀུན་གྱི་དེ་ཉིད་མཁྱེན། ། མཁས་པ་ཐམས་ཅད་དགའ་མཛད་པའི། ། ཡོན་ཏན་རྒྱ་མཚོ་ཁྱོད་ལ་མངའ། ། སེམས་ཅན་ཐམས་ཅད་སྨིན་མཛད་པའི། ། ཕྲིན་ལས་མངའ་བ་ཆོས་ཀྱི་རྗེ། ། ཁྱོད་ལ་བསུ་བས་དཔལ་དུ་བྱེད། ། བསྟེན་པས་བློ་གྲོས་མཆོག་ཏུ་འགྱུར། །
བསྟེན་ན་འཇིགས་པ་མེད་པར་མཛད། ། བསྙེན་བཀུར་བགྱིས་པས་བདེ་བ་འབྱུང༌། ། དེ་འདྲའི་དཔལ་ལྡན་ཆོས་ཀྱི་རྗེ། ། བླ་མ་མཆོག་ལ་བདག་གསོལ་འདེབས། ། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་བྱའོ་ཞེས། ། སངས་རྒྱས་ཀུན་གྱིས་མཐུན་པར་གསུངས། ། དེ་བས་དངོས་པོ་ཐམས་ཅད་ཀྱིས། ། བླ་མ་མཉེས་པ་བྱེད་པར་ཤོག ། སྐྱེ་བ་འདི་དང་སྐྱེ་བ་གཞན། །
ཇི་སྲིད་སངས་རྒྱས་མ་ཐོབ་བར། ། དེ་སྲིད་བླ་མའི་ཞབས་དྲུང་དུ། ། འབྲལ་བ་མེད་པར་གནས་གྱུར་ཅིག ། མཆོད་པ་ཀུན་གྱིས་མཆོད་བྱེད་ཅིང༌། ། དམ་ཆོས་རྟག་ཏུ་མཉན་པ་དང༌། ། བཀའ་བཞིན་སྒྲུབ་པ་བྱེད་པར་ཤོག ། ཅེས་དང༌། རྡོ་རྗེ་འཆང་དང་གཤིན་རྗེའི་གཤེད། ། ཅེས་སོགས་ནས། ཀུན་དགའ་བཟང་པོ་པཎྜི་ཏ། །
ཞེས་པའི་བར་ཕྲིན་ལས་ཆར་འབེབས་ནང་མཆོད་འབུལ་སྐབས་ལྟར་བརྗོད། དེ་ནས། ལེགས་འབྱུང་སངས་རྒྱས་རིན་ཆེན་དང༌། ། ས་སྐྱ་ལོ་ཙཱ་ལྷ་མཆོག་པ། ། དཀོན་མཆོག་ལྷུན་གྲུབ་སངས་རྒྱས་སེང༌། ། དཀོན་མཆོག་དཔལ་ལྡན་བྲང་ཏི་པ། ། ཀུན་དགའ་བཀྲ་ཤིས་དཔལ་གྲུབ་མཚན། ། ཤེར་འབྱུང་ནམ་མཁའ་དཔལ་བཟང་ཞབས། ། དམ་ཆོས་བསམ་འགྲུབ་བུདྡྷའི་མཚན། ། ཕྲིན་ལས་རྒྱ་མཚོ་ཚུལ་ཁྲིམས་ལྷུན། ་་་་་
བསྟན་ལྷུན་དཔལ་ལྡན་ཆོས་སྐྱོང་ཞབས། ། སྐྱབས་གནས་ཀུན་འདུས་དྲིན་ཆེན་རྗེ། ། རྩ་བ་བརྒྱུད་པའི་བླ་མ་དང༌། ། གཤིན་རྗེའི་གཤེད་སོགས་ཡི་དམ་ལྷ། ། མཁའ་འགྲོ་ཆོས་སྐྱོང་བཅས་པ་ལ། ། གསོལ་བ་འདེབས་སོ་བྱིན་གྱིས་རློབས། ། ཅེས་དབང་གི་བརྒྱུད་པའམ་ཁྲིད་ཀྱི་བརྒྱུད་པ་གང་རུང་གིས་གསོལ་བ་བཏབ་མཐར། ཕྱོགས་བཅུའི་འཇིག་རྟེན་ཐམས་ཅད་ན། ། འགྲོ་བའི་དོན་དུ་བཞུགས་པ་ནི། ། རྫོགས་པའི་སངས་རྒྱས་ཐམས་ཅད་ལ། །
རྟག་ཏུ་གུས་པས་ཕྱག་འཚལ་ལོ། ། ཐོག་མར་བར་དང་མཐར་དགེ་ཞིང༌། ། རྣམ་པར་དཀར་ལ་མ་འདྲེས་པ། ། ངེས་པར་འབྱུང་བ་མཆོག་གི་ལམ། ། དམ་པའི་ཆོས་ལ་ཕྱག་འཚལ་ལོ། ། བསོད་ནམས་ཞིང་རབ་མཆོག་གྱུར་པ། ། ལྷ་དང་མི་ཡི་མཆོད་པའི་གནས། ། རྒྱལ་སྲས་རང་རྒྱལ་དགྲ་བཅོམ་པ། ། ཚོགས་མཆོག་དགེ་འདུན་ལ་ཕྱག་འཚལ། ། ཚུལ་གནས་ཐོས་དང་བསམ་ལྡན་ཞིང༌། །
ཏིང་ངེ་འཛིན་ལ་མཉམ་པར་གནས། ། བདེ་གཤེགས་བསྟན་པ་ལེགས་འཛིན་པའི། ། བཤེས་གཉེན་ཀུན་ལ་ཕྱག་འཚལ་ལོ། ། མཆོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡིས་རྣམ་ཀུན་དུ། ། མཆོག་ཏུ་དད་པས་ཕྱག་འཚལ་ལོ། ། མཆོད་ཡོན་མེ་ཏོག་བདུག་སྤོས་དང༌། ། སྣང་གསལ་དྲི་མཆོག་ཞལ་ཟས་དང༌། ། གདུགས་དང་རྒྱལ་མཚན་རོལ་མོའི་སྒྲས། །
བླ་མའི་ཚོགས་དང་དཀོན་མཆོག་མཆོད། ། འཇིག་རྟེན་ཁམས་ནི་མཐའ་ཡས་པར། ། བདག་པོས་ཡོངས་སུ་མ་བཟུང་བའི། ། མཆོད་པའི་ཡོ་བྱད་ཅི་མཆིས་པ། ། བློ་ཡིས་བླངས་ནས་དབུལ་བར་བགྱི། ། བར་དང༌། ཡིད་ལས་བྱུང་གྱུར་པའི། ། མཆོད་པའི་སྤྲིན་གྱི་ཕུང་པོ་ནི། ། མཁའ་དང་མཉམ་པ་དུ་མ་ཡིས། ། ཡོན་ཏན་རྒྱ་མཚོ་སྲས་བཅས་མཆོད། །
དམན་པའི་ཡུལ་ལས་རབ་འདས་ཤིང༌། ། རྒྱལ་བ་ཀུན་གྱི་དམ་ཚིག་མཆོག ། དངོས་གྲུབ་ཀུན་གྱི་གཞིར་གྱུར་པ། ། བདུད་རྩི་མཆོག་གིས་མཆོད་པར་བགྱི། ། སྒྲིབ་པའི་དྲི་མ་ཀུན་བསལ་ནས། ། རྟོག་པ་ཀུན་ལས་རྣམ་གྲོལ་བའི། ། བླ་ན་མེད་པའི་བྱང་ཆུབ་སེམས། ། བདེ་བ་ཆེན་པོས་མཉེས་གྱུར་ཅིག ། དེ་ནས་མཆོད་པ་འབུལ་བ་ནི། མཆོད་ཡོན་ཕལ་ཆེར་སོགས་ཚིགས་བཅད་དང༌།
ཨོཾ་སརྦ་ཏ་ཐཱ་ག་ཏ་མ་ཧཱ་གུ་རུ་བཛྲ་བྷཻ་ར་ས་པ་རི་ཝཱ་ར་ཨོཾ་བཛྲ་ཨརྒྷཾ་ནས་ཤབྡའི་བར་སྦྱར་བ་དང༌། ཨོཾ་རྡོ་རྗེ་སེམས་དཔའ་བསྡུས་པ་ན། ཨོཾ་བཛྲ་ལཱ་སྱ་སོགས་སྒེག་སོགས་བརྒྱད་དང་བཅས་པས་མཆོད། བསྡུ་ན་ཚིགས་བཅད་དོར་བའི་སྔགས་ཙམ་གྱིས་ཀྱང་ཆོག་གོ ། ནང་མཆོད་ནི། ཨོཾ་ཨཱཿཧཱུྃ་གིས་བྱིན་གྱིས་བརླབས་ནས། དུས་གསུམ་བདེ་གཤེགས་ཐམས་ཅད་ཀྱི། ། གསང་གསུམ་ཡོན་ཏན་ཕྲིན་ལས་བདག ། མཁྱེན་བརྩེ་ནུས་གཏེར་བཀའ་དྲིན་ཅན། ། འཁོར་ལོའི་མགོན་པོའི་ཞལ་དུ་མཆོད། །
གཤིན་རྗེའི་གཤེད་ཀྱི་ཞལ་དུ་མཆོད། ། བརྒྱུད་པའི་བླ་མའི་ཞལ་དུ་མཆོད། ། གཞན་ཡང་རྒྱུད་སྡེ་བཞི་ཡི་ལྷ་སོགས་ནས། ། ཕྲིན་ལས་སྒྲུབ་པའི་སྟོང་གྲོགས་མཛོད། ། ཅེས་དང༌། དེ་ནས་མཎྜལ་ཚོམ་བུ་བདུན་པ་གཙོ་བོར་འབུལ་ཞིང་མཇུག་གི་གསོལ་གདབ་སྤྱི་ལྟར་དང༌། སྐབས་འགར་བཞེས་ནས་བདག་གི་རྒྱུད་བྱིན་གྱིས་བརླབ་ཏུ་གསོལ། ཚོགས་གཉིས་ཡོངས་སུ་རྫོགས་པར་བྱིན་གྱིས་བརླབ་ཏུ་གསོལ། ཐ་མལ་རྣམ་རྟོག་སྤང་བར་བྱིན་གྱིས་བརླབ་ཏུ་གསོལ། སྣང་བ་ལྷ་རུ་འཆར་བར་བྱིན་གྱིས་བརླབ་ཏུ་གསོལ།
འགྱུར་མེད་བདེ་ཆེན་རྟོགས་པར་བྱིན་གྱིས་བརླབ་ཏུ་གསོལ། རང་བཞིན་ལྷན་སྐྱེས་སྐྱེ་བར་བྱིན་གྱིས་བརླབ་ཏུ་གསོལ། དངོས་པོའི་གནས་ལུགས་རྟོགས་པར་བྱིན་གྱིས་བརླབ་ཏུ་གསོལ། ཡང་དག་ཡེ་ཤེས་སྐྱེ་བར་བྱིན་གྱིས་བརླབ་ཏུ་གསོལ། རིམ་གཉིས་ཡོན་ཏན་རྒྱས་པར་བྱིན་གྱིས་བརླབ་ཏུ་གསོལ། སྐུ་བཞིའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། མཎྜལ་སོ་བདུན་མ་དང༌། གོང་གིས་མཆོད་རྫས་སོགས་ཀྱང་བྱས་ལ། ཕྱོགས་དུས་ཀུན་ན་བཞུགས་པ་ཡི། །
རྫོགས་སངས་རྒྱས་དང་དམ་པའི་ཆོས། ། འཕགས་པའི་དགེ་འདུན་ཐམས་ཅད་དང༌། ། མཆོད་འོས་ཀུན་ལ་ཕྱག་འཚལ་ལོ། ། ཕྱག་བགྱིར་འོས་པ་དེ་དག་ལའང༌། ། རྟག་ཏུ་གུས་པས་ཕྱག་འཚལ་ལོ། ། ཕྱི་ནང་གསང་བ་དེ་ཁོ་ནའི། ། མཆོད་སྤྲིན་རྒྱ་མཚོས་རྟག་ཏུ་མཆོད། ། ནོངས་པར་སྤྱད་པ་གང་ལགས་པ། ། དེ་ཀུན་སོ་སོར་བཤགས་པར་འཚལ། ། དགེ་དང་དགེ་བའི་འབྲས་བུའི་ཚོགས། །
ཀུན་ལ་རྗེས་སུ་ཡི་རང་ངོ༌། ། རྒྱལ་བ་ཀུན་ལ་ཐེག་མཆོག་གི ། འཁོར་ལོ་རིན་ཆེན་བསྐོར་བ་བསྐུལ། ། རྟག་ཏུ་མྱ་ངན་མི་འདའ་བར། ། ཐལ་མོ་སྦྱར་ནས་གསོལ་བ་འདེབས། ། སངས་རྒྱས་ཐུགས་རྗེ་རབ་ཁྲོས་པ། ། རྡོ་རྗེ་ཁྲོ་བོར་གྱུར་རྣམས་ལ། ། གདུག་པ་འདུལ་ཕྱིར་མངོན་སྤྱོད་ཀྱི། ། ལས་ལ་རྟག་ཏུ་བསྐུལ་བར་བགྱི། ། དགེ་བ་འདི་དང་དགེ་བ་གཞན། །
མ་ལུས་བློ་ཡིས་བསྡམས་བྱས་ནས། ། སེམས་ཅན་ཀུན་གྱི་དོན་དག་ཏུ། ། རྡོ་རྗེ་ཁྲོ་བོར་འགྱུར་བར་ཤོག ། དུས་གསུམ་རྒྱལ་བའི་ཕྲིན་ལས་ཀུན། ། བསྒྲུབ་ཕྱིར་ཕྲིན་ལས་སྣ་ཚོགས་པའི། ། ལུས་དང་སྤྲུལ་པར་བདག་གྱུར་ནས། ། ཕྲིན་ལས་མ་ལུས་སྒྲུབ་པར་ཤོག ། སྲས་བཅས་རྒྱལ་བའི་ཕྲིན་ལས་ཀྱིས། ། ཀུན་ནས་འདུལ་བར་མི་སྤྱོད་པའི། ། གདུལ་དཀའ་འདུལ་བྱེད་དཔའ་བོ་ཡི། །
སྟོབས་ཀྱི་དབང་པོར་བདག་གྱུར་ཅིག ། ཚེ་འདིར་གནོད་པའི་དགྲ་བགེགས་ཀྱི། ། བསམ་སྦྱོར་གདུག་པ་ཉེར་ཞི་ནས། ། ལྷག་བསམ་དགེ་བའི་སྦྱོར་བ་ཡིས། ། བདག་གཞན་དོན་ཀུན་སྒྲུབ་པར་ཤོག ། ཚེ་རིང་བ་དང་ནད་མེད་དང༌། ། དཔལ་དང་འབྱོར་པ་ཕུན་ཚོགས་པས། ། བསྟན་དང་འགྲོ་བ་མ་ལུས་པའི། ། རྩ་ལག་དམ་པ་བྱེད་པར་ཤོག ། ཅེས་པ་དང༌།
སྤྲོ་ཞིང་ནུས་ན་ཕྱོགས་བཅུ་དུས་གསུམ་སོགས་ཚིག་ལྷུག་པས་ཀྱང་གསོལ་བ་གདབ་པའི་མཐར། མཐའ་སྐོར་བཞུགས་པའི་འཁོར་གྱི་ཚོགས། ། དབྱིངས་ཀྱི་རོལ་པས་བླ་མར་ཐིམ། ། བླ་མའི་གནས་གསུམ་ཡི་གེ་ལས། ། འོད་ཟེར་དཀར་དམར་མཐིང་གསུམ་ནི། ། ཨོཾ་ཨཱཿཧཱུྃ་གི་གཟུགས་སུ་བྱུང༌། ། བདག་གི་སྒོ་གསུམ་བྱིན་གྱིས་བརླབས། ། བླ་མ་རང་གི་གཙུག་ནས་ཐིམ། ། སྐུ་གསུང་ཐུགས་སོགས་དབྱེར་མེད་འདྲེས། ། ཞེས་བསམས་ཤིང་དད་མོས་རྩེ་གཅིག་པའི་ངང་ལ་མཉམ་པར་བཞག་སྟེ།
སེམས་གསལ་སྟོང་ཟུང་འཇུག་གསུམ་དབྱེར་མི་ཕྱེད་པར་གནས་ལུགས་དོན་གྱི་བླ་མ་སྐུ་བཞིའི་བདག་ཉིད་ཅན་གྱི་རང་ཞལ་མཐོང་བ་ན། དེའི་ངང་ལ་ཅུང་ཟད་མཉམ་པར་བཞག་མཐར། ཐོས་པ་རྒྱ་མཚོ་སོགས་དང༌། སྐྱེ་བ་ཀུན་ཏུ་སོགས་བརྗོད་ཅིང༌། གནས་སྐབས་ཐམས་ཅད་བླ་མའི་ཡོན་ཏན་དྲན་པས་བསྟོད་པ་འདོན་པ་སོགས་ལ་འབད་པར་བྱའོ། ། ཞེས་དཔལ་རྡོ་རྗེ་འཇིགས་བྱེད་ཀྱི་བསྐྱེད་རྫོགས་ཀྱི་སྔོན་དུ་འགྲོ་བའི་ལམ་གྱི་དངོས་གཞིར་ཡང་འགྱུར་བའི་བླ་མའི་རྣལ་འབྱོར་ཐུན་མོང་མ་ཡིན་པ་མཆོད་པའི་ཆོ་ག་དང་བཅས་པའི་ངག་འདོན་སྐལ་བ་བཟང་པོའི་མགུལ་རྒྱན་ཞེས་བྱ་བ་འདི་ནི། དོན་གཉེར་གྱི་ངོར་རྡོ་རྗེ་འཇིགས་བྱེད་བསྐྱེད་རྫོགས་ཀྱི་ཁྲིད་གཞུང་ལས་འབྱུང་བ་ཉམས་སུ་བླང་བདེ་བར་བནྡེ་ཚུལ་རིན་དུ་བོད་པས་བྲིས་པ་འགྲོ་བའི་རྒྱུད་ལ་བླ་མའི་བྱིན་རླབས་འཇུག་པར་གྱུར་ཅིག། །། ༄༅། །ཕྱག་ན་རྡོ་རྗེ་འཆི་བདག་འཇོམས་མའི་དབང་གི་བླ་མ་བརྒྱུད་པ་ལ་གསོལ་བ་འདེབས་བ་ཞུགས།། ༄༅། །ཨོཾ་སྭསྟི། ཐུབ་པའི་དབང་པོ་བཅོམ་ལྡན་ཟས་གཙང་སྲས། །
གསང་བའི་བདག་པོ་རབ་གསལ་ཟླ་བ་དང༌། ། སྒྲ་གཅན་འཛིན་དཔལ་ཀུན་དགའ་སྙིང་པོའི་ཞབས། ། ཤེས་རབ་བསྐྱངས་དང་པྲཛྙཱ་བོ་དྷི་པ། ། མུཀྟི་ཀོ་ཥ་དྷརྨ་པཱ་ལ་དང༌། ། དཱི་པཾ་ཀ་ར་གོ་མི་སྒོམ་ཆེན་ཞབས། ། སྐྱི་ནོར་ཛྙཱ་ན་གཉལ་པ་ཉི་ཤེ་དང༌། ། སྣུར་ཆེན་ཉི་འོད་དེ་སྲས་རྡོ་རྗེ་སེང༌། ། བྱང་ཆུབ་འོད་དང་ཉི་མ་རྒྱལ་མཚན་པ། ། ཡེ་ཤེས་རྒྱལ་མཚན་ཆོས་འཕགས་རྒྱལ་མཚན་ཞབས། ། ཀུན་མཁྱེན་འཕགས་འོད་བུ་སྟོན་རིན་པོ་ཆེ། །
རྒྱལ་མཚན་གྲགས་པ་བཀྲ་ཤིས་རིན་ཆེན་དང༌། ། ཀུན་དགའ་བཟང་པོ་མུས་ཆེན་སེམས་དཔའ་ཆེ། ། སངས་རྒྱས་རིན་ཆེན་སངས་རྒྱས་སེང་གེ་དང༌། ། ནམ་མཁའ་དཔལ་བཟང་དཔལ་ལྡན་དོན་ཀུན་གྲུབ། ། ཤེས་རབ་འབྱུང་གནས་ལྷུན་གྲུབ་བཀྲ་ཤིས་དང༌། ། ཀུན་དགའ་ལེགས་པ་སངས་རྒྱས་ཕུན་ཚོགས་ཞབས། ། ཀུན་དགའ་བསྟན་འཛིན་ཚུལ་ཁྲིམས་རིན་ ་་་་་ཡང་ན། བསྟན་འཛིན་ལྷུན་གྲུབ་བཀྲ་ཤིས་ལྷུན་གྱིས་གྲུབ། ། ཚུལ་རིན་ལ་སོགས་དངོས་བརྒྱུད་བླ་མ་དང༌། ། འཆི་བདག་འཇོམས་པའི་སོགས་སྦྲེལ།
ཆེན་སོགས། ། རྩ་བརྒྱུད་བླ་མའི་ཚོགས་དང་བཅོམ་ལྡན་འདས། ། འཆི་བདག་འཇོམས་པའི་དཀྱིལ་འཁོར་ལྷ་ཚོགས་ལ། ། གསོལ་བ་འདེབས་སོ་ཚེ་རབས་རིང་མོ་ནས། ། ཚེ་ཐུང་འགྱུར་བའི་ལས་སྒྲིབ་ཅི་བསགས་པ། ། མཁྱེན་བརྩེ་ནུས་པ་ཆེན་པོས་སྦྱང་དུ་གསོལ། ། བདག་སོགས་མར་གྱུར་མཁའ་མཉམ་སེམས་ཅན་རྣམས། ། འཆི་བདག་ཆད་པའི་དགྲ་ལས་རྣམ་རྒྱལ་ནས། ། ཚེ་དང་ལས་བཟང་བསོད་ནམས་ཡེ་ཤེས་རྒྱས། ། མཐར་ཐུག་ཀུན་མཁྱེན་ཐོབ་པར་བྱིན་གྱིས་རློབས། །
ཞེས་ཕྱག་ན་རྡོ་རྗེ་འཆི་བདག་འཇོམས་པའི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་མཁན་ཆེན་སངས་རྒྱས་ཕུན་ཚོགས་ཀྱིས་མཛད་པར་ཆད་འཛུད་ཁ་འགེངས་དང་བཅས་འདི་མཁར་མདོ་དབུ་མཛད་ངག་དབང་བསོད་ནམས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་ཞུས་དག་གི་ཚུལ་དུ་བགྱིས་པའོ།། །། སརྦ་མངྒ་ལཾ་བྷ་ཝནྟུ།། །། ༄༅། །ཐུགས་རྗེ་ཆེན་པོ་ཚེམ་བུ་ལུགས་གཙོར་སྨོས་ཀྱི་བླ་མ་ཡི་དམ་ཀུན་འདུས་ལ་གསོལ་བ་འདེབས་པ་དཀོན་མཆོག་ཐུགས་རྗེ་བསྐུལ་བའི་འཕྲིན་ཡིག་ཅེས་བྱ་བ་བཞུགས།། ༄༅། །རྒྱལ་བ་རྡོ་རྗེ་འཆང་དབང་རྣལ་འབྱོར་མ། ། གྲུབ་དབང་ཚེམ་བུ་པ་དང་སྤྱི་ལྷས་པ། ་་་་་ བྱང་ཆུབ་འོད། ། བྱང་ ་་་་་བྲག་དམར་བ། ཆུབ་ཚུལ་ཁྲིམས་ ་་་་་དགོན་གསར་བ། བསོད་ནམས་སྙིང་པོ་ལ། །
གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། ཇོ་ནང་ཀུན་ ་་་་་ཐུགས་རྗེ་བརྩོན་འགྲུས། སྤངས་རྒྱལ་བ་ཡེ་ཤེས་པ། ། གཞོན་ནུ་སེང་གེ་བསོད་ནམས་རྒྱལ་མཚན་དང༌། ། ཀུན་དགའ་བཀྲ་ཤིས་ཐུགས་སྲས་དཔལ་ལྡན་ལེགས། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། བདག་ཆེན་བློ་གྲོས་རྒྱལ་མཚན་རྡོ་རིངས་པ། ། ནམ་མཁའི་མཚན་ཅན་ཚར་ཆེན་ཆོས་ཀྱི་རྗེ། ། མཁྱེན་བརྩེའི་དབང་ཕྱུག་བསོད་ནམས་ཆོས་འཕེལ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། །
ངག་དབང་ཆོས་གྲགས་རྒྱལ་རྩེ་བསོད་ནམས་མཚན། ། སངས་རྒྱས་དཔལ་བཟང་སངས་རྒྱས་ཕུན་ཚོགས་ཞབས། ། ཀུན་དགའ་བསྟན་འཛིན་བུདྡྷ་ཤྲཱི་བྷ་དྲར། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། སྐྱབས་གནས་ཀུན་འདུས་དངོས་བརྒྱུད་བླ་མ་དང༌། ། ཡི་དམ་ཀུན་འདུས་བདག་ཉིད་སྤྱན་རས་གཟིགས། ། བར་ཆད་ཀུན་སེལ་བསྟན་སྲུང་ནོར་ལྷར་བཅས། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། སྔོན་འགྲོ་དམ་ཆོས་སྒྲུབ་རྟེན་དལ་འབྱོར་ལུས། ། རྙེད་དཀའ་འཇིགས་པར་སླ་བའི་ཚུལ་ཤེས་ནས། །
འཁོར་བ་སྡུག་བསྔལ་གནས་སུ་མ་ཆགས་པར། ། སྡིག་སྤངས་དགེ་བ་སྒྲུབ་པར་བྱིན་གྱིས་རློབས། ། བསླུ་མེད་སྐྱབས་ཡུལ་བླ་མ་དཀོན་མཆོག་གསུམ། ། དེང་ནས་བྱང་ཆུབ་བར་གྱི་སྐྱབས་སུ་གཟུང༌། ། མར་གྱུར་འགྲོ་བ་སྡུག་བསྔལ་ལས་གདོན་ཕྱིར། ། བྱང་ཆུབ་སེམས་གཉིས་འབྱོང་པར་བྱིན་གྱིས་རློབས། ། རྡོར་སེམས་བདུད་རྩིས་སྡིག་སྒྲིབ་ཉེས་ལྟུང་སྦྱོང༌། ། རྗེ་བཙུན་བླ་མས་དུས་གསུམ་བདེ་གཤེགས་ཀྱི། ། ཡོན་ཏན་མཐའ་དག་བདག་རྒྱུད་སྨིན་མཛད་ཅིང༌། ། ཚོགས་གཉིས་ཡོངས་སུ་རྫོགས་པར་བྱིན་གྱིས་རློབས། །
དངོས་གཞི་སྐྱེ་འཆི་བར་དོའི་རྣམ་པར་རྟོག ། སྦྱོང་བྱེད་བསྐྱེད་དང་རྫོགས་པ་ཟུང་འཇུག་གི ། རྣལ་འབྱོར་བསྒོམ་པས་སངས་རྒྱས་ཆོས་གཟུགས་ཀྱི། ། ཡོན་ཏན་རྒྱུད་ལ་སྐྱེ་བར་བྱིན་གྱིས་རློབས། ། གསང་སྔགས་རྒྱལ་པོ་ཡི་གེ་དྲུག་པའི་སྒྲ། ། སྐྱེ་འགག་བྲལ་བ་བྲག་ཅའི་བཟླས་བརྗོད་ཀྱིས། ། ཡི་དམ་ཞི་ཁྲོའི་རྣམ་རོལ་གྲངས་མེད་ཀྱི། ། ཞལ་མཐོང་དངོས་གྲུབ་འགྲུབ་པར་བྱིན་གྱིས་རློབས། ། རྗེས་ཐོབ་སྣོད་བཅུད་གཞལ་མེད་ཁང་དང་ལྷ། ། སྒྲ་སྐད་ཐམས་ཅད་གྲག་སྟོང་སྔགས་ཀྱི་གདངས། །
དྲན་བསམ་རིག་སྟོང་དབྱེར་མེད་ཡེ་ཤེས་སུ། ། ལམ་འཁྱེར་དག་སྣང་འབྱོང་པར་བྱིན་གྱིས་རློབས། ། ཟས་གོས་གནས་མལ་གཉིད་དུ་མུར་བ་རྣམས། ། ཐ་མལ་བདེན་ཞེན་འཆིང་བ་ལས་གྲོལ་བའི། ། སྒྱུ་མའི་སྐྱེས་བུས་རྩེ་འཇོར་རོལ་པ་ལྟར། ། ལམ་གྱི་ཡོན་ཏན་བསྐྱེད་རྒྱུར་བྱིན་གྱིས་རློབས། ། ནམ་ཞིག་འཆི་ཚེ་ལུས་སེམས་ཟུག་རྔུ་བྲལ། ། བླ་མ་ཡི་དམ་ལྷ་དང་རང་སེམས་གསུམ། ། དབྱེར་མེད་འཕོས་པས་མཁའ་འགྲོའི་དབང་པོ་ལྟར། ། སངས་རྒྱས་ཞིང་ཀུན་བགྲོད་པར་བྱིན་གྱིས་རློབས། །
གལ་ཏེ་དེ་ཚེ་འཕོས་པར་མ་གྱུར་ན། ། རྣམ་ཤེས་འོད་གསལ་ལ་ཐིམ་སྟོང་གསལ་གྱི། ། ཏིང་འཛིན་སྐྱེ་བ་འཆི་བ་ཆོས་ཀྱི་སྐུའི། ། རང་ཞལ་མ་བུ་མཇལ་བར་བྱིན་གྱིས་རློབས། ། འོད་གསལ་ལས་ལྡང་བར་དོར་འཁྲུལ་གྱུར་ན། ། ཅིར་སྣང་ལྷ་སྔགས་ཡེ་ཤེས་བསྒྱུར་བའི་འཕྲལ། ། རྣམ་གྲོལ་ལོངས་སྐུ་གྲུབ་པའི་ཕྲིན་ལས་ཀྱིས། ། མཁའ་མཉམ་འགྲོར་ཕན་བྱེད་པོར་ཉིད་བྱིན་རླབས། ། མདོར་ན་ཀུན་འདུས་བདག་ཉིད་བླ་མ་ལྷས། ། རྗེས་སུ་བཟུང་ནས་པོ་ཏཱ་ལ་རི་དང༌། །
བདེ་བ་ཅན་སོགས་དག་པའི་ཞིང་བགྲོད་ཅིང༌། ། འགྲོ་བ་རྒྱ་མཚོ་སྨིན་པར་བྱེད་པར་ཤོག ། གསོལ་འདེབས་བརྩོན་པའི་འཕྲིན་ཡིག་སྙན་པའི་སྒྲས། ། དཀོན་མཆོག་ཐུགས་རྗེའི་སྐྱེད་བྱེད་བསྐུལ་བའི་མོད། ། བདེན་ཚིག་གྲུབ་པའི་ཡིད་དགའི་མཛའ་ན་མོ། ། མངོན་འདོད་ཁང་བུར་རིང་མིན་ཁུགས་པར་ཤོག ། ཅེས་ཐུགས་རྗེ་ཆེན་པོའི་དམར་ཁྲིད་ཚེམ་བུ་ལུགས་གཙོར་སྨོས་ཀྱི་བླ་མ་ཡི་དམ་ཀུན་འདུས་ལ་གསོལ་བ་འདེབས་པ་དཀོན་མཆོག་ཐུགས་རྗེ་བསྐུལ་བའི་འཕྲིན་ཡིག་ཅེས་བྱ་བ་འདི་ནི། གནམ་བསྐོས་ས་སྐྱོང་བླ་མའི་མདུན་ན་འདོན་པ་དགེ་སློང་ཚུལ་ཁྲིམས་རབ་བརྟན་པའི་ཞལ་འདོན་དུ་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པའོ།། ༈ །།ཉལ་བ་གཉིད་ཀྱི་རྣལ་འབྱོར་ནི། ། སྙིང་གར་ཡི་དམ་ཆུང་ངུ་དང༌། །
སྤྱི་བོར་བླ་མ་ཀུན་འདུས་གསལ། ། དེ་ལ་གསོལ་བ་འདི་ལྟར་གདབ། ། བླ་མ་འོད་དཔག་མེད་མགོན་བདག ། རྨི་ལམ་མང་པོ་རྨི་བ་དང༌། ། རྨི་ལམ་རྨི་ལམ་ཤེས་ནས་དེའང༌། ། འོད་གསལ་རྟོགས་པར་བྱིན་གྱིས་རློབས། ། བླ་མ་སྙིང་གའི་ཡི་དམ་གྱི། ། གཙུག་ཏུ་བྱོན་པའི་འོད་ཟེར་གྱིས། ། ཡས་མར་གསལ་རེས་ངང་དུ་ཉལ། ། འདི་ལ་གོམས་ན་སྤྲུལ་བསྒྱུར་གྱིས། །
སངས་རྒྱས་ཞིང་མང་བགྲོད་རྒྱུར་གསུངས། ། འདི་ཡང་འདི་ལ་དགོས་ཆེད་བྲིས།། །། ༄། །མགོན་དཀར་རྗེས་གནང་གི་བརྒྱུད་པའི་གསོལ་འདེབས་བཞུགས།། ༄༅། །རྡོ་རྗེ་འཆང་ཆེན་ཤ་བ་རི་དབང་ཕྱུག ། མཻ་ཏྲི་པ་དང་སྒྲ་གཅན་འཛིན་སྦས་པ། ། ཁྱུང་པོ་རྣལ་འབྱོར་རིན་ཆེན་བརྩོན་འགྲུས་དང༌། ། སྐྱེར་སྒང་ཆོས་སེང་གཉན་སྟོན་རྣལ་འབྱོར་ཞབས། ། སངས་རྒྱས་སྟོན་པ་མཁས་གྲུབ་གཙང་པ་ཤངས། ། རྒྱལ་མཚན་དཔལ་བཟང་བླ་མ་རྡོར་གཞོན་མཚན། ། ནམ་མཁའི་རྣལ་འབྱོར་བྱང་སེམས་སྦྱིན་པ་བཟང༌། །
ཐང་སྟོང་རྒྱལ་པོ་བློ་གྲོས་རྒྱལ་མཚན་ཞབས། ། དཔལ་ལྡན་དར་པོ་ཞི་དགོན་བསོད་ནམས་རྩེ། ། འགྱུར་མེད་བདེ་ཆེན་ངག་དབང་ཆོས་ཀྱི་གྲགས། ། རྒྱལ་བརྩེ་བཀྲ་ཤིས་དཔལ་ལྡན་བུདྡྷའི་མཚན། ། སངས་རྒྱས་ཕུན་ཚོགས་བསྟན་འཛིན་ལྷུན་གྲུབ་ཞབས། ། དཔལ་ལྡན་ཆོས་སྐྱོང་རྩ་བའི་བླ་མ་སྟེ། ། དངོས་བརྒྱུད་བླ་མ་མགོན་དཀར་ཡིད་བཞིན་ནོར། ། འཁོར་དང་བཅས་ལ་རྩེ་གཅིག་གསོལ་འདེབས་ཀྱིས། ། དཔལ་འབྱོར་ཕྲིན་ལས་རྒྱས་པའི་དངོས་གྲུབ་སྩོལ། ། སྟོབས་འབྱོར་བློ་ལྡན་སྐྱེ་འགྲོ་ལོངས་སྤྱོད་བཅས། །
བདག་གིས་དབང་བསྡུས་ཆོས་དང་སྲིད་པའི་དཔལ། ། འཛད་མེད་གཏེར་ལ་དབང་འབྱོར་རྒྱལ་བསྟན་དང༌། ། འགྲོར་ཕན་ཕྲིན་ལས་རྒྱས་པའི་དངོས་གྲུབ་སྩོལ། ། ཅེས་མགོན་དཀར་རྗེས་གནང་གི་བླ་མ་བརྒྱུད་པ་ལ་གསོལ་བ་འདེབས་པ་དངོས་གྲུབ་དབྱིག་གཏེར་འདྲེན་པའི་ཤིང་རྟ་ཞེས་བྱ་བ་འདི་ནི། དབོན་སྟོད་ཆོས་རྗེའི་གསུང་མ་བཟློག་ཙམ་དུ། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ།། ༈ །རྣལ་འབྱོར་བདག་གིས་བསྟེན་པའི་ལྷ། ། གུར་མགོན་ལྕམ་དྲལ་གདོང་བཞི་ལྡན། ། འཁོར་བཅས་མཆོད་པས་མཉེས་གྱུར་ནས། ། བརྩམས་དོན་འགྲུབ་པའི་སྟོང་གྲོགས་མཛོད། །
བྱང་ཆུབ་སྒྲུབ་པའི་རྣལ་འབྱོར་རྟེན། ། རིང་འཚོར་བགྱིད་པའི་སྨན་དཔྱད་སོགས། ། ཕན་བྱེད་ཀུན་གྱི་མཐུ་ནུས་དཔལ། ། ཉམས་མེད་རྡོ་རྗེ་ལྟར་སྐྱེད་ཅིག ། ཚེ་རིང་ནད་མེད་དགའ་བདེའི་དཔལ། ། མཐོ་རིས་ཡོན་ཏན་བདུན་ལྡན་པས། ། མཁས་ཚུལ་གསུམ་གྱིས་སྟོབས་བཅུ་པའི། ། ཕྲིན་ལས་ཀུན་དུ་རྒྱས་པར་མཛོད། ། ཅེས་འདོད་གསོལ་ཉུང་ངུ་འདིའང་དགོས་སྐབས་ཤིག་ཏུ་ཚུལ་རིན་རང་གིས་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
