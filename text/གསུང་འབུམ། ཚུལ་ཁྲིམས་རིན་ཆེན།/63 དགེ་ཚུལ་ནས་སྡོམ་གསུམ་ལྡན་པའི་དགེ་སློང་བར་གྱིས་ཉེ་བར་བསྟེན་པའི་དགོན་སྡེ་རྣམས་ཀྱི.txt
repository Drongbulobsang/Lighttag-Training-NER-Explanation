གསུང་འབུམ། ཚུལ་ཁྲིམས་རིན་ཆེན།
པོད ༦༣
དགེ་ཚུལ་ནས་སྡོམ་གསུམ་ལྡན་པའི་དགེ་སློང་བར་གྱིས་ཉེ་བར་བསྟེན་པའི་དགོན་སྡེ་རྣམས་ཀྱི་བསླབ་བྱའི་བཅའ་ཡིག
༼ཅ༽ ༄༅། །སཱདྷུདོཥཽསྭམུཁཱལོཀཱདརྴཾནཱམཱཤྲམཎེརཱཏྟྲིསམཱརསཾཡུཀྟསྱབྷིཀྵུབྷིརུཔསེབསྱཱརཎསེནཱནཱཾཤིཀྵཱཎཱཾཔྲཛྙཱབྟིཿཀཱརོབིཛཧཱརཾ།།
༄༅། །དགེ་ཚུལ་ནས་སྡོམ་གསུམ་ལྡན་པའི་དགེ་སློང་བར་གྱིས་ཉེ་བར་བསྟེན་པའི་དགོན་སྡེ་རྣམས་ཀྱི་བསླབ་བྱའི་བཅའ་ཡིག་ལེགས་ཉེས་རང་ཞལ་སྣང་བའི་མེ་ལོང་ཞེས་བྱ་བ་བཞུགས་སོ།། སྭསྟི་བི་ཛ་ཡནྟུ། གང་ཞིག་ལེགས་པའི་ལམ་མཆོག་ལ་བརྟེན་ནས། ། རྣམ་ཀུན་ལེགས་པའི་གོ་འཕང་བདེ་བར་ཕྱིན། ། གཞན་དག་ལེགས་པའི་ཐེག་པ་འདོམས་མཛད་པ། ། ཕྱོགས་འདིར་ལེགས་པའི་དཔལ་སྩོལ་ཟས་གཙང་སྲས། ། ཀུནཾ་མཁྱེན་དགཾའ་བསྐྱེད་བཟཾང་པོཾའི་རྣམ་པར་ཐར། ། ཕྱོགས་རེ་མཐོང་ལ་བསྔགས་པ་བརྗོད་འདི་ཅི། །
ཆོས་ལ་མཁས་པའི་ལས་བྱེད་བསྟན་ཙམ་ལས། ། སྟོན་མཆོག་རང་གི་སྒྱུ་འཕྲུལ་ཡིན་ཕྱིར་རོ། ། ཐུབ་དབང་བདག་རྐྱེན་ལས་བྱུང་ལུང་རྟོགས་བསྟན། ། མི་ནུབ་རིང་དུ་སྤེལ་བའི་རྩ་ལག་ནི། ། ཁྲིམས་ལྡན་འདུས་ཚོགས་ཡིན་ཏེ་དེ་དག་ཀྱང༌། ། རྟག་པར་བག་ཡོད་བསླབ་གཞི་བསྲུང་ལ་རག ། སྲིད་པ་སྐབས་གསུམ་བཅས་པའི་ཐོར་ཚུགས་རྩེར། ། རྐང་སྟེགས་ལེགས་པར་འཆའ་བ་སྦྱིན་པའི་ཞིང༌། ། དགེ་སློང་དགེ་འདུན་མཆོག་ཏུ་བསྔགས་པ་ཡང༌། ། བག་ཡོད་ཚུལ་ཁྲིམས་བསླབ་པ་འཆང་བས་སོ། །
གང་ཕྱིར་བསྟན་པའི་རྩ་ལག་འདུས་ཚོགས་ཀྱིས། ། ཉེར་བསྟེན་དགོན་སྡེ་རྣམས་ཀྱི་བསླབ་བྱའི་གཏམ། ། ལེགས་ཉེས་སྤྱོད་པའི་རང་ཞལ་མ་འདྲེས་པར། ། རྣམ་གསལ་བཅའ་ཡིག་འཕྲུལ་གྱི་མེ་ལོང་ངོམ། ། དེའང་སྤྱིར་འཇིག་རྟེན་དུ་བདེ་ལེགས་ཐམས་ཅད་ཀྱི་འབྱུང་གནས་གཅིག་པུར་གྱུར་པ་ནི་སངས་རྒྱས་བཅོམ་ལྡན་འདས་ཀྱི་བསྟན་པ་སྟེ། དེ་སྐྱོང་ཞིང་སྤེལ་བ་བསྟན་འཛིན་དགེ་འདུན་ལ་རག་ལས་ལ། དེ་དག་ཀྱང་སོ་ཐར་གྱི་སྡོམ་པ་ཐོབ་པ་ཙམ་མམ། དེའི་སྟེང་བྱང་སེམས་དང་སྔགས་ཀྱི་ཆོ་ག་ལས་སྐྱེས་པའི་སྡོམ་པ་རྣམས་ལེགས་པར་ཐོབ་ནས་མི་ཉམས་པར་བསྲུང་བ་ནི་སྡོམ་པ་སུམ་ལྡན་གྱི་དགེ་སློང་ཞེས་བྱ་སྟེ་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་ཡོན་གནས་དམ་པ་ཡིན་ལ། དེ་དག་གི་བསླབ་བྱ་སློབ་ཚུལ་རྒྱས་པ་ནི་བརྗོད་ཀྱིས་མི་ལྡང་བ་མཆིས་མོད་འདིར་རྒྱས་པར་མི་འདྲི་སྟེ། ཅིའི་ཕྱིར་ན།
གལ་ཏེ་བྲིས་ཀྱང་ལས་དང་པོ་པ་རྣམས་ཀྱི་བློར་མི་ཆུད་པ་དང་དགོས་དོན་སྙིང་པོ་རྙེད་པར་དཀའ་བའི་ཕྱིར་རོ། ། དེས་ན་དོན་གཉེར་མཁྱེན་ལྡན་རྣམས་ཀྱིས་སོ་སོའི་གཞུང་འགྲེལ་རྣམས་ནས་འབྱུང་བ་ལས་ཤེས་པར་བྱའོ། ། འདིར་དེང་དུས་ཀྱི་གང་ཟག་གི་བློ་དང་བསྟུན་པར་དགོས་དོན་སྙིང་པོ་ཤིན་ཏུ་བསྡུས་ཏེ་བརྗོད་ན། སོ་སོར་ཐར་པའི་བསླབ་བྱ་དང༌། བྱང་ཆུབ་སེམས་དཔའི་བསླབ་བྱ་དང༌། རིག་འཛིན་སྔགས་ཀྱི་སྡོམ་པའི་བསླབ་བྱ་སྟེ་གསུམ་ལས། དང་པོ་སོ་ཐར་གྱི་སྡོམ་པ་ནི། ཚུལ་ཁྲིམས་ཀྱི་བསླབ་པ་བརྗོད་བྱར་བྱས་པ་འདུལ་བའི་སྡེ་སྣོད་ཀྱིས་བསྟན་བྱ་སོ་སོར་ཐར་པ་སྟེ། ཇི་སྐད་དུ། དཔྱོད་ལྡན་རྣམས་ཀྱིས་སོ་སོར་ཐར། །
མཉན་པའི་ཕྱིར་ན་འབད་པར་བྱ། ། ཞེས་དང༌། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་གནས་སྐབས་དང་མཐར་ཐུག་གི་ཡོན་ཏན་ཐམས་ཅད་ཀྱི་གཞི་མ་དང་བསྟན་པའི་རྩ་བའང་སོ་སོར་ཐར་པའི་སྡོམ་པ་ཉིད་དེ། དེ་ལ་དབྱེ་ན། གསོ་སྦྱོང་དགེ་བསྙེན་ཕ་མ་དང༌། ། དགེ་ཚུལ་ཕ་མ་བར་སློབ་ལ། ། དགེ་སློང་མ་དང་དགེ་སློང་སྟེ། །
སོ་སོར་ཐར་པའི་རིགས་བརྒྱད་དོ། ། ཞེས་པ་ལྟར་བརྒྱད་ལས་འདིར་གཞན་བཏང་སྙོམས་སུ་བཞག་ནས་དགེ་ཚུལ་དང་དགེ་སློང་གི་བསྲུང་བྱ་རགས་བསྡུས་ཙམ་གླེང་པ་ལ། སྡོམ་པ་མ་ཐོབ་པ་ཐོབ་པར་བྱེད་པ་དང༌། ཐོབ་པ་མི་ཉམས་པར་བསྲུང་བ་གཉིས་ལས། དང་པོ་ནི་ཡུལ་སྡོམ་ལྡན་གྱི་གང་ཟག་ལས་སྦྱོར་དངོས་མཇུག་གསུམ་ཚང་བའི་ད་ལྟར་གྱི་ཆོ་ག་ཉེས་མེད་ཕུན་ཚོགས་ཀྱི་སྒོ་ནས་སྡོམ་པ་རིམ་ཅན་དུ་འབོགས་པའི་ཆོ་ག་སྟེ་གཞན་དུ་ཤེས་པར་བྱའོ། ། གཉིས་པ་མི་ཉམས་པར་བསྲུང་བ་ལ། མི་མཐུན་པའི་ཕྱོགས་སྤོང་བ། བདེ་བར་གནས་པའི་རྐྱེན་བསྟེན་པ་གཉིས་ལས། དང་པོ་ནི། དེ་གཉིས་ཀའི་སྤང་བྱའི་རྩ་བ་མེད་དུ་མི་རུང་བ་རྣམས་ནི།
མི་ཚངས་སྤྱོད་དང་རྐུ་བ་དང༌། ། མི་ལ་གསད་པར་མི་བྱ་བ། ། བརྫུན་དུ་སྨྲ་དང་བཅས་པ་ཡི། ། ཆོས་བཞི་འདིར་ནི་གསུངས་པ་ཡིན། ། ཞེས་པ་ལྟར་བཞི་ལས། དང་པོ་མི་ཚངས་སྤྱོད་ཀྱི་ཕམ་པ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ཕོ་མོ་མ་ནིང་གི་མི་དང་དུད་འགྲོ་གང་གིའང་ལུས་ཚང་བའམ་ལུས་ཀྱི་སྟོད་སྨད་བསྟེན་དུ་རུང་བའི་ཁ་དང་བཤང་ལམ་ཟག་བྱེད་རྨའི་སྒོ་གསུམ་པོ་གང་ཡང་རུང་བར་ནོར་བུ་བཅུག་སྟེ་རེག་པའི་བདེ་བ་རྫོགས་པར་ཉམས་སུ་མྱོང་བ་སྟེ། ས་ཁ་ལྷས། ཁ་ཤུན་སོ་དང་པགས་པ་ལས། །
ནོར་བུ་འདས་ན་ཕམ་པ་སྟེ། ། ཞེས་སོ། ། གཉིས་པ་རྒྱས་པར་བཤད་པ་ནི། གཞི་དང༌། བསམ་པ། སྦྱོར་བ། མཐར་ཐུག་གི་ཡན་ལག་སྟེ་བཞི་ཚང་བས་ཕམ་པར་འགྱུར་ཏེ། གཞིའི་ཡན་ལག་ནི་གོང་དུ་སྨོས་པའི་ཟག་བྱེད་གསུམ་དང་ནོར་བུ་ནད་ལ་སོགས་པས་མ་ཉམས་པར་ཡོད་པ། བསམ་པའི་ཡན་ལག་ནི་འདུ་ཤེས་འཁྲུལ་མ་འཁྲུལ་འདྲ་ཞིང༌། ཀུན་སློང་ནི།
ལམ་དང་ཡན་ལག་གི་རྣམ་པ་སྤྲད་པ་ལས་འབྱུང་བའི་རེག་པ་བདག་གིར་བྱེད་འདོད་རྒྱུན་མ་ཆད་པ། སྦྱོར་བའི་ཡན་ལག་ནི། མི་ཚངས་པར་སྤྱོད་པར་བརྩམ་པ། མཐར་ཐུག་གི་ཡན་ལག་ནི། བཅུག་པའི་བདེ་བ་ལུས་ཤེས་ཀྱིས་མྱོང་ཞིང་ཡིད་ཤེས་ཀྱིས་བདག་གིར་བྱས་པའོ། ། གཉིས་པ་རྐུ་བ་ཞེས་བྱ་སྟེ། མ་བྱིན་ལེན་གྱི་ཕམ་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གཞན་གྱི་དངོས་པོ་རིན་ཐང་ཚང་བ་མཐུའམ་འཇབ་བུས་དངོས་སུ་ཕྲོགས་སམ་གཞན་ལ་འཕྲོག་ཏུ་བཅུག་པ་སྟེ།
རིན་ཐང་གི་ཚད་ཀྱང་རྒྱ་གར་དུ་འགྲོན་བུ་བཞི་བརྒྱ་ཀརྴ་པ་ཎའི་བཞི་ཆའི་ཚད་ཡིན་པར་བཤད་པས། དེ་དང་མཉམ་པའི་དངོས་པོ་བརྐུས་སམ་ཕྲོགས་པ་སྟེ། ཇི་སྐད་དུ། ཀརྴ་པ་ཎའི་བཞི་ཆ་བརྐུས། ། དེ་བརྐུས་ཚུལ་ཁྲིམས་ཞིག་པར་འགྱུར། ། ཞེས་པ་ལྟར་རོ། ། གཉིས་པ་རྒྱས་པར་བཤད་པ་ནི། ཡན་ལག་བཞི་ཚང་བ་སྟེ། གཞིའི་ཡན་ལག་ལ་གཉིས་ཏེ་གང་ལས་བརྐུ་བའི་རྫས་བདག་པོ་གཞན་ལས་ཐོབ་པའམ་ཕ་ནོར་བུ་ལ་དབང་བ་ལྟ་བུ་བསམ་པ་དང་སྦྱོར་བས་བདག་ཏུ་བཟུང་བས་བདག་པོར་གྱུར་པའོ། ། གང་བརྐུ་བའི་དངོས་པོ་ནི་ཡུལ་དུས་དེས་བརྐུ་བྱ་རྐུ་བྱེད་གཉི་ག་ལ་ལྟོས་པའི་རིན་ཐང་ཚང་བའི་དངོས་པོ་གང་ཡང་རུང་བའོ། །
བསམ་པའི་ཡན་ལག་ལ། འདུ་ཤེས་ནི་གཞན་གྱི་རྫས་ལ་ཡིད་གཉིས་ཚུན་ཆད་ཀྱི་འདུ་ཤེས་ཤིང༌། ཀུན་སློང་ནི་གཞན་གྱིས་ཡིན་པའི་དངོས་པོ་མ་བྱིན་ཡང་རང་ཉིད་འཚོ་བའི་ཆེད་དུ་གཏན་ནས་དབྲལ་འདོད་རྒྱུན་མ་ཆད་པའོ། ། སྦྱོར་བ་ནི་མཐུས་འཕྲོག་པའི་ནན་འགུགས་དང༌། གཞན་ལ་ཁྱེར་བ་ཕྱིར་མི་སྟེར་བའི་རྔན་འཐེན་དང༌། འཇབ་བུའི་སྒོ་ནས་རང་ངམ་གཞན་བསྐོས་ནས་བརྐུ་བར་བརྩམ་པའོ། ། མཐར་ཐུག་ནི་རང་གིས་ཐོབ་བློ་སྐྱེས་པ་ན་མ་བྱིན་ལེན་གྱི་ཕམ་པར་འགྱུར་བ་ཡིན་གྱི་གནས་ནས་སྤགས་པ་ཙམ་གྱིས་ནི་མ་ཡིན་ཏེ། རྒྱ་ཆེར་འགྲེལ་པ་ལས། ཇི་སྟེ་ཤིན་ཏུ་ཐག་རིང་པོ་ནས་དྲངས་ཏེ་རྐང་པའི་དྲུང་དུ་འོངས་ཀྱང་ཇི་སྲིད་སྣང་བར་མ་གྱུར་པ་དེ་ཡང་བརྐུས་པར་མི་འགྱུར་ཏེ་གྲུབ་པའི་བློ་མེད་པའི་ཕྱིར་ཞེས་དང༌། དབང་དུ་མ་གྱུར་གྱི་བར་དུ་བརྐུས་པ་མ་ཡིན་ནོ། །
ཞེས་སོ། གསུམ་པ་མི་ལ་གསད་པར་མི་བྱ་བ། ། ཞེས་སྲོག་གཅོད་ཀྱི་ཕམ་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སྲོག་གཅོད་ཀྱི་ཕམ་པ་ནི། མིའམ་མངལ་དུ་ཡོད་པའི་མེར་མེར་ལ་སོགས་པ་མཚོན་དང་དུག་དང་རིག་སྔགས་སོགས་ཀྱིས་བསད་པའམ། གཞན་གསོད་དུ་བཅུག་ཀྱང་རུང་སྟེ། མཛོད་ལས།
དམག་ལ་སོགས་པ་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན། ། ཞེས་སོ། ། གཉིས་པ་རྒྱས་པར་བཤད་པ་ལ། ཡན་ལག་བཞི་ཚང་བ་སྟེ། གཞིའི་ཡན་ལག་ནི་མིའམ་མིར་ཆགས་པ་གང་ཡང་རུང་བར་རང་ལས་རྒྱུད་དད་པར་གྱུར་པའོ། ། བསམ་པའི་ཡན་ལག་ལ་འདུ་ཤེས་ནི་སྤྱི་དང་བྱེ་བྲག་མ་འཁྲུལ་བའོ། ། ཀུན་སློང་ནི་ཐབས་སྣ་ཚོགས་ཀྱི་སྒོ་ནས་གསོད་པར་འདོད་པ་རྒྱུན་མ་ཆད་པའོ། ། སྦྱོར་བའི་ཡན་ལག་ནི་མཚོན་དང་དུག་དང་རིག་སྔགས་དང་སྒྱུ་ཐབས་ཀྱིས་འཆི་བའི་གནས་སུ་གཏོང་བ་དང༌། གསོད་པའི་སེམས་ཀྱིས་གསོད་པ་པོ་ལ་གསད་བྱར་སྟོན་པ་དང་གཞན་གྱིས་གསོད་པའི་གནང་བ་སོགས་རང་ངམ་བསྐོས་པས་གསོད་པར་བརྩམ་པའོ། །
མཐར་ཐུག་གི་ཡན་ལག་ནི། སྦྱོར་བ་དེའི་རྐྱེན་གྱིས་དུས་དེ་ཉིད་དུའམ་དུས་གཞན་དག་ཏུ་སྲོག་དང་བྲལ་བར་གྱུར་པའོ། ། བཞི་པ་རྫུན་དུ་སྨྲ་བའི་ཕམ་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་མིའི་རྟེན་ལ་བསྒྲུབ་པར་སླ་བ་མ་ཡིན་པའི་ཆོས། དེ་དག་ལས་གོང་མའམ་བླ་མ་ལྟ་བུར་འཕགས་པའི་ཡོན་ཏན་ཞིག་མ་ཐོབ་བཞིན་དུ་ཐོབ་ཅེས་པ་སྟེ། དེའང་སྒྲིབ་པ་ལྔ་ནི་མིའི་ཆོས་ཡིན་ལ། དེ་ཟད་པར་བྱས་པ་ནི་དེ་ལས་གོང་མར་གྱུར་པ་སྟེ། ཇི་སྐད་དུ།
འདིར་ནི་སྒྲིབ་པ་རྣམ་པ་ལྔ། ། མི་རྣམས་ཀྱི་ནི་ཆོས་སུ་ཐོས། ། དེ་ཟད་བླ་མའི་ཆོས་སུ་འདོད། ། ཅེས་སོ། ། གཉིས་པ་ལ་ཡན་ལག་བཞི་ཚང་བ་སྟེ། དང་པོ་ལ་གསུམ་སྟེ། གང་ལ་སྨྲ་བའི་ཡུལ་ནི། མིའི་འགྲོ་བ་པ་ཡིན་པ། སྨྲ་ཤེས་པ། དོན་གོ་བ།
ཤེས་པ་མ་ཉམས་པ། མ་ནིང་དང་མཚན་གཉིས་པ་མ་ཡིན་པ་སྟེ་ཐ་སྙད་ལྔ་དང་ལྡན་པའོ། ། རང་ལས་རྒྱུད་ཐ་དད་པ་རྣམས་ཏེ། དེའང་ཐ་སྙད་ལྔ་ལྡན་ནི། མིའི་འགྲོ་བ་པ་ན་ཐ་སྙད་དུ་བྱ་བ་ཡིན་ནོ། ། སྨྲ་བ་པོ་ཉིད་ལ་ཡོད་པ་སྟེ་ཞེས་དང༌། རྣམ་པར་རིག་བྱེད་ལ་ནི་དོན་གོ་བའོ། ། རང་བཞིན་ཉམས་པ་ནི་མ་ཡིན་ནོ། ། མ་ནིང་དང་མཚན་གཉིས་པ་དག་ནི་དེ་དང་ལྡན་པ་ཉིད་དོ་ཞེས་པ་རྣམས་ཀྱིས་རིམ་པ་ལྟར་བསྟན་ཏོ། ། གང་སྨྲ་བའི་དངོས་པོ་ནི།
འཇིག་རྟེན་དང་འཇིག་རྟེན་ལས་འདས་པའི་འབྲས་བུ་དང་ལམ་གྱི་ཡོན་ཏན་གང་ཡང་རུང་བ་མ་ཐོབ་པ་ཐོབ་ཅེས་སྨྲ་བ་སྟེ། དེའང་བདག་གིས་ལྷ་རྣམས་མཐོང་བ་དང་གཏམ་ཐོས་པ་དང་ལྷན་ཅིག་གནས་པར་བྱེད་ཅེས་དང༌། མི་རྟག་པའི་འདུ་ཤེས་སོགས་འདུ་ཤེས་ཉི་ཤུ་དང༌། བསམ་གཏན་བཞི་དང༌། གཟུགས་མེད་བཞི་དང༌། ཚད་མེད་བཞི་དང༌། རྒྱུན་དུ་ཞུགས་པ་སོགས་བཞི་དང༌། མངོན་པར་ཤེས་པ་དྲུག་ལ་སོགས་པའོ། ། གང་ལ་སྨྲ་བའི་རྟེན་ནི། གང་ལ་སྨྲ་བའི་རྟེན་དེ་ལ་མིའི་ཆོས་བླ་མ་དེ་དང་མི་ལྡན་པའོ། །
བསམ་པའི་ཡན་ལག་ལ། འདུ་ཤེས་ནི་སྤྱི་དང་བྱེ་བྲག་མ་འཁྲུལ་པ། ཀུན་སློང་ནི། རང་ཉིད་ཐ་མལ་ལམ་ཇི་ལྟར་སྣང་བ་དེ་གཞན་ལ་འདུ་ཤེས་བསྒྱུར་ནས་མིའི་ཆོས་བླ་མ་དང་ལྡན་པར་སྨྲ་འདོད་རྒྱུན་མ་ཆད་པའོ། ། སྦྱོར་བ་ནི་རང་གི་ངག་ཁོ་ནས་སྨྲས་པ་སྟེ། དེའང་ངག་ཡིན་པ། རང་གི་ཡིན་པ། བདག་ཉིད་དང་འབྲེལ་བ། མ་ནོར་བ། གསལ་བར་སྨྲས་པ་སྟེ་མཚན་ཉིད་ལྔ་ལྡན་ཏེ།
ཇི་སྐད་དུ། ངག་གིའོ། ། རང་གིའོ། ། བདག་ཉིད་འབྲེལ་པར་རོ། ། ནོར་བ་ཡང་ངོ༌། ། གཞོགས་སྨྲས་ཀྱང་ངོ༌། ། ཞེས་པས་བསྟན་ཏོ། ། མཐར་ཐུག་དོན་གོ་བར་གྱུར་པའོ། ། དེས་ན་འདི་དག་སྤྱད་ན་ནི་རྩ་བའི་ཕམ་པ་ཞེས་བྱ་སྟེ། འདི་དག་བྱུང་མ་ཐག་ཏུ་ཏཱ་ལའི་མགོ་བོ་བཅད་པ་སླར་སྔོན་པོ་མི་འགྱུར་ཞིང་འཕེལ་ཞིང་རྒྱས་པར་མི་རུང་བ་ལྟར་སོ་ཐར་གྱི་སྡོམ་པའི་རྩ་བ་ཉམས་པ་དགེ་སློང་དུ་མི་རུང་བའི་ལྟུང་བ་ཕམ་པར་འགྱུར་ཏེ་སླར་གསོར་མི་བཏུབ་པར་བཞེད་དོ། །
དེས་ན་སྤང་བྱ་འདི་རྣམས་ཡང་དག་པར་སྤོང་བ་ལ་ཤིན་ཏུ་འབད་པར་བསླབ་སྟེ། དེ་ནི་ཉེས་སྤྱོད་སྡོམ་པའི་ཚུལ་ཁྲིམས་དང་ལྡན་པའི་དགེ་སློང་ཞེས་བྱ། མདོ་ལས། ཚུལ་ཁྲིམས་གཡག་རྔ་བཞིན་དུ་བསྲུངས་ཞེས་པའི་དོན་ཡང་ནགས་སུ་ཤིང་ལ་སོགས་པར་གཡག་རྒོད་ཀྱི་རྔ་མ་ཉག་མ་རེར་འཐོགས་ཀྱང་སྲོག་དང་བསྔོས་ཏེ་བསྲུང་བའི་དཔེར་བྱས་སོ། ། དེའི་སྟེང་བསྙེན་པར་རྫོགས་པའི་དགེ་སློང་གི་སྤང་བྱ་ལྟུང་བ་སྡེ་ལྔ་ནི། དགེ་འདུན་ལྷག་མའི་སྡེ་ཚན་བཅུ་གསུམ་དང༌། ལྟུང་བྱེད་ཀྱི་སྡེ་ཚན་ལ་བཅུ་ཚན་གསུམ་དང༌། ལྟུང་བྱེད་འབའ་ཞིག་པ་བཅུ་ཚན་དགུ། སོ་སོར་བཤགས་པ་བཞི། ཉེས་བྱས་བརྒྱ་དང་བཅུ་གཉིས།
སྒྲུབ་པའི་སྡེ་ཚན་བཞི་སྟེ་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་སྟེ་འདི་དག་སོ་སོར་བཤད་ན་བཤད་པར་བྱ་བ་མང་དུ་མཆིས་མོད་འདིར་དགོས་དོན་སྙིང་པོ་བསྡུས་ཏེ་བཤད་པའི་སྐབས་ཡིན་པས་མི་འདྲི་ཞིང༌། གོང་གི་རྩ་བའི་ཕམ་པ་བཞི་པོ་དང༌། དེའི་སྟེང་དུ་ཆང་འཐུང་བའི་ལྟུང་བྱེད་བསྟན་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་བག་ཡོད་ཀྱི་ཡན་ལག་གམ་དགེ་སློང་གི་ལྟུང་བྱེད་འབའ་ཞིག་པའི་ནང་ཚན་མྱོས་པར་འགྱུར་བ་འབྲུའི་རིགས་ཀྱི་ཆང་ནི་བསྙེན་གནས་ཡན་ལག་བརྒྱད་པ་ནས་ཡོངས་རྫོགས་དགེ་སློང་ཡན་ཆད་ཀྱིས་སྤང་བྱ་སྟེ། འདུལ་བ་མདོ་རྩར། ནད་པས་ཆང་ནི་རྩྭ་མཆོག་གིས་མི་བཏུང་ངོ༌། ། དགེ་བསྙེན་ཡན་ཆད་ཐམས་ཅད་ཀྱིས་མི་བླུད་དོ། ། ཞེས་སོ་སོར་ཐར་པའི་སྒོར་ཞུགས་པ་རྣམས་ཀྱིས་ཆང་རྩྭ་མཆོག་གི་རྩེ་མོས་བླངས་པའི་ཐིགས་པ་ཙམ་ཡང་བཏུང་དུ་མི་རུང་སྟེ། འདི་ནི་ཉེས་པ་ཐམས་ཅད་ཀྱི་གཞི་ཡིན་པར་བཤད་དོ། །
འཕགས་པ་ཉེར་སྦས་ཀྱིས། མཚམས་མེད་པ་ལྔ་དང༌། ལྟུང་བ་རིགས་ལྔ་དང༌། ཉེས་པ་ཐམས་ཅད་ཀྱི་འབྱུང་གནས་སུ་གྱུར་པའི་ཕྱིར་རོ། ། ཞེས་དང༌། སློབ་དཔོན་ཡོན་ཏན་འོད་ཀྱིས། ཆང་ནི་བཅས་པ་ཁོ་ནའོ་ཞེས་བཅས་པའི་ལྟུང་བར་གསུངས་པ་དང༌། རྒྱ་ཆེར་འགྲེལ་པར། བྱེ་བྲག་ཏུ་སྨྲ་བ་ཁ་ཅིག་ན་རེ། རང་བཞིན་གྱིས་ཁ་ན་མ་ཐོ་བ་ཡིན་ཏེ།
སྲོག་གཅོད་པ་ལ་སོགས་པ་བཞིན་དུ་ཉེས་པར་སྤྱོད་པའོ། ། ཞེས་གསུངས་པའི་ཕྱིར་དང༌། ངན་སོང་གི་རྒྱུར་བསྟན་པའི་ཕྱིར་དང༌། བག་མེད་པའི་གནས་ཀྱི་གཞི་ཡིན་པའི་ཕྱིར་དང༌། གཅིག་ཏུ་ངེས་པར་མ་གནང་བའི་ཕྱིར་རོ་ཞེས་སོ། ། གཉིས་པ་རྒྱས་པར་བཤད་པ་ལ་ཡན་ལག་བཞི་ཚང་བ་སྟེ། གཞིའི་ཡན་ལག་ཕབས་ཀྱིས་བཏབ་པའི་འབྲུའི་རིགས་ཀྱི་ཆང་དངོས་སམ་ཆང་གི་སྦང་མ་དང་གནོན་པའི་རྒུན་ཆང་ལ་སོགས་པ་བཅོས་པའི་ཆང་དང་དེའི་ཚིགས་མ་གང་རུང་ཡིན་པ། མྱོས་ཤིང་སེམས་འཁྲུལ་པ་བསྐྱེད་ནུས་པའི་རིགས་ཡིན་པ། གཞི་གཞན་གྱིས་རུང་བ། ཚད་དང་ལྡན་པ་དང་བཞིའོ། །
བསམ་པའི་ཡན་ལག་ལ་གཉིས་ཏེ། འདུ་ཤེས་མ་འཁྲུལ་པ། ཀུན་སློང་མྱོས་འགྱུར་གྱི་རྫས་འཐུང་འདོད་དེ། དེའི་སྦང་མ་ཚུན་ཆད་ཟ་འདོད་རྒྱུན་མ་ཆད་པ། སྦྱོར་བ་མ་གནང་བ་ཤེས་བཞིན་ལོངས་སྤྱོད་པར་རྩོམ་པ། མཐར་ཐུག་མགྲིན་པར་མིད་ཐེང་རེ་ལ་ལྟུང་བྱེད་རེ་འགྱུར་རོ། ། ཆང་གི་དྲི་དང་རོ་བྲོ་བའི་ཐུག་པ་དང་རྩབ་མོ་མྱོས་པར་མི་འགྱུར་བ་དང་རྩ་བ་སྡོང་བུ་སོགས་མྱོས་འགྱུར་གྱི་རིགས་ཟོས་པ་དང་འཐུངས་པ། ཆང་ཁོང་དུ་མི་མིད་པར་ཁར་འཆགས་པ་དང་ལུས་ལ་སྐུད་པ་རྣམས་ནི་ཉེས་བྱས་སོ། ། རྩབ་མོ་ལ་ཉེས་པ་མེད་པར་གསུངས་པ་ནི། ཕབས་སོགས་མྱོས་འགྱུར་གྱི་དྲི་རོ་བསྐྱེད་ནུས་ཀྱི་རྫས་མ་བཏབ་ཅིང་ནས་ལ་སོགས་པ་འབྲུ་བཙོས་པའི་ཁུ་བ་མྱོས་བྱེད་ཀྱི་ནུས་པ་མེད་པའི་བཏུང་བ་ཉིད་བསྟན་ཏེ།
རྒྱ་ཆེར་འགྲེལ་པ་ལས། རྩབ་མོ་ཞེས་བྱ་བ་ནི། འབྲས་དང་ཁྲེ་དང་གྲོ་ལ་སོགས་པ་བཙོས་པའི་ཁུ་བ་རྩི་མེད་པར་མནན་པའི་རྩབ་ཤུའོ། ། ཞེས་འབྱུང་ཞིང༌། རྩི་ནི་ཕབས་སམ་དེའི་དོད་ཐུབ་ཏུ་ཡིན་པར་གསུང་ངོ༌། ། མདོ་རྩ་བར། དེ་བསྐོལ་ན་ནི་དེ་ཉིད་ལས། ། ཉམས་པ་ཡིན་ནོ་ཞེས་གསུངས་པའང༌། དགེ་སློང་ནད་པས་བཏུང་དགོས་བྱུང་ན་ཤིན་ཏུ་བསྐོལ་བའི་རྐྱེན་གྱིས་མྱོས་པར་འགྱུར་བའི་ནུས་པ་མེད་ཅིང་དྲི་རོས་བསྒོས་པའི་ཁུ་བ་གཞན་བཏུང་བ་ཙམ་ལ་དགོངས་སོ་གསུངས། གཞན་ཡང་ཆང་གནོན་པ་དང་བཙག་པ་དང་འཚོང་བ་དང༌།
ཆང་རང་ངམ་གཞན་གྱིས་སྟོབ་པར་བྱས་པ་རྣམས་ནི་ཉེས་བྱས་སོ། ། གཞན་ཡང་ཐེག་ཆེན་ལ་ཞུགས་པས་ཆང་བསྟེན་དུ་མི་རུང་སྟེ། དམ་ཆོས་ཐམས་ཅད་འཇིག་པར་བྱེད་པ་དང༌། ངོ་ཚ་མེད་པར་བྱེད་པ་དང༌། སྐྱེ་བོ་མི་བརླིང་བར་བྱེད་པ་དང༌། བློ་རྨོངས་པར་བྱེད་པ་དང༌། འདི་ཕྱིའི་དོན་དང༌། ཐར་པའི་ཕྱོགས་ཀྱི་ཆོས་ཐམས་ཅད་ཉམས་པར་བྱེད་པ་སྟེ། དྲན་པ་ཉེར་གཞག་ལས། ཆང་ལ་བསྟེན་པའི་མི་དག་ནི། །
ཆོས་རྣམས་ཀུན་གྱི་སྟྭ་རེ་ཡིན། ། ངོ་ཚ་མེད་པར་བྱེད་པའི་མཆོག ། སྤང་བ་དག་ཏུ་ཉེ་བར་བསྟན། ། བློ་ནི་ཤིན་ཏུ་རྨོངས་བསྐྱེད་ཅིང༌། ། འཇིག་རྟེན་གཉིས་ནི་རྣམ་འཇིག་བྱེད། ། ཐར་པའི་ཆོས་ལ་མེ་ལྟ་བུ། ། སྲེག་བྱེད་ཉིད་ནི་ཆང་ཡིན་ནོ། ། ཞེས་དང༌། བུམ་པ་ཅན་གྱི་སྐྱེས་རབས་ལས་ཀྱང༌། གང་ཞིག་འཐུངས་པས་རང་ལ་འོས་པའི་ངོ་ཚ་འདོར། །
གོས་དང་བྲལ་ཞིང་གཅེར་བུར་བྱུང་ཡང་མི་དགའ་མེད། ། གྲོང་ཁྱེར་སྐྱེ་བོ་མང་པོའི་ལམ་དུ་ཡིད་བརྟན་འགྲོ། ། བུམ་པ་འདིར་ནི་འཚོང་བར་འོས་པ་དེ་བླུགས་སོ། ། གང་ཞིག་འཐུང་ན་སྐྱུགས་པའི་ཟས་ཀྱིས་གོས་འགྱུར་ཞིང༌། ། ཁྱི་ཡིས་ཁ་ཡང་དོགས་པ་མེད་པར་བལྡག་འགྱུར་ལ། ། དྲན་པ་མེད་ཅིང་ལམ་པོ་ཆེར་ཡང་ཉལ་འགྱུར་བ། ། བཙོངས་ན་བྲིན་པ་དེ་ནི་བུམ་པ་འདིར་བླུགས་སོ། ། གང་ཞིག་འཐུང་ན་མྱོས་ཏེ་དབང་མེད་པར། ། ཕ་མ་དག་ཀྱང་ཤིང་ལ་འཆིང་བར་བྱེད། ། ནོར་གྱི་བདག་པོ་དག་ཀྱང་ཁྱད་དུ་གསོད། །
ཕན་བརླག་དེ་ནི་བུམ་པ་འདིར་བླུགས་སོ། ། ཞེས་དང༌། མི་བདེན་པ་ཡང་བདེན་པ་བཞིན་དུ་ངོ་མཐོན་སྨྲ། ། མི་བྱ་བ་ཡང་བྱ་བ་བཞིན་དུ་དགའ་ཞིང་བྱེད། ། གང་གི་མཐུ་ཡིས་ཡོད་མེད་ཕྱིན་ཅི་ལོག་ཏུ་ཤེས། ། འདི་ནི་སྡིག་པའི་གཟུགས་བཞིན་བུམ་པ་འདི་ན་འདུག ། ཅེས་སོགས་དང༌། དགའ་བ་ཅན་གྱི་མདོ་ལས། ཆང་འཐུངས་པའི་ཉེས་དམིགས་སུམ་ཅུ་རྩ་ལྔ་གསུངས་པ་རྣམས་དྲན་པར་བྱས་ནས་ཆང་སྤང་དགོས་ཏེ། མ་སྤངས་ན་སྡུག་བསྔལ་ཆེན་པོ་འབྱུང་བ་ཡང༌།
ལས་རྣམ་པར་འབྱེད་པའི་མདོ་ལས། ཚེ་འདི་ལ་ཆང་འཐུང་ཞིང་མྱོས་པ་ནི་ཟངས་ཁུ་འཐུང་བའི་དམྱལ་བར་ལྟུང་ངོ་ཞེས་གསུང་ངོ༌། ། ཆང་འཐུང་བའི་ལྟུང་བྱེད་འདི་བསྙེན་པར་རྫོགས་པའི་ལྟུང་བྱེད་འབའ་ཞིག་པའི་སྐབས་སུ་ཡོད་ཀྱང༌། འདིར་བཤད་པ་ནི་བསྙེན་གནས་སོགས་རིས་བདུན་པོ་ཐམས་ཅད་ཀྱི་ཡན་ལག་གི་གཙོ་བོ་ཡིན་པ་དང༌། བག་མེད་དང་ཉེས་པ་ཀུན་གྱི་རྩ་བར་གསུངས་པ་དང༌། ཐེག་པ་ཆེ་ཆུང་ཀུན་ནས་སྤང་བྱར་བསྟན་པ་སོགས་ཤིན་ཏུ་བསྲུང་དགོས་ཆེ་བར་བསྟན་པའི་ཕྱིར་རོ། ། དེས་ན་དགོན་ནང་དུ་ཆང་དང་བུད་མེད་མི་འགྲིམས་པར་བཅའ་བ་དམ་པར་བྱ་དགོས་ཏེ། ཇི་སྐད་དུ། བྱིས་པ་རྣམས་ནི་གཟུགས་ལ་ཆགས། ། ཞེས་འབྱུང་བ་ལྟར་གཉེན་པོ་ཆུང་བ་རྣམས་བར་ཆད་ཀྱི་དབང་དུ་འགྲོ་བའི་ཕྱིར་རོ། །
གཉིས་པ་བདེ་བར་གནས་པའི་རྐྱེན་བསྟན་པ་ལ། གོས་མཐའ་གཉིས་སུ་མ་ལྷུང་བ། ཟས་མཐའ་གཉིས་སུ་མ་ལྷུང་བ། གནས་མལ་མཐའ་གཉིས་སུ་མ་ལྷུང་བ་སྟེ་གསུམ་ལས། དང་པོ་ཡོ་བྱེད་མཐའ་གཉིས་སུ་མ་ལྷུང་བ་ལ་སྣམ་སྦྱར། བླ་གོས། མཐང་གོས། ཤམ་ཐབས། ཤམ་ཐབས་ཀྱི་གཟན་ལ་སོགས་པ་རྣམས་ཏེ་འདི་དག་གི་ཚད་ལ་སོགས་པ་ཤེས་པར་འདོད་ན་གཞན་དུ་བལྟ་བར་བྱའོ། ། གཉིས་པ་ཟས་མཐའ་གཉིས་སུ་མ་ལྷུང་བ་ལ་འབྲས་ཆན་ལ་སོགས་པ་དུས་རུང་གི་ཟས་དང༌།
ཇ་ལ་སོགས་པ་ཐུན་ཚོད་ཀྱི་ཟས་ལ་སོགས་པ་རྣམས་སོ། ། གསུམ་པ་གནས་མལ་མཐའ་གཉིས་སུ་མ་ལྷུང་བ་ནི་སྤྱོད་ལམ་བཞི་ཤོང་བའི་ཁང་པ་ལ་སོགས་པ་སྟེ། དེ་ལྟར་གོས་དང་ཟས་དང་གནས་མལ་འདི་རྣམས་བཟང་པོ་དང་ཆེན་པོ་ལ་སོགས་པ་ཚེགས་ཀྱིས་བསྒྲུབ་པ་དང་ལོངས་སྤྱོད་པ་དག་སྤངས་དགོས་པར་བསྟན་གྱི། རང་གི་ཐོས་བསམ་སོགས་ཀྱི་གེགས་སུ་མི་འགྱུར་ཞིང་རྩོལ་མེད་དུ་རྙེད་ན་གོས་འབུམ་རི་བ་དང༌། ཁ་ཟས་རོ་བརྒྱ་དང་ལྡན་པ་དང༌། ཁང་པ་བརྩེགས་པ་ཁང་མིག་བརྒྱ་པ་སོགས་ཀྱང་ཞེན་མེད་དུ་ལོངས་སྤྱད་རུང་བར་གནང་བས་ན་མཐའ་གཉིས་སུ་མ་ལྷུང་བ་ཞེས་བྱའོ། ། དེས་ན་དེ་ལྟ་བུའི་བླང་དོར་བྱེད་པ་བྱུང་ན་རབ་ཏུ་གྱུར་ཀྱང་དེང་སང་གི་དུས་སུ་དེ་ལྟ་བུའི་ཉམས་ལེན་བྱེད་པ་ཤིན་ཏུ་དཀའ་བར་སྣང་ཡང༌། འདིར་རང་རང་གི་དགོན་སྡེ་རྣམས་ལ་མི་དགོས་ཐབས་མེད་ནི། དགེ་སློང་དགེ་ཚུལ་རྣམས་དུས་མཆོད་སོགས་ཀྱི་ཚོགས་སྒྲིག་ལ་བྱོན་པ་ནའང་རང་གང་མོས་ཀྱིས་སྔོན་འགྲོ་ཕྱི་འགྲོ་མང་པོ་མི་བྱ་བར་བརྡ་བྱུང་འཕྲལ་ནས་འདུ་ཞིང་ཞྭ་གོས་ཆ་ལུགས་ལ་སོགས་པའང་གྲྭ་ས་ཆེན་པོ་རྣམས་ཀྱི་སྲོལ་ལྟར་གྲ་འགྲིགས་པར་བྱ། སྟོན་པས་གནང་བའི་རབ་བྱུང་གི་རྟགས་ལས་གཞན་པའི་མཚོན་ཆ་འདོགས་པ་དང༌།
སོག་ཆས་ཀྱི་ཞྭ་གོས་གྱོན་པ། གོས་དཀར་གྱོན་པ་དང་གཞན་ཡང་སྨད་གཡོགས་སྟེང་གཟན་དཀར་གྱོན་པ་སོགས་སྐྱ་མིན་སེར་མིན་གྱི་ཆ་ལུགས་རྣམས་མི་བྱ་སྟེ། དེས་སངས་རྒྱས་ཀྱི་བཅས་པ་ལ་གནོད། དེ་ལ་གནོད་པས་བསླབ་པ་འཆའ་བ་པོ་རྫོགས་པའི་སངས་རྒྱས་ལ་གནོད་པ་བྱས་པར་འགྲོ། དེ་བྱས་པས་འདི་ཕྱི་ཐམས་ཅད་དུ་མི་བདེ་བ་ཆེན་པོའི་རྒྱུར་འགྱུར་བའི་ཕྱིར་ཏེ། སྡོམ་གསུམ་རབ་དབྱེ་ལས། དེས་ན་བསྟན་པའི་སྒོར་ཞུགས་ནས། ། སངས་རྒྱས་བསྟན་ལ་མ་ཕན་ཡང༌། ། རྣམ་པ་ཀུན་དུ་གནོད་མི་བྱེད། ། ཅེས་གསུངས་པ་ལྟར་དགོས་པ་མེད་པར་སངས་རྒྱས་ཀྱི་བཅས་པ་རྣམས་དོར་ནས།
གང་མ་གནང་བ་ཐམས་ཅད་འབད་པས་སྒྲུབ་པའི་ལས་རྣམས་མི་བྱ་བར་བསླབ། འདི་དག་གི་བླང་དོར་རྣམས་ཀྱང་གསར་བུ་ལས་དང་པོ་པ་རྣམས་རང་གིས་གང་དགོས་མི་ཤེས། ཅུང་ཟད་ཤེས་པ་བྱུང་ཡང་རང་སྤྱོད་ལམ་ཅི་དགར་བྱེད་པ་ལ་མི་དགའ་བའི་མི་འགའ་ཡང་མེད་པས། རང་རང་གི་དགོན་སྡེ་དེ་དང་དེའི་བླ་མ་ཆོས་ཁྲིམས་རྣམས་ཀྱིས་ཞི་དྲག་ལ་སོགས་པ་ཐབས་དུ་མའི་སྒོ་ནས་ཆོས་ཁྲིམས་ལེགས་པར་བསྡམས་དགོས། དེའང་ཆོས་ཁྲིམས་བྱེད་པ་པོ་དེ་ཉིད་བསྟན་པ་སྤྱི་དང་རང་གི་དགོན་སྡེ་དེ་ལ་སྙིང་ཐག་པ་ནས་བསམས་ཏེ་རང་ཉིད་ཀྱང་ཆོས་མཐུན་གྱི་སྤྱོད་པ་ལ་གནས་པས་ལེགས་པར་བསླབས་ན་གཞན་རྣམས་ཀྱང་དེའི་རྗེས་སུ་འཇུག་པ་རང་ཤུགས་ཀྱིས་འབྱུང་བས་ན། དེ་ལྟར་བསྒྲུབ་པ་ཐམས་ཅད་ལ་ཐལ་མོ་སྦྱར་རོ། ། ཞེས་དགོན་སྡེ་རྣམས་ཀྱི་བསླབ་བྱའི་བཅའ་ཡིག་ལེགས་ཉེས་རང་ཞལ་གསལ་བའི་མེ་ལོང་ཞེས་བྱ་བ་ལས་སོ་སོར་ཐར་པའི་སྡོམ་པའི་བསླབ་བྱ་རགས་བསྡུས་བསྟན་པའི་སྐབས་ཏེ་དང་པོའོ།། །། གཉིས་པ་སེམས་བསྐྱེད་ཀྱི་སྡོམ་པ་ནི། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །
འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་སྟེ། ། འཇིག་རྟེན་ལྷ་མིར་བཅས་པའི་ཕྱག་བྱར་འོས། ། ཞེས་གསུངས་པའི་སངས་རྒྱས་ཀུན་གྱི་བགྲོད་པ་གཅིག་པའི་ལམ་བླ་ན་མེད་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་ལ། སྡོམ་པ་མ་ཐོབ་པ་ཐོབ་པར་བྱེད་པ། ཐོབ་པ་མི་ཉམས་པར་བསྲུང་བ་གཉིས་ལས། དང་པོ་ན་དབུ་མ་ལུགས་དང་སེམས་ཙམ་ལུགས་ཀྱི་བཀའ་སྲོལ་ཆེན་པོ་གཉིས་ཏེ་གཞན་དུ་ཤེས་པར་བྱའོ། ། གཉིས་པ་མི་ཉམས་པར་བསྲུང་བར་བསླབ་པ་ལ་སྨོན་སེམས་དང༌། འཇུག་སེམས་གཉིས་ལས། དང་པོ་སྨོན་སེམས་ཀྱི་བསླབ་བྱ་ལ།
སྤང་བྱ་དང༌། བསྟེན་བྱ་གཉིས་ལས། དང་པོ་ནི། བླ་མ་དང་སྦྱིན་གནས་བསླུ་བ་དང༌། ཐེག་པ་ཆེན་པོའི་གང་ཟག་ལ་མི་བསྔགས་པ་བརྗོད་པ། སེམས་ཅན་ལ་གཡོ་སྒྱུ་བྱེད་པ། འགྱོད་པའི་གནས་མ་ཡིན་པ་ལ་འགྱོད་པ་སྟེ་ནག་པོའི་ཆོས་བཞི་སྤོང༌། གཉིས་པ་བསྟེན་བྱ་ནི། ནག་པོའི་ཆོས་བཞིའི་གཉེན་པོར་སྲོག་གི་ཕྱིར་ཡང་རྫུན་མི་སྨྲ། ཐེག་ཆེན་གྱི་གང་ཟག་ལ་སྟོན་པའི་འདུ་ཤེས་བསྐྱེད་ཅིང་བསྔགས་པ་བརྗོད།
གཡོ་སྒྱུ་སྤངས་ཏེ་ལྷག་པའི་བསམ་པས་གནས་པ་དང༌། སེམས་ཅན་ཡོངས་སུ་སྨིན་པར་བྱེད་པ་ཐམས་ཅད་ཉན་རང་གི་སར་མ་ཡིན་པར་ཐེག་པ་ཆེན་པོར་སྨིན་པར་བྱེད་པ་སྟེ་དཀར་པོའི་ཆོས་བཞི་ལ་བསླབ་བོ། ། སེམས་བསྐྱེད་ཚུན་ཆད་གཞན་དོན་དུ་སངས་རྒྱས་ཐོབ་པར་འདོད་པའི་བསམ་པ་དེ་ཡང་ཡང་དྲན་པར་བྱེད་དགོས་ཏེ། འདི་སྤངས་ན་སྨོན་འཇུག་གཉིས་ཀའི་སེམས་བསྐྱེད་ཀྱི་སྡོམ་པ་གཏོང་བར་འགྱུར་བས་ནན་ཏན་ཆེར་བྱའོ། ། གཉིས་པ་འཇུག་སེམས་ཀྱི་བསླབ་བྱ་ལའང་སྤང་བྱ་དང༌། བསྟེན་བྱ་གཉིས་ལས། དང་པོ་ནི་ནམ་མཁའི་སྙིང་པོའི་མདོ་ལས་འབྱུང་བ། དཀོན་མཆོག་གསུམ་གྱི་དཀོར་འཕྲོག་པ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། །
གཉིས་པ་ཡིན་པར་ཐུབ་པས་གསུངས། ། ཚུལ་ཁྲིམས་འཆལ་བའི་དགེ་སློང་ལའམ། ། ངུར་སྨྲིག་འཕྲོག་དང་བརྡེག་པ་དང༌། ། བཙོན་རར་འཇུག་པར་བྱེད་པ་དང༌། ། རབ་ཏུ་བྱུང་བ་འབེབས་པ་དང༌། ། སྲོག་དང་བྲལ་བྱེད་གསུམ་པ་ཡིན། ། མཚམས་མེད་ལྔ་ནི་བྱེད་པ་དང༌། ། ཞེས་བྱང་ཆུབ་སེམས་དཔའ་རྒྱལ་པོ་དང་བློན་པོ་ཐུན་མོང་དུ་འབྱུང་བ་བཞི་དང༌། ལོག་པར་ལྟ་བ་འཛིན་པ་དང༌། ཞེས་རྒྱལ་པོ་ལ་འབྱུང་བ་གཅིག་དང༌།
གྲོང་ལ་སོགས་པ་འཇོམས་པ་ཡང༌། ། རྩ་བའི་ལྟུང་བར་ཐུབ་པས་གསུངས། ། ཞེས་བློན་པོ་ལ་འབྱུང་བ་གཅིག་དང༌། བློ་སྦྱངས་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང༌། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང༌། ། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང༌། ། སློབ་པའི་ཐེག་པ་ཆགས་ལ་སོགས། །
སྤོང་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང༌། ། རང་གི་ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་སྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང༌། ། དགེ་སྦྱོང་ཆད་པས་གཅོད་འཇུག་དང༌། ། དཀོན་མཆོག་གསུམ་གྱི་སྦྱིན་བྱེད་དང༌། ། སྦྱིན་པ་ལེན་པར་བྱེད་པ་དང༌། །
ཞི་གནས་འདོར་བར་བྱེད་པ་དང༌། ། ཡང་དག་འཇོག་གི་ལོངས་སྤྱོད་རྣམས། ། ཁ་ཏོན་བྱེད་ལ་སྦྱིན་པ་རྣམས། ། དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་བྱང་ཆུབ་སེམས་དཔའ་ལས་དང་པོ་པར་འབྱུང་བ་བརྒྱད་དེ་རྩ་བའི་ལྟུང་བ་བཅུ་བཞི་དང༌། བསླབ་བཏུས་སུ། ཆགས་དང་སེར་སྣ་མི་བཟད་པས། ། སློང་ལ་སྦྱིན་པར་མི་བྱེད་དང༌། ། སྒྲིམས་ཏེ་དགའ་བར་བྱེད་པ་ན། །
སེམས་ཅན་ལ་ནི་མི་བཟོད་པར། ། ཁྲོ་བས་སེམས་ཅན་བརྡེག་པ་དང༌། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་སེར་སྣ་དང་ཁྲོ་བ་དང་གཡོ་སྒྱུ་སྟེ་གསུམ་དང༌། ཡང་ཐབས་ལ་མཁས་པའི་མདོའི་དོན། བསླབ་བཏུས་སུ། བྱང་ཆུབ་སེམས་ནི་ཡོངས་འདོར་དང༌། ། ཞེས་བྱང་ཆུབ་ཀྱི་སེམས་ཡོངས་སུ་འདོར་བ་སྟེ་བཅོ་བརྒྱད་དུ་སློབ་དཔོན་ཞི་བའི་ལྷ་བཞེད་ཅིང༌། རྒྱལ་བློན་ལས་དང་པོ་པ་ཞེས་སྨོས་པ་དེ་དང་དེ་ལ་གཙོ་བོར་འབྱུང་ཉེ་བའི་ལྟུང་བ་ཡིན་པས་དེ་དང་དེའི་ལྟུང་བ་ཞེས་བསྟན་པ་ཡིན་གྱི།
ལྟུང་བ་བཅོ་བརྒྱད་པོ་སུ་ལ་བྱུང་ཡང་ཐམས་ཅད་ཀྱི་ལྟུང་བ་ཉིད་ཡིན་པས་སྤང་བར་བྱ་སྟེ། བསླབ་བཏུས་སུ། ཐམས་ཅད་ཀྱིས་ཀྱང་ཕན་ཚུན་ལྟུང་བ་ཐམས་ཅད་སྤང་བར་བྱའོ། ། ཞེས་གསུངས་སོ། ། གཉིས་པ་བསྟེན་བྱ་ལ། བཤད་མ་ཐག་པའི་ལྟུང་བ་དེ་རྣམས་སྤོང་བའི་སེམས་པ་ས་བོན་དང་བཅས་པ་སྡོམ་པའི་ཚུལ་ཁྲིམས། ཕ་རོལ་ཏུ་ཕྱིན་པ་དྲུག་གིས་བསྡུས་པའི་དགེ་བ་སྒྲུབ་པར་འདོད་པ་དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་རྣམས་ཀྱི་གནས་སྐབས་དང་མཐར་ཐུག་གི་ཕན་བདེ་སྒྲུབ་པར་འདོད་པའི་སེམས་པ་ས་བོན་དང་བཅས་པ་སེམས་ཅན་དོན་བྱེད་ཀྱི་ཚུལ་ཁྲིམས་ཏེ། ཚུལ་ཁྲིམས་གསུམ་པོ་དེ་ལ་བསླབ་པར་བྱ་སྟེ། བྱང་ས་ལས།
བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་ནི་གསུམ་པོ་འདི་ཁོ་ནར་ཟད་དེ་ཞེས། བྱང་སེམས་ཀྱི་བསླབ་བྱ་ཐམས་ཅད་གསུམ་པོ་དེར་འདུས་པས་ཚུལ་ཁྲིམས་གསུམ་ལ་བསླབ་པར་བྱའོ། ། གལ་ཏེ་ལྟུང་བ་བྱུང་ན། ནམ་མཁའི་སྙིང་པོའི་མདོ་ལས། རྨི་ལམ་དུ་འཕགས་པ་ནམ་མཁའི་སྙིང་པོ་སྤྱན་དྲངས་ནས་བཤགས་པ་བྱེད་པར་བཤད། སྤྱོད་འཇུག་ལས། ཉིན་དང་མཚན་མོ་ལན་གསུམ་དུ། ། ཕུང་པོ་གསུམ་པ་གདོན་བྱ་ཞིང༌། ། རྒྱལ་དང་བྱང་ཆུབ་སེམས་བརྟན་ལ། ། ལྟུང་བའི་ལྷག་མ་དེས་ཞི་བྱ། །
ཞེས་ཕུང་པོ་གསུམ་པའི་མདོ་ལན་གསུམ་བཏོན་པས་དག་པར་གསུངས་པ་ལ་སོགས་པས་ལྟུང་བ་དག་པའི་ཐབས་ལ་བསླབ་པར་བྱའོ། ། ཞེས་དགོན་སྡེ་རྣམས་ཀྱི་བསླབ་བྱའི་བཅའ་ཡིག་ལེགས་ཉེས་རང་ཞལ་གསལ་བའི་མེ་ལོང་ཞེས་བྱ་བ་ལས། བྱང་ཆུབ་སེམས་དཔའི་སྡོམ་པའི་བསླབ་བྱ་རགས་བསྡུས་བསྟན་པའི་སྐབས་ཏེ་གཉིས་པའོ།། །། གསུམ་པ་རིག་འཛིན་སྔགས་ཀྱི་སྡོམ་པ་ནི། འགྲེལ་ཆེན་སྒྲོན་མ་གསལ་བ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལས་འབྱུང་བར་འགྱུར་རོ་ཞེས་གྲུབ་ཆེན་བརྒྱད་དང་མཁའ་སྤྱོད་རིག་འཛིན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་བར་གྱི་དངོས་གྲུབ་ཐམས་ཅད་ཀྱི་འབྱུང་གནས་སུ་གྱུར་པ་རིག་པ་འཛིན་པ་སྔགས་ཀྱི་སྡོམ་པ་ལ། སྡོམ་པ་མ་ཐོབ་པ་ཐོབ་པར་བྱེད་པ་དང༌། ཐོབ་པ་མི་ཉམས་པར་བསྲུང་བ་གཉིས་ལས། དང་པོ་ནི་རྒྱུད་སྨིན་པར་བྱེད་པ་དབང་བསྐུར་བ་སྟེ་གཞན་དུ་ཤེས་པར་བྱའོ། ། གཉིས་པ་མི་ཉམས་པར་བསྲུང་བར་བསླབ་པ་ནི།
དབང་བསྐུར་ཐོབ་པས་དམ་ཚིག་སྡོམ་པ་མ་བསྲུངས་ན་འདི་ཕྱི་ཐམས་ཅད་དུ་ཁེ་ལས་ཉེན་ཆེ་བས་དམ་ཚིག་བསྲུང་དགོས། བསྲུང་རྒྱུའི་དམ་ཚིག་དང་སྡོམ་པ་རྒྱུད་སྡེ་སོ་སོ་ནས་སྤྱི་དང་ཁྱད་པར་གྱི་བསྲུང་བྱ་མང་དུ་འབྱུང་ཡང་འདིར་མེད་དུ་མི་རུང་བའི་སྙིང་པོ་བསྡུས་པ། རིག་འཛིན་སྔགས་ཀྱི་སྡོམ་པར་བསླབ་པ་ལ། སྤང་བྱ་དང༌། བསྟེན་བྱ་གཉིས་ལས། དང་པོ་ནི། རྩ་བ་དང་ཡན་ལག་གི་ལྟུང་བ་ཉི་ཤུ་རྩ་གཉིས་ཏེ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲངས་གསུངས། ། ཞེས་པ་ནས།
ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། ཞེས་པའི་བར་བཅུ་བཞི་སྟེ། དེའི་དོན་ཅུང་ཟད་བཤད་ན། རྡོ་རྗེ་ཐེག་པའི་དབང་རྒྱུད་མན་ངག་ཐོབ་པའི་རྡོ་རྗེ་སློབ་དཔོན་ནི། རྡོ་རྗེ་འཛིན་པའི་ཡེ་ཤེས་ཀྱི་བར་གྱི་དངོས་གྲུབ་ཐམས་ཅད་ཀྱི་འབྱུང་གནས་སུ་གྱུར་པ་སྟེ། དེ་ཉིད་ལ་ཀུན་ནས་མནར་སེམས་པའི་སྒོ་ནས་བརྙས་པའམ་ཐུགས་སུན་འབྱིན་པ་ནི་རྩ་བའི་ལྟུང་བ་དང་པོ། བདེ་བར་གཤེགས་པས་བསྟན་པ་ཐེག་པ་གསུམ་དུ་བསླབ་བྱར་བཅས་པ་ལས་དགོས་མེད་དུ་འདའ་བའམ་ཡན་ལག་ཕྲ་མོ་ཁྱད་དུ་སོད་པ་ནི་གཉིས་པ། རིག་པ་འཛིན་པའི་སྡོམ་ལྡན་གྱི་རྡོ་རྗེ་སྤུན་ལ་ཁྲོས་པས་སྐྱོན་བརྗོད་པའམ་འཚེ་བར་བྱེད་པ་ནི་གསུམ་པ། སེམས་ཅན་རྣམས་ལ་བྱམས་པའི་སེམས་སྤོང་བ་ནི་བཞི་པ།
སངས་རྒྱས་ཀྱི་ཆོས་ཐམས་ཅད་ཀྱི་རྩ་བ་བྱང་ཆུབ་ཏུ་སྨོན་པའི་སེམས་སྤོང་བ་ནི་ལྔ་པ། རང་གཞན་གྱི་གྲུབ་མཐར་བཅས་པའི་ཆོས་ལ་ཕྱོགས་ལྷུང་གིས་སྨོད་པ་ནི་དྲུག་པ། སེམས་ཅན་མ་སྨིན་པའམ་སྨིན་ཀྱང་མ་དད་པར་གྱུར་པ་དང་ཉམས་པ་ལ་གསང་བའི་ཆོས་དང་རྫས་དང་ཀུན་ཏུ་སྤྱོད་པ་རྣམས་སྟོན་པ་ནི་བདུན་པ། རང་གི་ཕུང་པོ་ལྔ་སངས་རྒྱས་ལྔའི་བདག་ཉིད་དུ་དབང་གི་དུས་ནས་ངོ་སྤྲད་ཅིང་བྱིན་གྱིས་བརླབས་པ་ལ་སྨོད་པའམ་གནོད་པའི་སྤྱོད་ལམ་བསྟེན་པ་ནི་བརྒྱད་པ། ཆོས་རྣམས་ཀྱི་རང་བཞིན་སྟོང་པ་ཉིད་དུ་རྣམ་པར་དག་པ་ལ་དེ་ལྟར་ཡིན་ནམ་མ་ཡིན་ཞེས་སོམ་ཉི་ཟ་བ་ནི་དགུ་པ། ཆོས་མིན་གྱི་སྤྱོད་པ་ཆེར་སྤྱོད་པའི་གདུག་པ་ཅན་ལ་སྙིང་ནས་བྱམས་ཤིང་གྲོགས་སུ་འཛིན་པ་ནི་བཅུ་པ། མིང་དང་མཚན་མ་དང་བྲལ་བའི་ཆོས་ཉིད་ལ་མིང་སོགས་སུ་ལྟ་བའམ་དེ་དག་དང་བྲལ་བར་རྟོག་པ་ནི་བཅུ་གཅིག་པ། དད་པའི་ཡུལ་ལ་དད་པའི་སེམས་ཅན་གྱི་སེམས་དེ་དང་མི་མཐུན་པར་སྟོན་པས་སུན་འབྱིན་པ་ནི་བཅུ་གཉིས་པ། ཚོགས་གྲལ་དུ་དམ་རྫས་སྟོབ་པ་ཚུལ་འཆོས་སམ་མི་གཙང་བར་འཛིན་པས་མི་བསྟེན་པ་ནི་བཅུ་གསུམ་པ། ཤེས་རབ་ཀྱི་ཕ་རོལ་ཏུ་ཕྱིན་མའི་རང་བཞིན་བུད་མེད་ཀྱི་རྟེན་ལ་དམན་པར་བསམས་ནས་སྨོད་པ་ནི་བཅུ་བཞི་པ་སྟེ།
འདི་དག་གང་ཡང་རུང་བ་སྤྱད་པས་ཉམས་ན་སྔགས་ཀྱི་སྡོམ་པ་རྩ་བ་ཉམས་ཤིང༌། ཉམས་པ་དེ་ནི་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོ་ལྟུང་བར་འགྱུར་བས་ན་སྤང་བྱ་འདི་དག་སྤོང་བ་ལ་ཤིན་ཏུ་བསླབ་དགོས་པར་རྡོ་རྗེ་འཆང་གིས་རྩ་བར་བཅས་པའི་ཕྱིར་རྩ་བའི་ལྟུང་བ་ཞེས་བྱའོ། ། གཞན་ཡང་ཡན་ལག་གི་ལྟུང་བ་བརྒྱད་ནི། དམ་ཚིག་དང་ནི་མི་ལྡན་པའི། ། ཞེས་པ་ནས། སྡོམ་པ་གཉིས་ཀྱི་བཅས་པ་ལས། དགོས་པ་མེད་པར་འདའ་བ་དང་ཞེས་པའི་བར་ཏེ། དེའང་དམ་ཚིག་དང་མི་ལྡན་པར་རིག་མ་ཕྱག་རྒྱར་བསྟེན་པ་ལ་དགའ་བ། ཚོགས་གྲལ་དུ་གཞན་ལ་ཁ་ཤགས་འགྱེད་པ། གསང་བའི་ཆོས་མི་འདོད་པ་ལ་སྟོན་པ།
དད་པ་ཅན་ཟབ་མོའི་སྣོད་དུ་རུང་བ་ལ་རྒྱ་ཆེ་བ་སོགས་དམ་ཆོས་གཞན་སྟོན་པ། ཉན་ཐོས་ཀྱི་ལྟ་སྤྱོད་ལ་ཞེན་པའི་ནང་དུ་ཞག་བདུན་གནས་པ། སྦྱོར་བ་སྔོན་དུ་སོང་བ་མ་ངེས་པར་སྐལ་མིན་ལ་གསང་བ་སྟོན་པ། ཕྱག་རྒྱའི་དེ་ཁོ་ན་ཉིད་མི་ཤེས་པ་ལ་དམ་ཚིག་གི་ཕྱག་རྒྱ་སྟོན་པ། སྔོན་དུ་བསྙེན་པ་སྲེག་བླུགས་མ་བྱས་པར་དཀྱིལ་འཁོར་གྱི་ལས་ལ་འཇུག་པ། སྡོམ་པ་འོག་མ་གཉིས་ཀྱི་བཅས་པ་ཕྲ་མོ་ལ་དགོས་པ་མེད་པར་འདའ་བ་དང་བཅས་པ་ནི་ཡན་ལག་གི་ཉེས་པ་ཞེས་བྱ་སྟེ། འདི་དག་གང་སྤྱད་ནའང་རྩ་བ་ལ་ཉེ་བའི་ཉེས་པར་འགྱུར་བའི་ཕྱིར་ཡན་ལག་གི་ལྟུང་བ་ཞེས་བྱའོ། ། གཉིས་པ་བསྟེན་བྱ་ནི། ཇི་སྲིད་བྱང་ཆུབ་ཅེས་པ་ནས་གཏོར་མ་སྦྱིན་ཞེས་པའི་བར་དང༌། རྟག་པར་རྒྱུན་དུ་ཞེས་པ་ནས་ཆོ་ག་བཞིན་དུ་བྱ་ཞེས་པའི་བར་གྱིས་ལས་དང་པོ་པའི་བསྒྲུབ་བྱའི་ཆོས་བཅུ་བདུན་བསྟན་ཏེ།
དཀོན་མཆོག་གསུམ་ནི་སྐུ་གསུམ་གྱི་བདག་ཉིད་ཅན་གྱི་སྟོན་པ་ནི་སངས་རྒྱས། ལུང་རྟོགས་ཀྱིས་བསྡུས་པའི་བསྟན་པ་ནི་དམ་པའི་ཆོས། ཕྱིར་མི་ལྡོག་པ་འཕགས་པའི་ཚོགས་ནི་དགེ་འདུན་ཏེ་ཕྱིའི་དཀོན་མཆོག་གསུམ་དང༌། དཀྱིལ་འཁོར་གྱི་གཙོ་བོ་ནི་སངས་རྒྱས། དེའི་ཐུགས་རྒྱུད་ན་བཞུགས་པའི་སྤངས་རྟོགས་ཀྱི་ཡོན་ཏན་རྩ་སྔགས་སྙིང་པོ་ཉེ་སྙིང་གི་རྣམ་པར་ཤར་བ་ནི་ཆོས། འཁོར་གྱི་ལྷ་ཚོགས་རྣམས་ནི་དགེ་འདུན་ཏེ་ནང་གི་དཀོན་མཆོག་གསུམ་དང༌། སེམས་ཉིད་གདོད་ནས་རང་བཞིན་གྱིས་སྒྲིབ་པ་ལས་རྣམ་པར་གྲོལ་བ་ནི་སངས་རྒྱས། དེ་ཉིད་རྟོག་པ་མེད་པར་རྟོགས་པ་ནི་ཆོས། དེ་ཉིད་ཉམས་སུ་ལེན་ཅིང་རྒྱུན་སྐྱོང་བར་བྱེད་པ་ནི་དགེ་འདུན་ཏེ་གསང་བའི་དཀོན་མཆོག་གསུམ་མོ། ། གསུམ་པོ་དེ་དག་མི་སྤོང་བ་དང༌།
ཇི་ལྟར་བཅས་པའི་དམ་ཚིག་དང་སྡོམ་པ་ཐམས་ཅད་ལས་མི་འདའ་བར་བསྲུང་བ་དང༌། རྡོ་རྗེ་དྲིལ་བུ་ཕྱི་བརྡའི་རྡོ་རྗེ་དྲིལ་བུ་ནི་རྡོ་རྗེ་སེམས་དཔའ་ཡབ་ཡུམ་སོགས་ལྷ་ཉི་ཤུ་རྩ་བརྒྱད་མཚོན་པའི་རྡོ་རྗེ་དང་ཤེས་རབ་ཀྱི་ཕ་རོལ་ཏུ་ཕྱིན་མ་སོགས་ལྷ་ཉི་ཤུ་རྩ་གསུམ་མཚོན་པར་བྱེད་པ་རྡོ་རྗེ་དྲིལ་བུ་རབ་གནས་དང་ལྡན་པའོ། ། ནང་དོན་གྱི་རྡོ་རྗེ་དྲིལ་བུ་ནི་ཐབས་ཤེས་རབ་ཀྱི་མཁའ་གསང༌། གསང་བ་བྱང་ཆུབ་སེམས་ཀྱི་རྡོ་རྗེ་དྲིལ་བུ་ནི། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། ཞེས་པ་ལྟར་རམ། སེམས་རང་བཞིན་གྱིས་འོད་གསལ་བ་དང༌། དེ་གཞན་ལ་སྟོན་པའི་ངག་གྲག་སྟོང་གཉིས་མེད་དོ། ། གཙུག་ཏོར་ནི་ཕྱི་རྫས་ཀྱི་ཅོད་པཎ།
ནང་རིགས་ཀྱི་བདག་པོ། གསང་བ་སྤྱི་བོའི་ཧཾ་ཡིག་བསྒོམ་པའོ། ། སྦྱིན་སྲེག་ནི་ཕྱི་མེ་ཐབ་ཏུ་སྲེག་བླུགས་འབུལ་བ། ནང་ཁ་ཟས་ཀྱི་རྣལ་འབྱོར། གསང་བ་བྱང་ཆུབ་སེམས་ཀྱི་བཞུ་བཏུལ་ལོ། ། དཀྱིལ་འཁོར་ནི་ཕྱི་རྡུལ་ཚོན་ནམ་རས་བྲིས་ལ་སོགས་པ། ནང་ཚོགས་སམ་ལུས་ཀྱི་དཀྱིལ་འཁོར་བསྒོམ་པ། གསང་བ་ཏིང་ངེ་འཛིན་གྱི་དཀྱིལ་འཁོར་གསལ་འདེབས་པའོ། ། རབ་གནས་ནི་སྐུ་གཟུགས་ལ་སོགས་པ་བྱིན་གྱིས་རློབ་པ། ནང་ཏིང་ངེ་འཛིན་གྱི་དཀྱིལ་འཁོར་དུ་ཡེ་ཤེས་སེམས་དཔའ་བསྟིམ་པ།
གསང་བ་ལྟེ་གསང་དུ་བྱང་སེམས་ཡས་འབེབས་པའོ། ། གཏོར་མ་ནི་ཕྱི་ལྷ་དང་འབྱུང་པོ་ལ་འབུལ་བ། ནང་ཁ་ཟས་ཀྱིས་ལྷ་མཉེས་པར་བྱེད་པ། གསང་བ་སྔགས་དང་ཆོས་ཀྱི་བདེ་བ་ལ་ལོངས་སྤྱོད་པའོ། ། སྔགས་ནི་ཕྱི་ཨཽཾ་ལ་སོགས་པ་བཟླ་བ། ནང་སྔགས་དང་ཆོས་ཀྱི་རྣལ་འབྱོར་གསལ་འདེབས་པ། གསང་བ་ཆོས་ཐམས་ཅད་སྐྱེ་མེད་དུ་བསྒོམ་པ་རྣམས་ཡིན་ནོ། ། ལྷག་མ་བསམ་གཏན་བསྒོམ་པ་དང༌། སློབ་མའི་ཚོགས་བསྡུ་བ་སོགས་ནི་ཤེས་པར་སླའོ། ། ཕྱག་རྒྱ་བཅིང་བ་རྣམ་སྤང་སོགས་རྐང་པ་བདུན་ནི་བརྟན་པ་ཅུང་ཟད་ཐོབ་པའི་དམ་ཚིག་དང༌།
དེ་དག་གི་ཤུགས་ལས་བརྟན་པ་ཆེར་ཐོབ་པས། དམ་ཚིག་སྡོམ་ལས་རྣམ་པར་གྲོལ། ། ཞེས་སྤང་བླང་མེད་པར་སྤྱོད་པ་རྣམས་བསྟན་ཏེ། དེ་དག་གང་ཟག་སོ་སོའི་ས་མཚམས་སུ་སླེབས་མ་སླེབས་དང་བསྟུན་པའི་བླང་དོར་ཚུལ་བཞིན་དུ་བྱེད་པ་དང༌། ཉམས་ན་ཕྱིར་བཅོས་པའི་ཐབས་ལ་བསླབ་པར་བྱའོ། ། དེ་ལྟར་འདིར་ནི་དམ་ཚིག་བསྲུང་ཚུལ་གྱི་སྙིང་པོ་གཅེས་པ་བཏུས་ནས་མདོ་ཙམ་སྨོས་པ་འདིས་མཚོན་ཏེ། ཕྲ་རགས་སོགས་རྣམ་གཞག་རྒྱས་པ་ནི་བླ་མ་གོང་མའི་གསུང་རབ་ལས་ཤེས་པར་བྱའི། འདིར་མངས་པར་གྱུར་ན་ཐུན་མོང་བའི་བློ་ལ་ཁབ་མིག་ཏུ་མཛུབ་མོ་ལྟར་མི་ཆུད་པར་དོགས་ནས་མ་བྲིས་སོ། ། འོན་ཏེ་རེ་ཞིག་འདི་ཙམ་ཞིག་ཁོང་ཆུབ་པར་བྱས་ནས་དམ་ཚིག་མི་ཉམས་པར་བསླབ། གཞན་ཡང་ཆོ་ག་སྒྲུབ་མཆོད་ལ་སོགས་པ་ལ་འབྱོན་པ་ན་མཁོ་བའི་རྡོ་རྗེ་དྲིལ་བུ་དབུ་རྒྱན་རྟེན་ཁེབས་སོགས་སྐབས་སུ་དགོས་པའི་ཡོ་བྱད་རྣམས་ཆད་ལྷག་མེད་པར་བྱ་བ་དང༌།
ཆོ་ག་སྔགས་ཕྱག་རྒྱ་རྣམས་ཀྱང་སློབ་དཔོན་མཁས་པ་བསྟེན་ཏེ་བསླབ་སྦྱངས་ལེགས་པར་བྱས་ནས། ཐམས་ཅད་གདངས་མཐུན་པར་བསྒྲིགས་ལེགས་ཤིང་སྦྱིན་བདག་ལ་སོགས་པ་དད་ཅིང་དང་བ་འདྲེན་ནུས་པ་བྱེད། སྤྱོད་ངན་རེ་གཉིས་ལྟ་བུས་ཆོས་ཁྲིམས་དགེ་སྐོས་སོགས་ལ་སུན་འབྱིན་བྱེད་པ་ལྟ་བུའི་སྒྲིག་སྲོལ་ལོག་པ་བྱེད་པའི་རྗེས་སུ་འབྲང་མི་བཏུབ་སྟེ། སངས་རྒྱས་ཀྱི་རྗེས་སུ་འཇུག་པ་རྣམས་ཀྱིས་ཆོས་མིན་གྱི་བྱ་བ་བྱས་ན། གཏན་བདེའི་རྒྱུ་བསླབ་ཁྲིམས་འཆའ་བ་པོ་རྫོགས་པའི་སངས་རྒྱས་ལ་གནོད་པ་བྱས་པར་འགྲོ་བ་དང༌། རིག་པ་འཛིན་པའི་སྡོམ་ལྡན་གྱི་རྡོ་རྗེ་སྤུན་ལ་ཁྲོས་ནས་དམོད་པ་ནི་རྩ་ལྟུང་གསུམ་པར་འགྱུར་བ་དང༌། ལྷག་པར་ཆོ་ག་སྒྲུབ་མཆོད་ལ་སོགས་པའི་ཚེ་སྒྲུབ་གྲོགས་ལ་ཁྲོས་པས་སྐྱོན་བརྗོད་ན་ལྷག་པའི་ལྷ་གང་ཡིན་པ་དེ་ལ་ཁྲོས་ནས་སྐྱོན་བརྗོད་པ་དང་ཁྱད་པར་མེད་པའི་ཉེས་ལྟུང་ཆེན་པོར་འགྱུར་བ་དང༌། སྒོས་སུ་རང་རེའི་དགོན་སྡེ་དེའི་སྒྲིག་སྲོལ་ལ་གནོད་པར་འགྱུར་བ་སོགས་ལ་བསམས་ནས། ངན་སྤྱོད་པའི་རྗེས་སུ་མི་འབྲང་བར་ཆོས་དང་མཐུན་པའི་བག་ཡོད་རང་ཚུགས་ཐུབ་ངེས་པར་བྱ། རྣམ་པ་ཀུན་དུ་སྒོ་གསུམ་གྱི་བྱ་སྤྱོད་ཐམས་ཅད་སྡིག་པ་མི་དགེ་བ་བཅུ་དང་འདྲེས་མ་འདྲེས་ལེགས་པར་བརྟགས་ལ་རྟག་ཏུ་དྲན་ཤེས་བཞིན་བསྟེན་པ་གལ་ཆེ་སྟེ།
སྤྱོད་འཇུག་ལས། བསླབ་པ་བསྲུང་བ་འདོད་པ་ཡིས། ། རབ་ཏུ་བསྒྲིམས་ཏེ་སེམས་བསྲུང་ངོ༌། ། སེམས་འདི་བསྲུང་བར་མ་བྱས་ན། ། བསླབ་པ་བསྲུང་བ་ཡང་མི་ནུས། ། ཞེས་དང༌། དྲན་པ་དང་ནི་ཤེས་བཞིན་གྱིས། ། ཐམས་ཅད་འབད་པས་སྲུངས་ཤིག་ཅེས། ། བདག་ནི་དེ་ལྟར་ཐལ་མོ་སྦྱར། ། ཞེས་སོགས་གསུངས་པ་རྣམས་ཀྱི་དོན་ཐུགས་ལ་བཞག་ནས་བླང་དོར་མཛོལ་མེད་དུ་བྱའོ། །
མདོར་ན་ཚོགས་སུ་དགེ་འདུན་ཐམས་ཅད་ཐུགས་མཐུན་པའི་སྒོ་ནས་སྦྱིན་བདག་གིས་མཚོན་པའི་སེམས་ཅན་ཐམས་ཅད་ལ་ཕན་སེམས་ཀྱིས་ཀུན་ནས་བསླངས་ཏེ། མདོ་ཚར་རེ་བཏོན་ནའང་དེར་ཚོགས་པ་ཅི་ཙམ་བཞུགས་པའི་གྲངས་དེ་སྙེད་ཀྱི་ཕན་ཡོན་མི་རེ་རེ་ལའང་འབྱུང་བར་གསུངས། དེས་ན་ཚོགས་འདོན་ཐམས་ཅད་ཁྲོམ་མང་གི་འུར་འདོན་ལྟ་བུར་མི་བྱེད་པར་ཐམས་ཅད་མགྲིན་བསྒྲིགས་ནས་བཏོན་པས་ཕན་ཡོན་ཆེ་ཞིང༌། རྒྱུད་ལ་ཚོགས་ཆེན་པོ་རྫོགས་པ་དང༌། དཀོར་ཟས་བུ་ལོན་ཅན་དུ་མི་འགྱུར་བ་སོགས་གནས་སྐབས་མཐར་ཐུག་གི་ཕན་ཡོན་ལ་བསམས་ནས་རང་གཞན་གྱི་དོན་རྒྱ་ཆེན་པོ་མཛད་པ་དགོངས་པའི་རྒྱ་མཚོར་འཇུག་པར་ཞུ་བ་ལགས་སོ། ། ཞེས་དགོན་སྡེ་རྣམས་ཀྱི་བསླབ་བྱའི་བཅའ་ཡིག་ལེགས་ཉེས་རང་ཞལ་གསལ་བའི་མེ་ལོང་ཞེས་བྱ་བ་ལས། རིག་འཛིན་སྔགས་ཀྱི་སྡོམ་པའི་བསླབ་བྱ་རགས་བསྡུས་ཤིག་བསྟན་པའི་སྐབས་ཏེ་གསུམ་པའོ།། །། སྨྲས་པ། གང་ཞིག་ཐེག་གསུམ་བསྟན་པའི་སྒོར་ཞུགས་པས། ། སྡོམ་པའི་མི་མཐུན་ཕྱོགས་སྤང་མཐུན་པའི་ཕྱོགས། །
ཉེར་བསྟེན་བསྲུངས་ན་ཕན་ཡོན་བརྗོད་འདས་ཀྱང༌། ། མ་བསྲུངས་མི་བཟད་ཉེས་དམིགས་ཀུན་གྱི་གཞི། ། ཐུབ་གསུང་མ་ལ་ཡ་ཡི་ནགས་ཁྲོད་ནས། ། ཉེར་མཁོ་འཕོས་པའི་དྲི་བཞོན་དལ་བུ་འདིས། ། འཁོར་བའི་ཉོན་མོངས་གདུང་བ་རིང་བཅིལ་ནས། ། བསླབ་བྱ་སྙིང་ལ་སིམ་པའི་རེག་པ་བསིལ། ། སྡོམ་གསུམ་མ་ཐོབ་ཐོབ་པར་བྱེད་པའི་ཐབས། ། ཐོབ་པ་མི་ཉམས་བསྲུང་དང་ཕྱིར་བཅོས་ཐབས། ། རྫོགས་པར་གཏམ་དུ་གླེང་ལ་གསེར་མངལ་ཅན། ། སྤྲུལ་པའི་རོ་འཛིན་བཞི་ཡང་ཐུང་ངུར་བྱེད། །
ཚུལ་འདི་མང་ཐོས་མཁས་པའི་བློ་གྲོས་མཁར། ། རྒྱུ་སྐར་ཕྲེང་བ་ཇི་བཞིན་བཀྲག་ཆེ་ཡང༌། ། དོན་གཉེར་བློ་དམན་ཚོགས་སུ་ཕན་འདོགས་ཀྱི། ། ལྷག་བསམ་གྱིས་བསླངས་གཅེས་པའི་སྙིང་པོ་བཏུས། ། སྒོ་གསུམ་འདིར་འབད་ལེགས་བྱས་ཟླ་ཟེར་གྱིས། ། བྱང་ཆུབ་སྤྱོད་པའི་ཆུ་གཏེར་འཕེལ་བྱེད་ཅིང༌། ། རྣམ་གསུམ་སྡོམ་པའི་བསླབ་པ་ལྷུར་ལེན་རྣམས། ། བློ་གྲོས་ཀུ་མུད་འདབ་བརྒྱ་གྲོལ་གྱུར་ཅིག ། ཅེས་དགེ་ཚུལ་ནས་སྡོམ་གསུམ་ལྡན་པའི་དགེ་སློང་བར་གྱིས་ཉེ་བར་བསྟེན་པའི་དགོན་སྡེ་རྣམས་ཀྱི་བསླབ་བྱའི་བཅའ་ཡིག་ལེགས་ཉེས་རང་ཞལ་སྟོན་པའི་མེ་ལོང་ཞེས་བྱ་བ་འདི་ནི་མདོ་ཁམས་ལྗོངས་ཀྱི་དགོན་སྡེ་རྣམས་སུ་ཕན་འདོགས་འདོད་པའི་བློ་ལྡན་ས་འཛིན་དམ་པ་དགེ་སློང་བསོད་ནམས་རྒྱལ་མཚན་པའི་གསུང་གིས་སྔ་ཕྱིར་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་ན་ཚོད་ལྡན་གྱི་གནམ་ལོའི་ཆུ་སྟོད་ཟླ་བའི་དམར་ཕྱོགས་ཀྱི་རྫོགས་པ་གཉིས་པའི་འགྲུབ་སྦྱོར་འཛོམ་པར་ཆོས་སྡེའི་གཙུག་ལག་ཁང་གཞན་འཕྲུལ་མངོན་པར་དགའ་བའི་ཉེ་ལོགས་དབང་པོའི་ཕྱོགས་ཀྱི་བ་གམ་གསུམ་པར་སྦྱར་བ་དགེ་ལེགས་རབ་ཏུ་འཕེལ་བར་གྱུར་ཅིག། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
