གསུང་འབུམ། ཚུལ་ཁྲིམས་རིན་ཆེན།
པོད ༡༢༦
མཁའ་སྤྱོད་ཞལ་བཟང་བལྟ་བའི་སྨོན་ལམ་རྣམ་འགྲེལ་འདབ་སྟོང་འགྲོལ་བའི་ཁ་ཆང་།
༼ཉ༽ ༄༅། །སཧསྲཔཏྲཱམོཙནསྱམུཁམཱདནནཱམཥསརྦཎིསྭཱནནཔཤྱཔྲཎཱིདྷིབརྟྟིཀབིཛཧཱརཾ།།
༄༅། །མཁའ་སྤྱོད་ཞལ་བཟང་བལྟ་བའི་སྨོན་ལམ་རྣམ་འགྲེལ་འདབ་སྟོང་འགྲོལ་བའི་ཁ་ཆང་ཞེས་བྱ་བ་བཞུགས་སོ།། ༄༅། །མཉམ་པའི་བྲྀཏྟ་བཅུ་བཞི་པ་ངོ་མཚར་རྟོགས་བྱེད་ཀྱི་དགོངས་པས་སྤྱིར་ཆིག་ཁྲི་དྲུག་སྟོང་སུམ་བརྒྱ་གྱ་བཞི། ཡང་བའི་བྱ་བ་བཅུ་བཞི་རྗེས་འབྲངས་བཅས། ལྕི་བ་ཉིས་འབུམ་རྗེས་འབྲངས་བཅས། ཡང་བ་བཞི་འབུམ་རྗེས་འབྲངས་བཅས། ཕྱི་མོ་དྲུག་འབུམ་རྗེས་འབྲངས་བཅས་ཡོད་པའི་ནང་གསེལ། ནཥྛ་ར་བཞི་གཟུང༌། ཨུདྡིཥྚ་ཆིག་སྟོང་ཆིག་བརྒྱ་བདུན་ཅུ་དོན་གཅིག
ཨ་དྷཱ་འཕྲེད་ཉེར་བདུན། སྟེང་འོག་སུམ་ཁྲི་ཉིས་སྟོང་བདུན་བརྒྱ་རེ་བདུན་པས་མཛེས་པའི་པྲསྟ་རའོ།། ༄༅། །བཱིརཙཱལྱཿཔཏིརྷེརུཀཤྩོཔཡཔྲཛྙཱཨདྭལདྱཱཝབྷཱསསྱལཱལིཏྱསཽབྷགྱམ། སྭཿབྷུམཱིནེཡགུཧྱཏྲཡཱཎཱམདྷིཥྛཱནསྟུཎཀཱརུཎྱནཱིཙཾཁསརྦཱཎིཡེནམྲཿ ༄༅། །བརྟན་གཡོའི་བདག་པོ་ཧེ་རུ་ཀ་དང་ཤེས་རབ་ཐབས། ། གཉིས་མིན་གཉིས་སུ་སྣང་བའི་རོལ་པས་སྐལ་བ་ཅན། ། རང་གི་གོ་འཕང་འཁྲིད་པའི་གསང་གསུམ་བྱིན་རླབས་དང༌། ། ཐུགས་རྗེ་ཆེ་མྱུར་བླ་མ་མཁའ་ལ་སྤྱོད་མར་འདུད། ། འགྲོ་ལ་རྗེས་ཆགས་དགའ་མས་བྱིན་རླབས་དངོས་གྲུབ་མཆོག ། རབ་བརྙེས་གྲུབ་པའི་དབང་ཕྱུག་ནཱ་རོ་ཏ་པའི་ཞབས། །
དེ་གསུང་ཡོངས་འཛིན་ཕམ་མཐིང་པ་དང་ཤེས་རབ་རྩེ། ། སྒྲ་བསྒྱུར་རྒྱལ་པོ་བློ་གྲོས་གྲགས་པ་བཅས་ལ་འདུད། ། རྒྱལ་བའི་གསུང་རབ་མཐའ་དྲུག་ཚུལ་བཞིའི་བཅིངས་པའི་དོན། ། ཇི་བཞིན་འགྲེལ་ལ་སྟོན་པ་ཉིད་དང་དགོངས་གཅིག་ཏུ། ། འདོམས་པའི་དབང་ཕྱུག་ས་སྐྱའི་རྗེ་བཙུན་རྣམ་ལྔ་དང༌། ། ཨེ་ཝཾ་ཡི་གེའི་དགེ་མཚན་འབར་བའི་བཀའ་དྲིན་བསམས། ། དེ་དག་ཚུལ་ཆེན་དཔྱོད་པའི་བློཾ་གྲོས་ཉི་བཞིན་གསཾལ། ། གསང་ཆེན་གདམས་པ་རྒྱཾ་མཚོཾའི་སྤུན་ཟླ་ཡོངས་བཟུང་ནས། ། དཔྱད་གསུམ་དག་པས་འདོམས་ལ་རྡོ་རྗེ་འཆང་དངོས་དང༌། ། མཚུངས་ལས་གཞན་པའི་དཔེ་མེད་གང་དེར་གུས་ཕྱག་འཚལ། །
རྣམ་པར་དཔྱོད་ལྡན་སུ་ཞིག་བླང་དོར་བསླབ་པའི་གནས། ། ཞིབ་མོར་བརྩད་ཅིང་དྲིས་ལ་མདོ་སྔགས་ཕྱོགས་ཀུན་ལས། ། དཔྱད་གསུམ་རྣམ་དག་ལེགས་པར་འདོམས་ལ་ཆེས་སྤྲོ་བའི། ། ཡང་དག་ལམ་སྟོན་འཁོར་ལོའི་མགོན་གྱིས་རྟག་ཏུ་སྲུངས། ། འདི་ན་བློ་གསལ་སྙན་བརྒྱུད་རྒྱ་མཚོ་ཡིས། ། ལེགས་གསུངས་མཁའ་སྤྱོད་དགའ་མའི་འཛུམ་ཞལ་བཟང༌། ། ལ་གོར་བལྟ་ལ་སྔོན་ཕྱོགས་སྨོན་པའི་ལམ། ། སྐལ་བཟང་ངག་གི་གླིང་བུ་སྙན་དགུ་སྩལ། ། རྗོད་བྱེད་ཚོགས་གསུམ་རྩིག་པའི་མེ་ལོང་དུ། ། བརྗོད་བྱ་དོན་བཟང་འབོད་སྒྲོགས་མཛེས་དགའི་བཞིན། །
བཀྲག་ཆེར་ཤར་བའི་ངོ་མཚར་རྣམ་དཔྱོད་ཀྱི། ། ཧ་ནུ་མནྠས་མཐོང་དོན་རྣམ་པར་འགྲེལ། ། གཞི་ལམ་འབྲས་བུའི་ཡོན་ཏན་སྐྱེ་འགྱུར་རྣམས། ། སྨོན་ལམ་སྟོབས་ཀྱིས་འབྲས་བུ་མཆོག་སྟེར་བའི། ། ཚུལ་འདི་མ་ཤེས་འགྱོད་པས་ལེགས་བྲིས་ལྷ། ། ཕལ་ཆེར་གཉིད་ཀྱི་གོ་སྐབས་ཕྲལ་ལམ་སྙམ། ། མཁས་གྲུབ་བྱེ་བ་ཅོག་གིས་བཤད་པའི་ལམ། ། དཔལ་ལྡན་ས་སྐྱའི་ཐུགས་བཅུད་གསེར་གྱི་ཆོས། ། ཉམས་སུ་ལེན་པའི་སྐལ་བཟང་རྣལ་འབྱོར་པ། ། ཚིག་དོན་རོ་བདེའི་སྦྲང་རྩི་འཐུངས་ཤིག་ཀྱེ། །
ཞེས་མཆོད་པར་བརྗོད་ཅིང་བཤད་པར་དམ་བཅའ་བའི་ངག་གིས་ལམ་ཡངས་པར་བྱས་ནས། འདིར་སྐབས་སུ་བབ་པ་ནི། རང་རེ་རྣམས་རྙེད་པར་དཀའ་བ་དལ་འབྱོར་གྱི་མི་ལུས་རྙེད། མཇལ་བར་དཀའ་བ་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པ་དང་མཇལ་བ་ནི་ཤིན་ཏུ་སྐལ་བ་བཟང་སྟེ། ཇི་སྐད་དུ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝཱ་རའི་མེ་ཏོག་བཞིན། ། བརྒྱ་ལམ་ན་ནི་རེ་འགའ་ཞིག །
འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། གང་གིས་སེམས་ཅན་མཉམ་མེད་དོན། ། བླ་མེད་སྤྱད་པར་ནུས་པ་ཡིན། ། བསྐལ་པ་བྱེ་བ་དུ་མ་རུ། ། སྔོན་ཆད་སྡིག་པ་བྱས་པ་གང༌། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། གྲགས་པ་མཐའ་ཡས་སྔགས་སྤྱོད་པའི། །
ཚུལ་ལ་གནས་ན་སྨོས་ཅི་དགོས། ། ཞེས་གསུངས་པ་ལྟར། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་བླ་མེད་རྡོ་རྗེ་ཐེག་པའི་དཀྱིལ་འཁོར་ཆེན་པོར་ཞུགས་ཏེ་དབང་བཞི་རྫོགས་པར་བླངས་ནས། དེས་ཡེ་ཤེས་སྐྱེ་བའི་སྣ་འདྲེན་པར་བྱེད་པའི་བྱིན་གྱིས་བརླབས་པ་དང་རྗེས་སུ་གནང་བ་སོགས་ལེགས་པར་ནོས་ནས་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བྱེད་ཅིང༌། རང་གི་སྐལ་བ་དང་འཚམ་པའི་ལམ་ཟབ་མོ་ཞིག་ཉམས་སུ་བླངས་པས། གང་ཟག་རབ་ཚེ་འདིའམ་བར་དོ། འབྲིང་སྐྱེ་བ་བདུན། ཐ་མས་ཀྱང་དམ་ཚིག་ལ་ཉེས་པས་མ་གོས་ན་སྐྱེ་བ་བཅུ་དྲུག་ནས་མཆོག་གི་འབྲས་བུ་འགྲུབ་པར་གསུངས་པའི་ཕྱིར། རང་གི་སྐལ་བ་དང་འཚམ་པའི་རྡོ་རྗེ་ཐེག་པའི་ལམ་ཟབ་མོ་རེ་ཉམས་སུ་ལེན་པ་ལ་འབད་པར་བྱ་དགོས། དེ་དག་ཀུན་གྱི་ནང་ནས་ཀྱང་རྗེ་བཙུན་ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་མཆོག་སྒྲུབ་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ།
དེ་དག་གི་ནང་ནས་ཀྱང་ཆེས་ཟབ་པ་ནཱ་རོ་མཁའ་སྤྱོད་ཀྱི་རྣལ་འབྱོར་བཅུ་གཅིག་གི་ཉམས་ལེན་ཟབ་མོ་དོན་དུ་གཉེར་ཞིང་སྒྲུབ་པ་ལྷུར་ལེན་པའི་གང་ཟག་གིས་ངག་ཏུ་འདོན་བྱ་མཁའ་སྤྱོད་ཞལ་བཟང་བལྟ་བའི་སྨོན་ལམ་ཞེས་བྱ་བ། རྡོ་རྗེ་རྣལ་འབྱོར་མ་ཉིད་ཀྱིས་རྗེས་སུ་བཟུང་ཞིང་དག་པ་མཁའ་སྤྱོད་དུ་གཤེགས་པའི་མཁས་གྲུབ་ཀྱི་དབང་པོ་ཚར་ཆེན་བློ་གསལ་རྒྱ་མཚོ་ཞེས་ཡོངས་སུ་གྲགས་པ་དེ་ཉིད་ཀྱི་མཛད་པ་གང་དེ་དོན་དུ་གཉེར་བ་ཀུན་གྱིས་ངག་འདོན་དུ་བྱེད་པ་ཡོད་མོད། དེ་དག་གི་ཚིག་དོན་ཟབ་བརླིང་དུ་གྱུར་པ་ཀུན་གྱིས་གོ་བདེ་བའི་ཕྱིར་ཚིག་དོན་ཅུང་ཟད་འགྲེལ་པ་ལ་གསུམ་སྟེ། གང་གིས་རྩོམ་པའི་སློབ་དཔོན། དེས་བརྩམས་པའི་སྨོན་ལམ། སྨོན་ལམ་དེའི་ཚིག་དོན་འགྲེལ་བའོ། ། དང་པོ་ནི། གངས་ཅན་བསྟན་པའི་སྣང་བྱེད་ཆེན་པོ་དཔལ་ས་སྐྱ་པའི་བསྟན་པའི་རྗེས་འཇུག་བུ་དོལ་ངོར་རྫོང་ཚར་གསུམ་སོགས་བསྟན་འཛིན་གྲགས་ཆེ་བའི་མཚན་སྙན་སྐྱེ་བ་ལྔ་བའི་དབྱངས་ལྟར་བསྒྲགས་པ་མང་དུ་བྱོན་པའི་ནང་ནས། འདིར་ཚར་ལུགས་ཞེས་ཡོངས་སུ་གྲགས་པའི་གཙོ་བོ་ནི་ཚར་ཆེན་བློ་གསལ་རྒྱ་མཚོ་ཞེས་མཁས་ཤིང་གྲུབ་པའི་ཡོན་ཏན་ངེས་པར་རྡོ་རྗེ་འཆང་དང་མཚུངས་པ་ཉིད་དེ། དེ་ཉིད་ཀྱི་སྐུ་ཆེ་བའི་ཡོན་ཏན་ཅུང་ཟད་སྨོས་ན།
སྔོན་གྱི་སྐྱེ་བ་དང༌། ད་ལྟར་གྱི་སྐྱེ་བར་ཆེ་བའི་ཡོན་ཏན་གཉིས་ལས། དང་པོ་ནི། འཕགས་པའི་ཡུལ་གྱི་དཔལ་རྣལ་འབྱོར་གྱི་དབང་ཕྱུག་ཆེན་པོ་བི་རུ་པའི་རྣམ་འཕྲུལ་ཡིན་པ་དང༌། གཉིས་པ་རྒྱ་གར་རྡོ་རྗེ་གདན་གྱི་མཁན་པོ་སྠཱ་བཱི་ར་ཞེས་པ་དང༌། གསུམ་པ་པཎ་ཆེན་དྷརྨ་པཱ་ལ་དང༌། བཞི་པ་པཎ་ཆེན་གྷ་ཡ་དྷ་ར་དང༌། ལྔ་པ་མཁས་གྲུབ་ཁྱུང་པོ་རྣལ་འབྱོར། དྲུག་པ་པཎ་ཆེན་བསོད་སྙོམས་པ་ཆེན་པོ། བདུན་པ་ཆོས་རྗེ་སངས་རྒྱས་སྟོན་པ།
བརྒྱད་པ་ཀུན་མཁྱེན་ཆོས་འོད། དགུ་པ་ཀུན་མཁྱེན་བུ་སྟོན། བཅུ་པ་རྣལ་འབྱོར་གྱི་དབང་ཕྱུག་ཡར་ཀླུང་པ་ཆེན་པོ། བཅུ་གཅིག་པ་ཕ་རྒོད་བསོད་ནམས་བཟང་པོ། བཅུ་གཉིས་པ་རྣལ་འབྱོར་དབང་མོ་རྣམས་ཀྱི་སྐྱེ་བའི་སྒྱུ་འཕྲུལ་ཡིན་པ་རྗེ་ཉིད་ཀྱི་རྣམ་པར་ཐར་པ་རྒྱལ་དབང་ལྔ་པ་ཆེན་པོས་མཛད་པའི་རྟོགས་བརྗོད་དུ་ཤེས་པར་བྱའོ། ། གཉིས་པ་ནི། མཐུ་སྟོབས་ནུས་པའི་མངའ་བདག་ཡབ་ཆོས་རྒྱལ་རིན་ཆེན་དཔལ་བཟང་དང༌། ཡུམ་མཁའ་འགྲོ་མའི་རིགས་ཅན་བཀྲ་ཤིས་ཨ་མཚོ་ཞེས་བྱ་བ་གཉིས་ཀྱི་སྲས་སུ་སྐྱེ་བ་བཞེས་པ་ནས་བརྩམས་ཏེ། སྔོན་གྱི་བག་ཆགས་བཟང་པོ་སད་པ་བྱིས་པ་ཕལ་གྱི་སྤྱོད་པ་ལས་འདས་པའི་མཛད་པ་ངོ་མཚར་ཅན་མང་པོ་དང༌། ཡབ་ཆོས་དཔལ་མགོན་ཞེས་བྱ་བ་སྟག་ཞོན་དང༌།
ཞིང་སྐྱོང་གདོང་བཞི་པ་སོགས་ཀྱི་ཞལ་ལན་མང་མཐོང་བ་དེའི་སྲས་སུ་འཁྲུངས་པ། ཡིག་ཀློག་ནས་བརྩམས་ཏེ་གཞོན་ནུའི་བསླབ་བྱ་ཐམས་ཅད་བརྡ་བསྟན་པ་ཙམ་གྱིས་ཚེགས་མེད་དུ་མཁྱེན་པ་དང༌། དགུང་ལོ་བཅུ་བཞིར་སོན་པ་ན་བདག་ཆེན་རྡོ་རྗེ་འཆང་ལས་དགེ་བསྙེན་གྱི་སྡོམ་པ་དང༌། རིམ་གྱིས་ཐམས་ཅད་མཁྱེན་པ་དགེ་འདུན་གྲུབ་པ་ལས་རབ་ཏུ་བྱུང་སྟེ། དེ་དག་གི་བསླབ་བྱ་རྣམས་ལ་ཉེས་པས་མ་གོས་པར་སྐྱོང༌། དེ་ནས་རིང་པོར་མ་ལོན་པར་བསྟན་སྲུང་གུར་ཞལ་གྱི་རྣམ་འཕྲུལ་ཨ་ཙརྻའི་རྣམ་པ་གཟི་བརྗིད་ཅན་གཉིས་ཀྱིས་བསུ་བ་དང་བཅས་ཏེ། ཁ་འུར་རྡོ་རྗེ་འཆང་ཀུན་སྤངས་ཆོས་རྗེའི་དྲུང་དུ་བྱོན་ནས་ལོ་བདུན་གྱི་བར་ཞབས་པད་བསྟེན་ནས་གདམས་པ་མ་ལུས་པ་གསན་ཅིང༌། བསྟན་པའི་བདག་པོ་ཉིད་དུ་མངའ་གསོལ་བ་ནས་བརྩམས་ཏེ། ཡོངས་རྫོགས་བསྟན་པའི་མངའ་བདག་གྲགས་པ་རྒྱལ་མཚན་པ་ལས་ཚིག་ཕྱི་མ་དགེ་སློང་གི་དངོས་པོར་བསྙེན་པར་རྫོགས་ཏེ། དེ་དག་གི་བར་སྐབས་ཀུན་ཏུ་མཁས་གྲུབ་ཀྱི་བླ་མ་དྲུག་ཅུ་རྩ་གསུམ་ཙམ་ལ་མངའ་བའི་ཕྱི་རིག་པའི་གནས་དང་ནང་སྡེ་སྣོད་གསུམ་དང་རྒྱུད་སྡེ་བཞི་དགོངས་འགྲེལ་བཅས་པའི་བརྗོད་བྱ་སྡོམ་པ་གསུམ་གྱི་འཁོར་དུ་བྱུང་བའི་གདམས་པའི་ཆོས་ཕལ་ཆེར་གསན་སྦྱངས་ཉམས་བཞེས་བསྙེན་སྒྲུབ་སོགས་མཛད་པའི་ངོ་མཚར་བརྗོད་ཀྱིས་མི་ལང་མོད་མདོར་བསྟན།
མཁྱེན་བརྩེའི་མཛད་པའི་གསོལ་འདེབས་ལས། ཇི་སྐད་དུ། མཁས་དང་གྲུབ་པའི་ཡོངས་འཛིན་དབང་པོ་མཆོག ། དྲུག་ཅུ་རྩ་གསུམ་གུས་པས་ཉེར་བསྟན་ནས། ། རྒྱ་ཆེན་གསར་རྙིང་རྒྱུད་སྡེ་རྒྱ་མཚོའི་ཚོགས། ། མ་ལུས་ཐུགས་སུ་ཆུད་ལ་གསོལ་བ་འདེབས། ། ཅེས་དང༌། ཁྱད་པར་ནག་པོ་ཆེན་པོའི་ཆོས་སྐོར་མན་ངག་ནི། བརྒྱུད་ལྡན་བླ་མ་བཅུ་ཕྲག་གཅིག་ལ་ཞུས། ། འགྲན་ཟླ་ཀུན་བྲལ་དྲིན་ཅན་རྡོ་རིང་པའི། །
སྙན་བརྒྱུད་ཟབ་མོ་བུམ་པ་གང་འབྱོར་ཐོབ། ། ཅེས་པ་ལྟར་ཐོས་པ་རྒྱ་མཚོའི་མཐར་སོན་ཅིང༌། ཐོས་དོན་དེ་དག་ཐམས་ཅད་ཀྱང་ཐུགས་ཉམས་སུ་བཅར་བས་ཏིང་ངེ་འཛིན་གྱི་སྒོ་དུ་མ་འཁྲུངས་པ་སོགས་ནི། ཇི་སྐད་དུ། བརྗོད་བྲལ་བདེ་ཆེན་གནས་ལུགས་མངོན་གྱུར་ཀྱང༌། ། རིམ་གཉིས་བཟླས་པར་བཅས་པའི་རྣལ་འབྱོར་ལ། ། ནམ་ཡང་གཡེལ་མེད་སྒྲུབ་པ་ལྷུར་ལེན་པའི། ། གྲུབ་པའི་གཙུག་རྒྱན་མཆོག་ལ་གསོལ་བ་འདེབས། ། ཞེས་སོགས་འབྱུང་བ་ལྟར། བསྒོམ་བཟླས་ལ་རྩེ་གཅིག་ཏུ་གནས་པས།
ཡི་དམ་འཇིགས་བྱེད་རྡོ་རྗེ་རྣལ་འབྱོར་མ། བསྟན་སྲུང་གུར་ཞལ་སོགས་རྟག་ཏུ་སྐུ་ལུས་དང་གྲིབ་མ་བཞིན་དུ་འགྲོགས་ནས་ཕྲིན་ལས་ཐོགས་མེད་དུ་སྒྲུབ་པའི་ཚུལ་རྣམས་བརྗོད་ཀྱིས་མི་ལང་ཞིང༌། ཁྱད་པར་སྐབས་སུ་བབ་པ་རྡོ་རྗེ་རྣལ་འབྱོར་མས་རྗེས་སུ་བཟུང་བ་ནི། རྗེ་བཙུན་རྡོ་རིང་པ་ཆེན་པོའི་གསུང་ལས་ཀྱང༌། ཆོས་རྗེ་ལ་མཁའ་སྤྱོད་མའི་བྱིན་རླབས་བྱས་རེས་ཀྱི་ངེད་ལ་ལྟས་ཁྱད་པར་ཅན་རེ་ཡོང་གི་འདུག འབད་རྩོལ་མཛད་ན་འདིས་མཁའ་སྤྱོད་ལ་འཁྲིད་ཉན་གདའོ་ཞེས་ལུང་བསྟན་པ་ལྟར་ཁྲོ་ཕུར་བྱོན་པའི་སྐོར་ལམ་དུ་གཟིགས་པ་དང༌། འཕན་ཡུལ་བྱོན་པའི་སྐབས་དང་སྲིན་པོ་རིར་བཞུགས་པའི་སྐབས་རྣམས་སུ་རྡོ་རྗེ་རྣལ་འབྱོར་མ་ཞི་དྲག་གི་རྣམ་པས་ཞལ་མངོན་སུམ་བསྟན་ཅིང་རྗེས་སུ་བཟུང་བའི་ཚུལ་རྒྱས་པ་འོག་ཏུ་འཆད་དོ། ། གཉིས་པ་དེས་བརྩམས་པའི་མཁའ་སྤྱོད་ཞལ་བཟང་བལྟ་བའི་སྨོན་ལམ་ཞེས་བྱ་བ། མཐའ་ཡས་རྒྱལ་བའི་བདེ་སྟོང་སོགས་ནས། མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག །
ཅེས་པའི་བར་གྱི་ལེགས་བཤད་ཚིག་དོན་རྒྱ་ཆེ་ཞིང་བརླིང་བ་ཚིགས་སུ་བཅད་པ་བརྒྱད་པ་འདི་ཉིད་དོ། ། གསུམ་པ་སྨོན་ལམ་དེའི་ཚིག་དོན་འགྲེལ་པ་ལ་ཀླད་ཀྱི་དོན་དང་གཞུང་གི་དོན་གཉིས་ལས། དང་པོ་ལ་གསུམ་སྟེ། ངོ་བོ་ངེས་ཚིག་སྒྲ་དོན་ནོ། ། དང་པོ་མཁའ་སྤྱོད་ཀྱི་ངོ་བོ་ལ་གནས་སྐབས་དང་མཐར་ཐུག་གཉིས་ལས། དང་པོ་ནི་མཁའ་ལ་སྤྱོད་པའི་རིག་པ་འཛིན་པ་ཞེས་བྱ་བ་ཡི་དམ་གྱི་ལྷའི་གཟུགས་ཅན་ཚེ་ཉི་ཟླ་གནས་ཀྱི་བར་ཐུབ་པ། ལང་ཚོ་ལོ་བཅུ་དྲུག་ལོན་པ་ལྟ་བུ། ལོངས་སྤྱོད་ནམ་མཁའ་ལས་འབྱུང་ཞིང་སངས་རྒྱས་སྤྲུལ་པའི་སྐུའི་ཞིང་ཁམས་ཀུན་ཏུ་རྒྱུ་ཞིང༌། དམ་པའི་ཆོས་ཉན་ནུས་པ་ཞིག་ཡིན་པར་ལམ་འབྲས་ཀྱི་གཞུང་བཤད་སོགས་ལས་འབྱུང་བ་ལྟར་རོ། ། གཉིས་པ་ནི།
མཁའ་སྤྱོད་ཆེན་པོའི་གོ་འཕང་དེ་རྒྱས་པ་འོག་ཏུ་འཆད་དོ། ། གཉིས་པ་ངེས་ཚིག་ནི། ཆོས་དང་འདོད་པའི་ཡོན་ཏན་ཐམས་ཅད་ནམ་མཁའ་ལས་སྤྱོད་ཅིང་རོལ་པའི་དོན་ཅན་ནོ། ། གསུམ་པ་སྒྲ་དོན་ནི། ལེགས་པར་སྦྱར་བའི་སྐད་དུ། ཁ་སརྤ་ཎི་སྟེ། མཁའ་སྤྱོད་ཅེས་པའི་དོན་ཅན་ནོ། ། ཡང་ན་ཁེ་ཙ་རི་ཞེས་པ་ཁ་ནམ་མཁའ་དེ་ལ་གནས་བཞིའི་རྐྱེན་བྱིན་པས་ཁེ་ཞེས་པ་ལའི་དོན་དང༌། ཙ་ར་ཞེས་པ་རྒྱུ་ཞིང་སྤྱོད་པའི་དོན་ཏེ། དེ་ལ་དུད་མེད་ཀྱི་རྐྱེན་ཨཱི་བྱིན་པས་མ་ཞེས་པའི་དོན་ཏེ།
མཁའ་ལ་སྤྱོད་མ་ཞེས་པའི་དོན་དུའང་སྒྲ་བསྒྱུར་སྔ་མ་རྣམས་ཀྱིས་དེ་ལྟར་བྱས་པའང་ཡོད་དོ། ། གཉིས་ཀ་ལྟར་ཡང་ཞལ་བཟང་ལ། སྭཱ་ན་ན་ཞེས་པ་སྟེ། ཉེར་བསྒྱུར་གྱི་སུ་སྔོན་དུ་བཞག་པ་མཚམས་སྦྱར་བ། བལྟ་བ་ཞེས་པ་ལ། དྲྀ་ཤའི་ལུས་འགྱུར་པ་ཤྱ་དང༌། སྨོན་ལམ་ལ་ཉེར་བསྒྱུར་གྱི་པྲ་སྦོན་མའི་ཎི་དྷི་དང༌། ན་མ་ཞེས་བྱ་སྟེ། ཞལ་བཟང་བལྟ་བའི་སྨོན་ལམ་ཞེས་བྱ་བར་འགྱུར་རོ། ། དེའང་སངས་རྒྱས་ཐམས་ཅད་ཀྱང་ཆོས་སྐུ་སྤྲོས་བྲལ་མངོན་དུ་མཛད་ཀྱང༌།
སྔོན་གྱི་ཐུགས་བསྐྱེད་དང་སྨོན་ལམ་གྱི་མཐུས་གདུལ་བྱ་གང་ལ་གང་འདུལ་གྱི་སྐུའི་སྤྲུལ་པ་མཆོག་སངས་རྒྱས་ནས། ཐ་མ་གྲུ་གཟིངས་ཟམ་པ་སོགས་ཀྱི་བར་སྐུའི་རྣམ་པས་དོན་མཛད་པ་ལྟར། འདིར་ཡང་སེམས་ཉིད་གཉིས་སུ་མེད་པའི་ཡེ་ཤེས་དོན་དམ་པའི་རྡོ་རྗེ་རྣལ་འབྱོར་མར་མངོན་དུ་བྱས་ཀྱང༌། ཐུན་མོང་དང་ཐུན་མོང་མ་ཡིན་པའི་གདུལ་བྱ་འདུལ་བའི་ཕྱིར་སྐུའི་རྣམ་པ་སྤྲུལ་པ་དུ་མས་སེམས་ཅན་གྱི་དོན་དཔག་ཏུ་མེད་པ་འབྱུང་བའི་སྒོ་ལྟ་བུ་ནི་སྨོན་ལམ་ཉིད་ཡིན་པའི་ཕྱིར་རོ། ། གཉིས་པ་གཞུང་གི་དོན་ལ་གཉིས་ཏེ། མདོར་བསྟན་པ་དང་དབྱེ་བ་རྒྱས་པར་བཤད་པའོ། ། དང་པོ་ནི། མཐའ་ཡས་རྒྱལ་བའི་བདེ་སྟོང་ཞེས་སོགས་ཤླཽ་ཀ་གཅིག་སྟེ། ཕྱོགས་བཅུ་རབ་འབྱམས་མུ་མེད་ཀྱི་ཞིང་ན་བཞུགས་པའི་རྒྱལ་བ་སྟེ། བདུད་བཞི་ལས་རྣམ་པར་རྒྱལ་བའི་གོ་འཕང་ལ་འཚོ་གཞེས་སུ་བཞུགས་པ་རྣམས་ཀྱི་ཐུགས་རྒྱུད་ལ་ཟག་མེད་ཀྱི་བདེ་བ་ཆེན་པོ་ཤར་བ་དང༌།
དེས་རང་བཞིན་སྟོང་པ་ཉིད་ཡིན་པ་ནི། ཇི་སྐད་དུ། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་པ། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་བཤད་པ་ལྟར་སྟོང་པ་ཉིད་དང་སྙིང་རྗེ་གཉིས་དབྱེར་མི་ཕྱེད་པའི་རང་གདངས་མ་འགགས་པའི་ཟློས་གར་སྲིད་པ་དང་ཞི་བའི་མིག་འཕྲུལ་ཅི་ཡང་སྟོན་པ་ལས། དེང་འདིར་གདུལ་བྱ་ཐུན་མོང་མ་ཡིན་པ་ལ། སྦྱང་གཞི་དང༌། སྦྱོང་བྱེད་དབྱེར་མེད་པའི་རྣལ་འབྱོར་དང་མཐུན་པ་མཁའ་སྤྱོད་དཔལ་མོ་ཞེས།
ཤེས་རབ་ཕ་རོལ་ཕྱིན་མ་རང་བཞིན་ཡིད་འཕྲོག་རྒྱལ་བ་མ་ལུས་པ་སྐྱེད་པའི་ཡུམ་གྱི་རྣམ་པ་ཅན་གང་ཞིག་བྱང་ཆུབ་བར་གྱི་ཡི་དམ་དུ་བསྒོམ་བཟླས་ཀྱི་རྣལ་འབྱོར་རྩེ་གཅིག་པས་བརྟེན་པ་དག་འཁྱུད་པའི་རྩེ་དགའ་སྟེ། རྗེས་སུ་ཆགས་པས་བདག་རྩེ་དགས་སྐྱོངས་ཤིག ཅེས་སྨོན་ལམ་མདོར་བསྟན་དུ་བྱས་པའོ། ། གཉིས་པ་དབྱེ་བ་སོ་སོར་བཤད་པ་ལ་བཞི་སྟེ། ཕོ་ཉ་གསུམ་གྱི་གནས་ཚུལ་བཤད་པ། དེས་ལམ་དང་སྦྱར་བའི་ཚུལ། རྣལ་འབྱོར་ཉམས་སུ་བླངས་པའི་ཡོན་ཏན་སྐྱེ་འགྱུར་སྨོན་ལམ། སྨོན་ལམ་དེ་དག་བདེན་པའི་སྟོབས་ཀྱིས་འགྲུབ་པར་བྱེད་པའོ། ། དང་པོ་ལའང་གསུམ་སྟེ། ལྷན་སྐྱེས་ཀྱི་མཁའ་སྤྱོད་ནི།
འོག་མིན་སྟུག་པོ་བཀོད་པའི་ཞིང་དེ། དེའང་ཞལ་བཟང་བལྟ་བའི་སྨོན་ལམ་ལས། དེའང་འོག་མིན་གནས་སུ་ལྷན་སྐྱེས་རྒྱལ་ཡུམ་མ། ། ཞེས་གསུངས་པའི་དོན་ལ། མདོ་སྔགས་གཉིས་ལས། དང་པོ་ནི། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་ཞིང་ན། ངེས་པ་ལྔ་ལྡན་གྱི་མགོན་པོ་ལོངས་སྤྱོད་རྫོགས་པའི་སྐུ་སྟེ། རྒྱན་ལས། སངས་རྒྱས་རྣམས་ཀྱི་སྐུ་དབྱེ་བ། །
རང་བཞིན་ལོངས་སྤྱོད་རྫོགས་པ་དང༌། ། གཞན་ནི་སྤྲུལ་པའི་སྐུ་ཡིན་ཏེ། ། དང་པོ་གཉིས་པའི་རྟེན་ཡིན་ནོ། ། ཞེས་པས་སྐུ་འོག་མ་གཉིས་ཀྱི་རྟེན་ངོ་བོ་ཉིད་དམ་རང་གཞན་ནམ་ཆོས་སྐུ་རྣམ་གྲངས་སུ་བྱས་པ་དང༌། རང་དོན་ཕུན་སུམ་ཚོགས་པ་ལོངས་སྐུ་དང༌། གཞན་དོན་ཕུན་སུམ་ཚོགས་པ་སྤྲུལ་སྐུ་སྟེ་གསུམ་དུ་བཞེད་དེ། སློབ་དཔོན་སེང་གེ་བཟང་པོ་ནི་མངོན་རྟོགས་རྒྱན་གྱི་ལུང་བཞིན་སྐུ་བཞིར་བཞེད་མོད། རང་ལུགས་བརྒྱད་སྟོང་འགྲེལ་ཆེན་དུ་སྐུ་གསུམ་དུ་མཛད་དེ། འཕགས་པ་གྲོལ་སྡེ་སོགས་ཀྱིས་ཀྱང་སྐུ་གསུམ་དུ་བཀྲལ་ཞིང༌། ངོ་བོ་ཉིད་ལོངས་རྫོགས་བཅས་དང༌། །
དེ་བཞིན་གཞན་པའི་སྤྲུལ་པ་ནི། ། ཆོས་སྐུ་མཛད་པ་དང་བཅས་པ། ། རྣམ་པ་བཞིར་ནི་ཡང་དག་བཤད། ། འདིར་སྤྲུལ་པ་ནི་ཞེས་འབྱུང་བས་གསུམ་དུ་གནས་ཤིང༌། དེ་ཚེ་རྣམ་པ་བཞིར་ནི་ཞེས་པ་ཆོས་སྐུ་མཚོན་བྱེད་ཆོས་ལ་མཛད་པ་ཕྲིན་ལས་དང་བཅས་ཏེ་རྣམ་པ་བཞིར་བརྗོད་ཅེས་པའི་དོན་ཡིན་པར་མཁས་པ་དག་བཞེད་པ་ནི། སྤྱི་རྣམ་ལས། ཕ་རོལ་ཏུ་ཕྱིན་པ་ལས་ནི། སྐུ་གསུམ་དང༌། ཡེ་ཤེས་བཞི་ལས་མ་བཤད་ལ། ཞེས་གསུངས་པ་དང་མཐུན་པས་གསུང་རབ་སྤྱི་དང་བསྟུན་ན་ལེགས་པ་ཡིན་ཏེ།
དེའང་ཆོས་སྐུ་སྤྲོས་བྲལ་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ཆོས་ཀྱི་སྐུའི་ཡོན་ཏན་བརྒྱ་ཞེ་ལྔའི་རང་བཞིན་དུ་བཞུགས་པའི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ལས། གཞར་ཡང་མ་གཡོས་པར་རྣམ་སྨིན་གཟུགས་སྐུ་བསོད་ནམས་བརྒྱ་པའི་མཚན་བཟང་སོ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པའི་གཟུགས་ཀྱི་རྣམ་པ་ཤར་བ་དང༌། ཐེག་པ་ཆེན་པོའི་ཆོས་ཀྱི་ལོངས་སྤྱོད་ཀྱི་གཞིར་གྱུར་པ་སངས་རྒྱས་སྤྲུལ་པའི་སྐུ་བྱེ་བ་ཁྲག་ཁྲིག་བསམ་གྱིས་མི་ཁྱབ་པས་གང་ལ་གང་འདུལ་གྱི་སེམས་ཅན་གྱི་དོན་ལྷུན་གྲུབ་རྒྱུན་མི་ཆད་དུ་འབྱུང་བ་དང༌། སྐུ་གསུང་ཐུགས་མི་ཟད་རྒྱན་གྱི་འཁོར་ལོའི་བདག་ཉིད་ཅན་ཏེ། དེ་དག་གི་ཡོན་ཏན་བསམ་གྱིས་མི་ཁྱབ་པ་ནི་ཐེག་པ་ཆེན་པོའི་མདོ་དང་བསྟན་བཅོས་རྣམས་ལས་རྒྱ་ཆེར་འབྱུང་བ་ལྟར་ལས། འདིར་ཡི་གེ་མངས་ཀྱིས་དོགས་པས་མ་སྤྲོས་སོ། ། གཉིས་པ་སྔགས་གཞུང་གི་དགོངས་པ་དང་མཐུན་པར་ཅུང་ཟད་བཤད་ན། ཁ་སྦྱོར་ཡན་ལག་བདུན་ལྡན་ཏེ། སློབ་དཔོན་ངག་གི་དབང་ཕྱུག་གྲགས་པས།
ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེའི་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་དང་ལྡན་པའི་གོ་འཕང་འདི་ཉིད་ནི། ། བདག་འདོད་ཚད་མས་ཡོངས་བསྒོས་བློ་ཅན་རྣམས་ཀྱང་འདོད། ། ཞེས་གསུངས་པ་ལྟར་ཏེ། ལོངས་སྤྱོད་རྫོགས་པ་དང༌། ཁ་སྦྱོར་དང༌། བདེ་ཆེན་གསུམ་ནི་ལོངས་སྐུའི་ཡན་ལག་དང༌། རང་བཞིན་མེད་པ་ནི་ཆོས་སྐུའི་ཡན་ལག་དང༌། སྙིང་རྗེས་ཡོངས་གང་དང༌།
རྒྱུན་མི་ཆད་པ་དང༌། འགོག་པ་མེད་པ་གསུམ་ནི་སྤྲུལ་པའི་སྐུའི་ཡན་ལག་སྟེ། དེའང་འདིར་རྡོ་རྗེ་རྣལ་འབྱོར་མ་ཉིད་ཀྱི་ལམ་དང་མཐུན་པའི་གང་ཟག་གི་རང་སྣང་དང་མཐུན་པར་ཤར་བའི་ཡོན་ཏན་གྱི་བཀོད་པ་དང་ཐུན་མོང་མིན་པ་འདིའི་གདུལ་བྱའི་ངོར། ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་སྣང་བའི་རྡོ་རྗེའི་རྭ་གུར་ཡེ་ཤེས་ཀྱི་མེ་འོད་འབར་བ་དང་བཅས་པ་སྟེ། དེའང་རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། བཅད་པར་བྱ་དང་གཞིག་མེད་པ། ། སྟོང་ཉིད་རྡོ་རྗེ་ཞེས་བྱར་བརྗོད། ། ཅེས་མཚན་རྟོག་སྒྲིབ་པ་ཀུན་གྱིས་མི་ཕྱེད་པའི་དབྱིངས་ཉིད་རྡོ་རྗེའི་རྭ་གུར་གྱི་རྣམ་པར་ཤར་བའི་ནང༌། ལུས་ཀྱི་བུ་ག་དང༌།
འཇིག་རྟེན་གྱི་ཆོས་བརྒྱད་རྣམ་པར་དག་པའི་གཟུགས་རྣམ་དུར་ཁྲོད་ཆེན་པོ་བརྒྱད་ཀྱི་རྣམ་པར་ཤར་བ་དང༌། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་སྟེ། རྣམ་པར་ཐར་པའི་སྒོ་གསུམ་གྱི་ངོ་བོ། ཆོས་འབྱུང་གྲུ་གསུམ་ཉིས་བརྩེགས་ཀྱི་རྣམ་པར་ཤར་བའི་གཞལ་ཡས་ཁང་གི་དབུས་སུ། འཁོར་བའི་སྐྱོན་གྱིས་མ་གོས་པས་སྣ་ཚོགས་པདྨ་དང༌། བྱང་ཆུབ་སེམས་ཀྱི་མྱུ་གུ་འཕེལ་ཞིང་རྒྱས་པས་ཉི་མ་དང༌། སྟོང་ཉིད་སྙིང་རྗེ་གཉིས་སུ་མེད་པས་སྲིད་ཞིའི་མཐའ་ལ་མི་གནས་ཤིང་སེམས་ཅན་གྱི་དོན་ལ་རྗེས་སུ་ཆགས་པའི་གཟུགས་སྐུ་མཚན་དང་དཔེ་བྱད་འབར་ཞིང༌། དུས་གསུམ་དང་ཁམས་གསུམ་གྱི་སེམས་ཅན་ལ་གཟིགས་པའི་སྤྱན་གསུམ་དང་ལྡན་པའི་ལོངས་སྤྱོད་རྫོགས་པའི་སྐུའི་རྣམ་པ་སྒྲུབ་པ་པོ་རང་སྣང་དུ་ཤར་བ་ནི་ལོངས་སྤྱོད་རྫོགས་པའི་སྐུ་སྟེ།
བཀའ་བཅུ་པ་ཉིད་ནས། མཁའ་སྤྱོད་ཞིང་གི་བཀོད་པ་ཇི་ལྟར་ལགས། ཞེས་དྲི་བའི་ལན་ཡང་འདིས་རྫོགས་པར་འགྱུར་ཞིང༌། ཁོ་བོའི་འདྲེན་མཆོག་དམ་པ་རྨོར་ཆེན་ཐམས་ཅད་མཁྱེན་པས་མཁའ་སྤྱོད་ཞིང་བཀོད་ཀྱི་ཡི་གེར་སྩལ་བ་ལ་ཡང་འདི་ལྟར་སྣང་བ་དང༌། ངོར་ཆེན་རྡོ་རྗེ་འཆང་ཆེན་པོས། ཡན་ལག་བདུན་ལྡན་ལོངས་སྐུའི་བསྟོད་པར་ཡང༌། འདབ་བརྒྱའི་ལྟེ་བར་ཉིན་མོར་བྱེད་པའི་དབུས། ། པདྨ་རཱ་ག་ལྟར་དམར་རྗེ་བཙུན་མ། ། ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། ། མཁའ་སྤྱོད་ལོངས་སྤྱོད་རྫོགས་ལ་ཕྱག་འཚལ་བསྟོད། །
ཅེས་གསུངས་པ་དང་རྗེས་སུ་མཐུན་པ་ཉིད་དོ། ། གཉིས་པ་ནི། འདིར་ཡང་འཁོར་ལ་བདེ་མཆོག་ཡབ་ཡུམ་མཉམ་པར་སྦྱོར་བའི་གང་ཟག་གི་རང་སྣང་དང༌། ཆགས་ལྡན་གདུལ་བྱ་འདུལ་བའི་གཞན་སྣང་གཉིས་ཆར་གྱི་ངོར་ཤར་བ་ནི། སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་ཆོས་སྐུའི་ཡོན་ཏན་མཐའ་དག་གཟུགས་རྣམ་དུ་ཤར་བའི་དབུས་སུ་སྟོབས་སོགས་རྒྱལ་བའི་ཡོན་ཏན་ཐམས་ཅད་འཁོར་ལོ་བདེ་མཆོག་ཡབ་ཡུམ་ཞལ་སྦྱོར་གྱི་རྣམ་པར་ཤར་བ་ནི་ཁ་སྦྱོར་གྱི་ཡན་ལག་གོ ། གསུམ་པ་ནི། ཐུགས་རྒྱུད་ཟག་པ་མེད་པའི་བདེ་བ་ཆེན་པོས་ཡོངས་སུ་གང་བའི་ཡོན་ཏན་གྱི་བདེ་བ་ཆེན་པོའོ། ། བཞི་པ་ནི། ཆོས་ཀྱི་སྐུའི་རང་བཞིན་སྤྲོས་པའི་མཐའ་བརྒྱད་དང་བྲལ་ཡང་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་རྣམ་ཀུན་མཆོག་གི་རང་བཞིན་ལས་ནམ་ཡང་འཕོ་མེད་རྟག་པའི་རང་བཞིན་དུ་བཞུགས་པ་ནི་རང་བཞིན་མེད་པའི་ཡན་ལག་གོ ། ལྔ་པ་ནི།
དེ་ལྟར་ཆོས་སྐུ་སྤྲོས་བྲལ་ངང་ལས་མ་གཡོས་པར་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་གྱི་དོན་རྒྱུན་མི་ཆད་པར་ལྷུན་གྱིས་གྲུབ་པའི་ཚུལ་དུ་འབྱུང་བ་ནི་སྙིང་རྗེས་ཡོངས་སུ་གང་བའོ། ། དྲུག་པ་ནི། སེམས་ཅན་གྱི་དོན་མཛད་པ་དེའང་འཁོར་བ་མ་སྟོངས་ཀྱི་བར་དུ་རྒྱུན་མི་ཆད་པའོ། ། བདུན་པ་ནི། སྲིད་ཞིའི་མཐའ་ལ་མི་གནས་པའི་མྱ་ངན་ལས་འདས་པའི་ཕྲིན་ལས་རྒྱུན་མི་ཆད་པས་འགོག་པ་མེད་པ་སྟེ། དེ་དག་ལ་རྗེ་ངོར་ཆེན་རྡོ་རྗེ་འཆང་གིས་མཛད་པའི་ལོངས་སྤྱོད་རྫོགས་པའི་རྗེས་ཐོག་དེ་མ་ཐག་པར། ཆགས་ཅན་སྐྱེས་བུ་གདུལ་བར་བྱ་བའི་ཕྱིར། ། བརྟན་གཡོའི་བདག་པོ་ཧེ་རུ་ཀ་དཔལ་དང༌། ། གཉིས་མེད་ལྷན་སྐྱེས་གར་གྱིས་རོལ་མཛད་མ། ། མཁའ་སྤྱོད་ཁ་སྦྱོར་ཆེ་ལ་ཕྱག་འཚལ་ལོ། །
ཉིད་ཐུགས་ཟག་པ་མེད་པའི་བདེ་བ་ཆེ། ། འགྱུར་མེད་དགའ་བ་གྱ་ནོམ་བླ་ན་མེད། ། རྒྱུན་མི་ཆད་པའི་བདེ་བའི་རོས་གང་མ། ། མཁའ་སྤྱོད་བདེ་བ་ཆེ་ལ་ཕྱག་འཚལ་ལོ། ། རྣམ་དག་ཆོས་དབྱིངས་སྤྲོས་བྲལ་ནམ་མཁའི་དབྱིངས། ། མཐའ་ཡས་ཡོན་ཏན་མང་པོས་ཉེར་མཛེས་པའི། ། རྣམ་པ་ཀུན་གྱི་མཆོག་དང་རབ་ལྡན་མ། ། མཁའ་སྤྱོད་རང་བཞིན་མེད་ལ་ཕྱག་འཚལ་ལོ། ། གང་གི་རང་བཞིན་རྣམ་པར་མི་རྟོག་ཀྱང༌། ། ཐུགས་རྗེ་ཆེན་པོས་སེམས་ཅན་མ་ལུས་ལ། །
ཡིད་བཞིན་ནོར་ལྟར་དགོས་འདོད་ཀུན་སྩོལ་མ། ། མཁའ་སྤྱོད་སྙིང་རྗེའི་ཡོངས་གང་ལ་ཕྱག་འཚལ། ། སྲིད་དང་ཞི་བའི་མཐའ་དང་བྲལ་བ་ཡི། ། མི་གནས་མྱ་ངན་འདས་པའི་ས་བརྙེས་ནས། ། རྒྱུན་ཆད་མེད་པར་འགྲོ་བའི་དོན་མཛད་མ། ། མཁའ་སྤྱོད་རྒྱུན་ཆད་མེད་ལ་ཕྱག་འཚལ་ལོ། ། དམིགས་མེད་སྙིང་རྗེས་གཞན་གྱི་དབང་བསྒྱུར་ནས། ། འཁོར་བ་ཇི་སྲིད་གནས་པར་དེ་སྲིད་དུ། ། མྱ་ངན་མི་འདའ་རྟག་པར་རབ་བཞུགས་པས། ། མཁའ་སྤྱོད་འགོག་པ་མེད་ལ་ཕྱག་འཚལ་ལོ། །
ཞེས་སྐུ་བཞི་ཡན་ལག་བདུན་ལྡན་གྱི་བསྟོད་པའི་ཚིག་འདི་དག་ལ་དཔྱད་པས་རྟོགས་པར་སླ་བ་ཉིད་དོ། ། གཉིས་པ་ཞིང་སྐྱེས་ཀྱི་མཁའ་སྤྱོད་ལ་ནི། རྩ་རྒྱུད་ལས། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་དང་ནི། ། ཚནྡོ་ཉེ་བའི་ཚནྡོ་དང༌། ། དེ་བཞིན་འདུ་བ་ཉེ་འདུ་བ། ། འཐུང་སྤྱོད་ཉེ་བའི་འཐུང་སྤྱོད་དང༌། ། དུར་ཁྲོད་ཉེ་བའི་དུར་ཁྲོད་ཏེ། ། འདི་རྣམས་ས་ནི་བཅུ་གཉིས་ཏེ། །
ཞེས་དང༌། འཁོར་ལོ་སྡོམ་པ་སོགས་ནས་བསྟན་པའི་ཡུལ་སོ་གཉིས། གནས་ཉེར་བཞི་ཡུལ་སོ་བདུན་དུ་བསྟན་པ་རྣམས་ནི་དཔའ་བོ་དང་རྣལ་འབྱོར་མ་རྣམས་བཞུགས་པའི་གནས་ཏེ། དེ་དག་ཏུ་གནས་པའི་མ་མཁའ་འགྲོ་མའི་རིགས་སུ་གནས་པ་རྣམས་ནི་ཞིང་སྐྱེས་ཀྱི་ཌཱ་ཀི་མ་སྟེ། དེ་ལའང་ཕྱིའི་གནས་དང་ནང་གི་གནས་གཉིས་ལས། དང་པོ་ནི། ཕྱིའི་གནས་ནི་ཡུལ་ཉེར་བཞི་སྟེ། དེའང་ཞལ་བཟང་བལྟ་བའི་སྨོན་ལམ་དུ། ཉེར་བཞིའི་ཡུལ་ན་ཞིང་སྐྱེས་ཌཱ་ཀི་མ། ། ཞེས་གསུངས་པའི་དོན་ཕྱི་རོལ་འཛམ་བུ་གླིང་གི་ཤར་ཕྱོགས་སུ་པུལླི་ར་མ་ལ་ཡ་སྟེ་རྒྱས་པའི་རི་ཞེས་པའི་དོན་ཅན་དང༌།
བྱང་དུ་ཛ་ལནྡྷ་ར་སྟེ་དྲྭ་བ་འཛིན། ནུབ་ཨཽ་ཌཱ་ཡ་ན་སྟེ་འཕུར་འགྲོ། ལྷོར་ཨརྦུ་དཱ་ནི་མཆོད་འོས་ཏེ་དེ་བཞི་ལ་ལྷའི་སྐད་དུ་གནས་ཞེས་བྱའོ། ། ཤར་ལྷོར་གོ་ད་ཝ་རི་ནི་བའི་མཆོག་སྦྱིན། ལྷོ་ནུབ་ར་མེ་ཤྭ་ར་སྟེ་དགའ་བའི་དབང་ཕྱུག ནུབ་བྱང་དུ་དེ་ཝཱི་ཀོ་ཊི་སྟེ་ལྷ་མོའི་མཁར། བྱང་ཤར་མ་ལ་ཝ་ཕྲེང་བ་ཅན་ཏེ། དེ་ལ་དྲི་ཟའི་སྐད་དུ་ཉེ་བའི་གནས་ཞེས་བྱའོ། ། ཤར་ཕྱོགས་ཀཱ་མ་རུ་པ་སྟེ་འདོད་པའི་གཟུགས་དང༌། བྱང་ཕྱོགས་ཨོ་ཏྲེ་སྟེ།
དེ་ལ་གནོད་སྦྱིན་སྐད་དུ་ཞིང་ཞེས་བྱའོ། ། ནུབ་ཏྲི་ཤ་ཀུ་ནེ་སྟེ་གསུམ་དགེ་བ། ལྷོ་ཀོ་ས་ལ་སྟེ་མཛོད་ལན། དེ་ལ་གནོད་སྦྱིན་གྱི་སྐད་དུ་ཉེ་བའི་ཞིང་ཞེས་བྱའོ། ། ཤར་ལྷོར་ཀ་ལིངྐ་ཅི་མཚན་ནམ་སྨྲ་བའི་རྟགས། ལྷོ་ནུབ་ལམྦཱ་ཀ་སྟེ་འཕྱང་བ་ཅན། དེ་གཉིས་ལ་སྲིན་པོའི་སྐད་དུ་ཚནྡོ་ཧ་ཞེས་བྱའོ། ། ནུབ་བྱང་ཀཱཉྩི་ཏེ་སྐྱུར་བག་ཅན། བྱང་ཤར་ནི་མ་ལ་ཡ་གངས་ཅན་རི། དེ་གཉིས་ལ་ཉེ་བའི་ཚནྡོ་ཞེས་བྱའོ། །
ཤར་ཕྱོགས་པྲེ་ཏ་པུ་རི་ཏེ་ཡི་དྭགས་གྲོང་ཁྱེར་དང༌། བྱང་ཕྱོགས་གྲྀ་ཧ་དེ་ཝ་སྟེ་ཁྱིམ་གྱི་ལྷ། དེ་ལ་ཀླུའི་སྐད་དུ་འདུ་བ་ཞེས་བྱའོ། ། ནུབ་སཽ་རཥྚ་སྟེ་ཡུལ་འཁོར་བཟང་པོ་དང༌། ལྷོར་སུ་ཝརྞ་དྭཱི་པ་སྟེ་གསེར་གླིང་སྟེ། དེ་ལ་ཉེ་བའི་འདུ་བ་ཞེས་བྱའོ། ། ཤར་ལྷོར་ནཱ་ག་ར་སྟེ་གྲོང་ཁྱེར་དང༌། ལྷོ་ནུབ་སིནྡྷཱུ་སྟེ་ཆུའི་མིང་ཅན་ཏེ། དེ་གཉིས་ལ་ལྷ་མིན་སྐད་དུ་དུར་ཁྲོད་ཅེས་བྱའོ། ། ནུབ་བྱང་མ་རོའམ་མ་རུ་སྟེ་མྱང་ངམ་ཐང་སྟེ།
བྱང་ཤར་ཀུ་ལུ་ཏ་རིགས་ལྡན་ཏེ། དེ་ལ་ཉེ་བའི་དུར་ཁྲོད་ཅེས་བྱའོ། ། དེ་དག་ནི་ཕྱི་རོལ་གྱི་ཡུལ་ཉེར་བཞི་སྟེ། དེ་རྣམས་ནི་གནས་ལ་སོགས་པ་བཅུ་གཉིས་ལས་ཕྱེ་བའི་ཡུལ་སུམ་ཅུ་རྩ་གཉིས་ཏེ་དེ་དག་ཏུ་གནས་པའི་དཔའ་བོ་དང་རྣལ་འབྱོར་མ་རྣམས་ནི་ངོ་བོ་སངས་རྒྱས་སྤྲུལ་པའི་སྐུ་ཡིན་ཡང༌། འགྲོ་བ་འདུལ་བའི་ཕྱིར་དེ་དག་གི་གཟུགས་སུ་བསྟན་པ་ཉིད་དོ། ། གཉིས་པ་ནི། ཡུལ་ཉེར་བཞི་པོ་དེ་དག་ཏུ་མ་ཟད། ཀྱེ་རྡོ་རྗེ་རྩ་བའི་རྒྱུད་ལས། ཕྱི་རོལ་ན་གནས་ཆེན་སུམ་ཅུ་རྩ་གཉིས་སུ་ཡོད་པར་བསྟན་ཏེ། རྒྱུད་དེ་ཉིད་ལས།
ཇི་སྐད་དུ། ཀྱེ་བཅོམ་ལྡན་འདས། གནས་ལ་སོགས་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། གནས་ནི་ཛཱ་ལནྡྷ་རར་བཤད། ། དེ་བཞིན་དུ་ནི་ཨཽ་ཌྱཱན། ། གནས་ནི་ཀོལླ་གི་རི་ཉིད། ། དེ་བཞིན་དུ་ཡང་ཀཱ་མ་རུ། ། ཉེ་གནས་མཱ་ལ་ཝ་ཞེས་བརྗོད། ། སིནྡྷཱུ་ནཱ་ག་ར་ཉིད་དོ། །
ཞིང་ནི་མུམྨུ་ནིར་བཤད་དེ། ། ཞིང་ནི་བྱེད་པའི་བྲང་ཉིད་དོ། ། དེ་ཝཱི་ཀོ་ཊ་དེ་བཞིན་ཞིང༌། ། ཞིང་ནི་ལྕགས་པའི་བྲང་ཉིད་དོ། ། ཉེ་ཞིང་ཀུ་ལུ་ཏ་ཞེས་བརྗོད། ། དེ་བཞིན་ཨརྦུ་དཱ་ཉིད་དོ། ། བ་ཡི་མཆོག་སྦྱིན་ཁ་བའི་རི། ། ཉེ་བའི་ཞིང་ནི་མདོར་བསྡུས་པའོ། ། ཚནྡོ་ཧ་རི་ཀེ་ལ་དང༌། ། ལན་ཚྭ་རྒྱ་མཚོའི་ནང་སྐྱེས་དང༌། །
ལམྦ་ཀ་དང་ཀཱཉྩི་ཉིད། ། དེ་བཞིན་སཽ་རཱཥྚ་ཉིད་དོ། ། ཉེ་བའི་ཚནྡོ་ཀ་ལིངྐ། ། གསེར་དང་ལྡན་པའི་གླིང་དང་ནི། ། ཀངྐ་ན་ཡང་ཉེ་ཚནྡོ། ། མདོར་བསྡུས་པས་ནི་བརྗོད་པར་བྱ། ། འཐུང་སྤྱོད་གྲོང་ཁྱེར་གྱི་དང་ཡང༌། ། འཐུང་སྤྱོད་གྲོང་གི་མཐར་གནས་པ། ། ཙ་རི་ཏྲ་དང་ཀོ་ས་ལ། ། བིནྡྷྱ་གཞོན་ནུའི་གྲོང་ཁྱེར་རོ། །
རྡོ་རྗེ་སྙིང་པོ་སྙིང་རྗེ་ཆེ། ། ཉེ་བའི་འཐུང་སྤྱོད་དེ་ཉེ་བའོ། ། དུར་ཁྲོད་རབ་སོན་དགེ་འདུན་དང༌། ། དུར་ཁྲོད་རྒྱ་མཚོའི་འགྲམ་ཉིད་དོ། ། སྐྱེད་ཚལ་རྭ་བའི་རྫིང་བུའི་འགྲམ། ། ཉེ་བའི་དུར་ཁྲོད་བརྗོད་པར་བྱ། ། ཞེས་པས་དངོས་སུ་སུམ་ཅུ་རྩ་གཉིས་བསྟན་པ་དང༌། གསུམ་པ་ཡུལ་སུམ་ཅུ་རྩ་བདུན་དུ་བཤད་པ་ནི། དུས་ཀྱི་འཁོར་ལོ་དང༌། ས་པཎྜི་ཏས་སྡོམ་གསུམ་རབ་དབྱེ་ལས་བསྟན་པ་ལྟར་ཏེ།
འདི་ལ་གོང་གི་སོ་གཉིས་ཀྱི་ཁར། འདི་ལ་འདོད་ཚུལ་ཅུང་ཟད་མི་འདྲ་བ་འབྱུང་ཡང༌། དོན་ལ་འདི་ལྟར་དུ་གནས་ཏེ། དབྱེ་བའི་གཞི་འདུ་བ་དང་ཉེ་བའི་འདུ་བ་གཉིས་ལས། དབྱེ་བའི་ཡ་གྱལ་གཉིས་གཉིས་ཡོད་པས་བཞི་དང༌། མི་སློབ་པའི་ཕྱི་རོལ་གྱི་གནས་འོག་མིན་ནམ། རྡོ་རྗེའི་གདན་གྱི་གནས་གང་རུང་བགྲངས་པའི་སོ་བདུན་ཏེ། དེའང་འདུ་བ་གཉིས་པོའི་དབྱེ་བའི་ཡ་གྱལ་བཞི་པོ་གང་ཞེ་ན། ཕྱག་ཆེན་ཐིག་ལེ་ལས། ། འདུ་བ་ཀརྨྨ་རཱ་པ་ཌ་ཀ་དང༌།
གསེར་གླིང་གཉིས་དང༌། ཉེ་བའི་འདུ་བ་ལངྐ་ན་དང་འབིགས་བྱེད་གཉིས་ཏེ་བཞིར་བཤད་དོ། ། བདེ་མཆོག་ལས་ནི། འདུ་བ་པྲེ་ཏ་པུ་རི་དང་གྲྀ་ཧ་དེ་ཝ་སྟེ་གཉིས། ཉེ་བའི་འདུ་བ་སཽ་རཱཥྚ་དང་སུ་ཝརྞཎ་དྭཱི་པ་གཉིས་ཏེ་བཞིར་བཤད་དོ། ། དེ་བཞི་པོའི་ནང་དུ་སུམ་ཅུ་རྩ་གཉིས་ཀྱི་ནང་དུ་བཤད་ཟིན་པའི་མིང་ཅན་འགའ་ཡོད་མོད་ཀྱང༌། ཟློས་པ་ནི་མ་ཡིན་ཏེ། མི་འདོན་ཐ་དད་དུ་ཤེས་དགོས་པ་སྔོན་གྱི་མཁས་པ་རྣམས་ཀྱིས་བཤད་པ་ལྟར་ཤེས་པར་བྱ་དགོས་པ་ཉིད་དོ། ། དེས་ན་བརྟག་གཉིས་ནས་བཤད་པའི་གནས་སོ་གཉིས་ཀྱི་སྟེང་དུ། སློབ་ལམ་པའི་དབང་དུ་བྱས་ན།
བདེ་མཆོག་ནས་བཤད་པ་ལྔ་སྟེ། དེའང་རྭ་མེ་ཤྭ་ར། ཨོ་ཏྲེ། ཏྲི་ཤ་ཀུ་ནེ། པྲེ་ཏ་པུ་རི། གྲྀ་ཧ་དེ་ཝ་སྟེ་ལྔ་བསྣན་པས་སོ་བདུན་ནོ། ། དེས་ན་ཞལ་བཟང་བལྟ་བའི་སྨོན་ལམ་གྱི་དངོས་སུ་བསྟན་པ་ནི། གོང་དུ་བཤད་པའི་ཀུ་ལུ་ཏ་ཡན་གྱི་ཉེར་བཞི་པོ་ན་བཞུགས་པའི་རྣལ་འབྱོར་མ་རྣམས་ནི་ཞིང་ལས་སྐྱེས་པའི་རྡོ་རྗེ་རྣལ་འབྱོར་མའོ། ། ལྷ་སོ་བདུན་གྱི་བར་བགྲང་བའི་ཚེ་ན་ཡུལ་སོ་བདུན་དུ་འགྱུར་བ་རྣམས་ཀྱང་དཔའ་བོ་དང་རྣལ་འབྱོར་མ་རྣམས་ཀྱི་གནས་ཡིན་པའི་ཕྱིར་འཕྲོས་ནས་བཤད་པའོ། ། གསུམ་པ་སྔགས་ལས་སྐྱེས་པའི་རྡོ་རྗེ་རྣལ་འབྱོར་མ་ནི།
གཞན་ཡང་ཞལ་བཟང་བལྟ་བའི་སྨོན་ལམ་ལས། ནོར་འཛིན་ཁྱབ་པའི་ཀརྨ་མུ་དྲ་མ། ། ཞེས་པ་ནི་ཡུལ་དང་ཡུལ་གྲུ་རྣམས་ན་འཁོད་པའི་བུད་མེད་མ་མཁའ་འགྲོ་མའི་རིགས་ཅན་རྣམས་ནི་ལས་ལས་སྐྱེས་པའི་རྡོ་རྗེ་རྣལ་འབྱོར་མའམ་ལས་ཀྱི་ཕྱག་རྒྱ་མ་སྟེ། དེ་དག་ཀྱང་ཕྱི་རོལ་ཡུལ་ལ་གནས་པའི་ཞིང་སྐྱེས་ཡིན་ནའང་འདིར་སྔགས་སྐྱེས་སུ་བསྡུར་བཏུབ་སྟེ། སྤྱི་དང་བྱེ་བྲག་པ་གཉིས་ལས། དང་པོ་ནི། བླ་མས་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་བསྐུར་བ་དང་བྱིན་རླབས་ཀྱི་དུས་དང་རྣལ་འབྱོར་པ་རང་ཉིད་ཀྱིས་ཀྱང༌། ཐུགས་ཀའི་ས་བོན་གྱི་འོད་ཟེར་གྱིས་གཞན་གྱི་གཞི་སྦྱང་བསྒྱུར་བྱས་པའི་སྐབས་ཀྱི། སྣོད་ཀྱི་འཇིག་རྟེན་གཞལ་ཡས་ཁང་དང༌། བཅུད་ཀྱི་སེམས་ཅན་དཔའ་བོ་དང་རྣལ་འབྱོར་མར་བྱིན་གྱིས་བརླབས་པ་རྣམས་ནི་སྔགས་ལས་སྐྱེས་པའོ། །
དེ་ལྟར་ན་གོང་གི་ཡུལ་དང་ཡུལ་གྲུ་ན་གནས་པའི་བུད་མེད་མཁའ་འགྲོ་མར་བཏགས་པ་བ་རྣམས་ཀྱང་འདིས་དབང་དུ་བྱས་ཚེ། སྔགས་ལས་སྐྱེས་པའི་མཁའ་འགྲོ་མ་མཚན་ཉིད་ཅན་དུ་གྲུབ་པས་འདིར་བསྡུ་བ་ལེགས་སམ་སྙམ་སྟེ། གཞན་དུ་ན་ཕོ་ཉ་བཞིར་ཡང་འགྱུར་བའི་ཕྱིར་རོ། ། གཉིས་པ་ནི། ཁྱད་པར་ཐབས་རྒྱུད་ཀྱི་གཙོ་བོ་དབང་གིས་སྨིན་པའི་གང་ཟག་ཅིག་གི་དབང་དུ་བྱས་ན། ནང་རྡོ་རྗེའི་ལུས་ལ་ཕྱི་རོལ་གྱི་ཡུལ་དེ་རྣམས་རྩ་ཡི་གེའི་རྣམ་པར་ཚང་བའི་ཚུལ་ནི། སྤྱི་བོ་པུལླི་ར་མ་ལ་ཡ། སྤྱི་གཙུག་ཛཱ་ལནྡྷ་ར། རྣ་བ་གཡོན་ཨཽ་ཌྱཱན། ལྟག་པ་ཨརྦུ་དཱ།
རྣ་བ་གཡས་གོ་དཱ་ཝ་རི། སྨིན་མཚམས་ར་མེ་ཤྭ་ར། མིག་གཉིས་དེ་ཝཱི་ཀོ་ཊ། ཕྲག་པ་གཉིས་མ་ལ་ཝ། མཆན་ཁུང་གཉིས་ཀཱ་མ་རཱུ་པ། ནུ་མ་གཉིས་ཨོ་ཏྲེ། ལྟེ་བ་ཏྲི་ཤ་ཀུ་ནེ། སྣ་རྩེ་ཀོ་ས་ལ། ཁ་ཀ་ལིངྐ། མགྲིན་པ་ལམྦཱ་ཀ
སྙིང་ག་ཀཱཉྩི། མདོམས་བར་ནི་མ་ལ་ཡ། མཚན་མ་པྲེ་ཏ་པུ་རི། བཤང་ལམ་གྲྀ་ཧ་དེ་ཝ། བརླ་གཉིས་སཽ་རཱཥྚ། བྱིན་པ་གཉིས་བཽ་ཥ་ཊ། སོར་མོ་བཅུ་དྲུག་ན་ག་ར། བོལ་གོང་གཉིས་སིནྡྷཱུ། མཐེ་བོང་གཉིས་མ་རེ། པུས་མོ་གཉིས་ཀུ་ལུ་ཏ་སྟེ་ཡུལ་ཆེན་ཉེར་བཞི་པོ་དེ་དག་ཁམས་དྲུག་གི་གང་ཟག་ཅིག་གི་རྡོ་རྗེའི་ལུས་ལ་ཚང་བ་སྟེ།
ཇི་སྐད་དུ། པུ་ལ་སོགས་པ་གང་གསུངས་པ། ། ཕྱི་དང་ནང་དུ་ཡང་དག་གནས། ། ཞེས་དང༌། ཇི་ལྟར་ཕྱི་རོལ་དེ་བཞིན་ནང༌། ། ཞེས་བདེ་དགྱེས་སོགས་ནས་ཡང་ཡང་བསྟན་པ་ལྟར་ཏེ། ཞལ་བཟང་བལྟ་བའི་སྨོན་ལམ་ལས། རྣལ་འབྱོར་བདག་གི་སྐྱབས་མགོན་རྗེ་བཙུན་མ། ། ཁྱོད་ནི་སེམས་ཉིད་སྟོང་པའི་རང་རྩལ་ཏེ། ། ཞེས་གསུངས་པའི་དོན།
རྣལ་འབྱོར་བདག་ཞེས་པ་ནི་སྐབས་འདིར་ཚར་ཆེན་བློ་གསལ་རྒྱ་མཚོ་པ་རང་ཉིད་དེ། གཞན་དུ་ལམ་འདི་དོན་དུ་གཉེར་ཞིང་སྨོན་ལམ་འདོན་པའི་རྣལ་འབྱོར་པ་གང་ཡིན་པ་ལ་འཇུག་སྟེ། དེ་ཡི་བླ་མ་དང་རྡོ་རྗེ་རྣལ་འབྱོར་མ་རང་སེམས་གསུམ་དབྱེར་མེད་པའི་རྡོ་རྗེ་རྣལ་འབྱོར་མ་ནི། འདི་ནས་བྱང་ཆུབ་སྙིང་པོ་མངོན་དུ་བྱས་པའི་བར་གྱི་སྐྱབས་མགོན་གཅིག་པུ་བསྒྲུབ་བྱའི་གཙོ་བོ་ཉིད་དེ། དེའང་རང་གི་སེམས་ཉིད་ཡེ་གདོད་མ་ནས་རྡོ་རྗེ་རྣལ་འབྱོར་མ་ཡིན་པ་ངོ་མ་ཤེས་པ་དེ་ཉིད། བླ་མས་དབང་དང་བྱིན་རླབས་ཀྱི་དུས་སུ་རྡོ་རྗེ་རྣལ་འབྱོར་མ་ཡིན་པ་ངོ་སྤྲད། རང་གིས་ཀྱང་ཡིན་པར་ངོ་ཤེས་ནས་དེས་རྒྱུན་སྐྱོང་བའི་བསྐྱེད་རྫོགས་ཀྱི་རྣལ་འབྱོར་ཉམས་སུ་ལེན་པས་འབྲས་བུ་མངོན་དུ་བྱེད་པའི་ཐབས་སུ་གྱུར་པ་གང་ཡིན་པ་སྟེ། དེའང་གཞི་དུས་ཀྱི་རང་སེམས་འོད་གསལ་སྟོང་པ་ཉིད་ལ་གཟུང་འཛིན་གྱི་རྟོག་པར་ཞེན་པའི་དབང་གི་ལུས་རྩ་དང༌། རྩ་ཡི་གེ་དང༌། ཁམས་བདུད་རྩི་དང༌།
སྙིང་པོ་རླུང་སྟེ་དེ་དག་གྲུབ་པའི་ལུས་ཀྱི་གནས་ཚུལ་བསྟན་པའི་རྒྱུད་དོན་རྣམས་ལས་རྒྱས་པར་ཤེས་དགོས་ཏེ། སཾ་པུ་ཊ་ལས། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གི་ནི་ཆོ་ག་ཡང༌། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་འགྱུར། ། ཞེས་གསུངས་པ་ལྟར། དང་པོར་ལུས་ཆགས་ཚུལ་ལ་ཤིན་ཏུ་མཁས་པར་བྱ་དགོས་སོ། ། གཉིས་པ་ཕྱི་ནང་གི་གནས་དེ་དག་ས་ལམ་དང་སྦྱར་བའི་ཚུལ་ནི། སཾ་པུ་ཊ་ལས།
གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ནི་འོད་བྱེད་ཤེས་པར་བྱ། ། ཉེ་བའི་ཞིང་ནི་འོད་འཕྲོ་ཅན། ། ཚནྡོ་མངོན་དུ་གྱུར་པ་སྟེ། ། ཉེ་བའི་ཚནྡོ་སྦྱང་དཀའ་བ། ། འདུ་བ་རིང་དུ་སོང་བ་སྟེ། ། ཉེ་བའི་འདུ་བ་མི་གཡོ་བ། ། དུར་ཁྲོད་ལེགས་པའི་བློ་གྲོས་ཉིད། ། ཉེ་བའི་དུར་ཁྲོད་ཆོས་ཀྱི་སྤྲིན། །
ཕ་རོལ་ཕྱིན་བཅུའི་ས་རྣམས་ལ། ། ཞེས་ཕ་རོལ་ཏུ་ཕྱིན་པའི་ས་བཅུ་དང་སྦྱར་ནས། དེར་འཐུང་སྤྱོད་དང་ཉེ་བའི་འཐུང་སྤྱོད་གཉིས་གང་དང་སྦྱར་གྱི་གསལ་ཁ་མ་བསྟན་པར། དེའི་འགྲེལ་པ་མན་ངག་གི་སྙེ་མར། མོས་སྤྱོད་དང༌། ཀུན་ཏུ་འོད་ཀྱི་ས་གཉིས་དང་སྦྱོར་བར་འཆད་ཀྱང༌། དཔེ་མེད་པའི་ས་དང༌། ཡེ་ཤེས་ཆེན་པོའི་ས་གཉིས་དང་སྦྱོར་དགོས་པ་ནི། རྒྱུད་རྒྱས་པའི་ལུང་ཀུ་མུ་ཏིར་དྲངས་པ་ལས་གསལ་བ་ཡིན་ནོ། ། ཞེས་མཁས་པ་དག་བཤད་པར་དོན་ལ་གནས་ཤིང༌།
དེ་ལྟ་བུའི་ཡུལ་དེ་དག་དང་ས་དེ་དག་སྦྱོར་བའི་གོ་དོན་ཡང༌། ཆོས་རྗེ་ས་སྐྱ་པཎྜི་ཏས། བདག་མེད་སྟོད་འགྲེལ་ལས། ཇི་སྐད་དུ། ཕྱི་རོལ་ན་གནས་དང་ཉེ་བའི་གནས་ལ་སོགས་པ་ཉི་ཤུ་རྩ་བཞི་ཡོད་ལ། ངོ་བོ་སངས་རྒྱས་ཡིན་ཀྱང༌། རྣམ་པ་ས་དང་པོ་ལ་སོགས་པ་ཐོབ་པའི་ཚུལ་བཟུང་བའི་དཔའ་བོ་དང་རྣལ་འབྱོར་མ་རྣམས་གནས་སོ། ། དེ་བཞིན་དུ་ཡུལ་ཉི་ཤུ་རྩ་བཞི་རང་གི་ལུས་ལ་ཡང་གནས་ལ། དཔའ་བོ་དང་རྣལ་འབྱོར་མ་དང་རྗེས་སུ་མཐུན་པའི་རླུང་དང༌། བྱང་ཆུབ་ཀྱི་སེམས་གནས་པ་དེ་རྣམས་དབུ་མར་ཐིམ་པས།
ས་རྣམས་ཀྱི་རྟོག་པ་སྐྱེ་ཞིང༌། ཕྱི་རོལ་གྱི་དཔའ་བོ་དང་རྣལ་འབྱོར་མ་རྣམས་བདག་གི་གྲོགས་སུ་འགྱུར་བ་ཡིན་ཞེས་གསུངས་ཏེ། དེའང་རྡོ་རྗེའི་ལུས་ལ་རྟེན་དཀྱིལ་འཁོར་བཞི་སྟེ། དེ་ཡང་སྔར་བཤད་པའི་ལུས་རྩ་དང༌། རྩ་ཡི་གེ་དང༌། ཁམས་བདུད་རྩི་དང༌། རླུང་རྣམས་དབུ་མའི་ནང་དུ་རིམ་གྱིས་ཐིམ་པ་ལས་ས་རྣམས་ཀྱི་རྟོགས་པ་སྐྱེའོ། ། དེ་ལ་ཡུལ་དུ་དུ་ལས་ས་རེ་རེའི་རྟོགས་པ་སྐྱེས་སྙམ་ན། རྒྱུད་ལས། གནས་དང་ཉེ་བའི་གནས་དང་ནི། །
ཞིང་དང་ཉེ་བའི་ཞིང་ཉིད་དང༌། ། ཚནྡོ་ཉེ་བའི་ཚནྡོ་ཉིད། ། དེ་བཞིན་འདུ་བ་ཉེ་འདུ་བ། ། འཐུང་སྤྱོད་ཉེ་བའི་འཐུང་སྤྱོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། འདི་རྣམས་ས་ནི་བཅུ་གཉིས་ཏེ། ། ས་བཅུའི་དབང་ཕྱུག་མགོན་པོ་ཉིད། ། ཞེས་བཤད་པ་ཡུལ་སུམ་ཅུ་རྩ་གཉིས་ཀྱི་དབང་དུ་བྱས་ན། ཐོག་མའི་གནས་ཀྱི་ས་བཞིའི་རླུང་སེམས་དབུ་མར་ཐིམ་པ་ལས་ས་དང་པོའི་རྟོགས་པ་སྐྱེ་ལ། ལྷག་མའི་ས་བརྒྱད་ལ་ཡུལ་གཉིས་གཉིས་ཀྱི་རླུང་སེམས་ཐིམ་པས་ས་རེ་རེའི་རྟོགས་པ་སྐྱེ་ཞིང༌།
མཇུག་ཏུ་ས་བཅུ་གསུམ་པ་ལ་དེ་རྣམས་ཀྱི་སྟོབས་བསྡམས་པས་དབུ་མ་ཉིད་ལ་བརྟེན་པ་སྦས་པའི་རྩ་ལྔས་གཙོ་བྱས་ཏེ། སྤྱི་གཙུག་ཏུ་ཐིམ་པས་སངས་རྒྱས་ཀྱི་སའི་རྟོགས་པ་སྐྱེའོ། ། ཞེས་བཤད་པ་ལྟར་རོ། ། གསུམ་པ་དེ་དག་རྣལ་འབྱོར་ཉམས་སུ་བླངས་པའི་ཡོན་ཏན་སྐྱེ་འགྱུར་སྨོན་ལམ་ལ་གསུམ་སྟེ། གང་ཟག་རབ་བཟླས་བསྒོམ་ལ་བརྟེན་ནས་འགྲུབ་པའི་སྨོན་ལམ། འབྲིང་བསྒོམ་བཟླས་དང་རྫས་སྦྱོར་ལ་བརྟེན་ནས་འགྲུབ་པའི་སྨོན་ལམ། དེ་དག་ཐུན་མོང་དུ་དགོས་པའི་སྨོན་ལམ་མོ། ། དང་པོ་ནི། འདིས་བརྒྱུད་པའི་གསོལ་འདེབས་ཀྱི་མཇུག་གི་སྨོན་ལམ་ལས། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང༌། །
བཅུད་ཀྱི་སེམས་ཅན་བཾ་ཡིག་རྣལ་འབྱོར་མ། ། ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བར་འཆར་བར་ཤོག ། ཅེས་གསུངས་པ་ལྟར། སྣོད་ཀྱི་འཇིག་རྟེན་ཆོས་འབྱུང་དང༌། བཅུད་ཀྱི་སེམས་ཅན་རྗེ་བཙུན་མར་གསལ་བ། སྦྱང་གཞི། སྦྱོང་བྱེད། སྦྱངས་འབྲས་རྣམས་འཁོར་འདས་དབྱེར་མེད་ཀྱི་ཚུལ་དུ་ལམ་བྱེད་བཞི་དང་སྦྱར་ནས། ཇི་སྐད་དུ།
ཉལ་དང་ལྡང་དང་བདུད་རྩི་མྱང༌། ། ཞེས་སོགས་ནས་སྤྱོད་ལམ་རྣལ་འབྱོར་གྱི་བར་ཏེ། དེ་ལ་སྔར་གྱི་སྨོན་ལམ་དེའི་རྗེས་སུ། དེ་ལྟར་ཕྱོགས་དང་ཟླ་བ་ཞེས་བཤད་ཀྱང༌། དུས་འཁོར་རི་མོའི་ལུགས་ལ་བརྒྱ་དང་བཅུར་འགྱུར་བས་ཅུང་ཟད་མ་ལེགས་པས། དེ་ལ་ཅུང་ཟད་བསྒྱུར་ན། དེ་ལྟར་བསེ་རུ་ཟླ་བའི་རྣལ་འབྱོར་གྱི། ། ནམ་ཞིག་དུས་ན་དགའ་མ་བྱི་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་བས། ། མངོན་སུམ་རིག་འཛིན་གྲོང་དུ་འཁྲིད་པར་ཤོག །
ཅེས་འབྱུང་བ་ལྟར། རྣལ་འབྱོར་བཅུ་གཅིག་གི་བསྒོམ་བཟླས་རྐྱང་པ་ལ་བརྟེན་ནས་མཁའ་སྤྱོད་འགྲུབ་པ་ནི་གང་ཟག་རབ་བོ། ། ཁྱད་པར་ཞལ་བཟང་བལྟ་བའི་སྨོན་ལམ་ལས། རྡོ་རྗེའི་གྲོང་ན་ཨེ་དབྱིངས་བཾ་གྱི་དངོས། ། ཞེས་པའི་དོན་ནི། རྡོ་རྗེའི་གྲོང་སྟེ་ལུས་ཐབས་རྒྱུད་ཀྱི་ལྟེ་བ་རྩ་གསུམ་གྱི་འདུས་མདོར། མ་ལས་ཐོབ་པའི་ཁམས་དམར་ཆ་རྩ་མདུད་གྲུ་གསུམ་པའི་ནང་རཀྟའི་དྭངས་མས་གང་བ་ཨེ་ཡིག་གི་རྣམ་པར་གནས་པ་ནི། ཨེ་དབྱིངས་ཏེ་གྲུ་གསུམ་དེའི་ནང་ཁམས་དམར་ཆ་ནི། གཞན་དུ་ན་ཨེ་དང་ཨཾ་སོགས་བཞེད་པ། ཆོས་འདི་པའི་ལུགས་ལ་བཾ་ཡིག་གི་རྣམ་པར་གནས་པ་ནི།
ནང་གི་རྣམ་པ་རྡོ་རྗེ་རྣལ་འབྱོར་མ་ཡིན་པས། དེ་ལ་གནད་དུ་བསྣུན་ནས་བསྒོམ་པས་བདེ་སྟོང་དབྱེར་མེད་ཀྱི་ཡེ་ཤེས་མངོན་དུ་བྱེད་པའི་ཐབས་ནི། རྩ་དབུ་མ་ཁ་འབྱེད་པའི་མན་ངག རླུང་ལུས་ལ་བཙུད་པས་བདེ་བ་སྒྲུབ་པའི་དམིགས་པ་དང༌། རླུང་སེམས་ལ་བཙུད་ནས་སྟོང་པ་སྒྲུབ་པའི་དམིགས་པ་སོགས་བླ་མའི་མན་ངག་དང་ཁྲིད་གཞུང་ལས་འབྱུང་བ་ལྟར། བདེ་སྟོང་གཉིས་སུ་མེད་པའི་ཉམས་ཀྱི་རིམ་པ་རྣམས་རྒྱུད་ལ་སྐྱེས་སྐྱེས་ཀྱི་བར་དུ་འབད་པས་ཉམས་སུ་ལེན་པར་བྱའོ། ། གཉིས་པ་ནི། དེ་དག་གི་ཉམས་བརྟན་པར་གྱུར་ནས། བསྒོམ་བཟླས་དེ་དག་གི་སྟེང་དུ་སིནྡྷཱུ་རས་སྒྲུབ་མཆོད་ལ་བརྟེན་ཏེ་སྒྲུབ་པ་ནི། སྔར་གྱི་སྨོན་ལམ་དེའི་འཕྲོར།
སིནྡྷཱ་ལངྐ་ལི་ཡི་སྡོང་བུར་བཅས། ། རོ་ལྡན་གནས་སུ་བསྒྲུབས་ཤིང་ཡུལ་ཀུན་ཏུ། ། ཉུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་པའི་མཛེས་མས་མཁའ་སྤྱོད་འཁྲིད་པར་ཤོག ། ཅེས་དང༌། ཞལ་བཟང་བལྟ་བའི་སྨོན་ལམ་དུ། སྒྱུ་མའི་གླིང་ན་འཇིགས་རུང་སྲིན་མོ་དང༌། ། འཛུམ་དཀར་གཡོ་བས་ལང་ཚོ་གསལ་པར་སྟོན། ། ཞེས་གསུངས་པའི་དོན་ཁྲིད་ཡིག་ལས་འབྱུང་བ་ལྟར། སྒྲུབ་བསྙེན་བྱས་པའི་སིནྡྷཱུ་ར་ལངྐ་ལིའི་སྡོང་བུར་བཅུག་ནས།
མཚན་མོར་དུར་ཁྲོད་དུ་རྒྱུ་ཞིང་ཀུན་འདར་གསང་སྟེ་སྤྱོད་པར་བྱའོ། ། དེས་ཉམས་བརྟན་པར་གྱུར་ནས། དཔྲལ་བར་སིནྡྷཱུ་རས་དགའ་བ་འཁྱིལ་པ་བྲིས་ལ་འཇིག་རྟེན་འདི་བློས་བོར་ནས། འཇིག་རྟེན་པ་མངོན་དུ་སྤྱོད་པ། ཇི་སྐད་དུ། སྒྱུ་མ་རྣམས་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པ་ལྟར། བུད་མེད་མང་པོ་འདུ་བའི་གནས་ཀུན་ཏུ་ཉུལ་བ་ན། གང་རྡོ་རྗེ་རྣལ་འབྱོར་མའི་སྤྲུལ་པ་ཡིན་པ་དེའི་དཔྲལ་བར་སིནྡྷཱུ་རའི་དགའ་བ་འཁྱིལ་པ་དེ་མེ་ལོང་ལ་གཟུགས་བརྙན་ཤར་བ་ལྟར་འཕོ་འོང་སྟེ།
དེ་ཡང་བུད་མེད་སྲིན་མོའི་གཟུགས་ཅན་ནམ། ཞི་དྲག་ཕྱེད་མའི་གཟུགས་ཅན་ནམ། བུད་མེད་མཛེས་མའི་གཟུགས་ཅན་ལྟ་བུ་མཐའ་གཅིག་ཏུ་མ་ངེས་པའི་གཟུགས་ཅི་ཡང་སྟོན་པ་འབྱུང་བ་དེ་ལ་ཕྱག་དང་གཡོན་ནས་བསྐོར་ཞིང་གསོལ་བ་བཏབ་པས་སྐུ་དངོས་སུ་བསྟན་ནས་མཁའ་སྤྱོད་དུ་འཁྲིད་པར་འགྱུར་བ་དེ་ལྟར་མངོན་དུ་འགྱུར་བ་སྨོན་ལམ་དུ་བྱས་པའོ། ། ཡང་ན་ཚར་ཆེན་རྡོ་རྗེ་འཆང་ཉིད་རྡོ་རྗེ་རྣལ་འབྱོར་མས་རྗེས་སུ་བཟུང་བའི་རྟགས་སུ་བྱུང་བ་སྨོན་ལམ་དུ་བྱས་པ་ལྟར་ན། ཚར་ཆེན་རྡོ་རྗེ་འཆང་ཉིད་ཁྲོ་བུ་བྱམས་ཆེན་ལ་སྐོར་བ་མཛད་པའི་སྐོར་ལམ་ན། བུད་མེད་གཞོན་ནུ་ནད་པ་ཡིན་ཟེར་བ་ཞིག་འདུག བསྐོར་བ་འགའ་བྱས་ཙ་ན་དེ་ལ་མཆེ་བ་ཇེ་རིང་ཇེ་རིང་ཡོང་གི་འདུག མིག་འཁྲུལ་བའམ། ཀྲུང་ཀྲུང་ལྟ་བུ་ལ་བཅོས་ནས་འཇིགས་པ་སྟོན་པ་ཡིན་ནམ་སྙམ་པའི་ཚེ། མཐར་ཁ་ཐམས་ཅད་མཆེ་བ་སྐྱ་ཟང་ངེ་བ་མཐོ་རེ་ལྷག་པ་ཙམ་གྱིས་ཁེངས་པ།
དཔྲལ་བའི་དཀྱིལ་ན་ཁྲག་གི་མིག་སྨན་ཚེ་ལུང་ཐང་གི་རྡོག་པོ་འདྲ་བ་ཞིག་བྱས་ཧར་ཏེ་ལངས་བྱུང་བས། འདི་སྲིན་མོའམ་འབའ་མོ་ལྟ་བུ་ཞིག་ཡིན་པ་འདུག་སྙམ། ཡི་དམ་གྱི་ང་རྒྱལ་དང་བཅས་པས་ལག་ཏུ་ཕྲེང་བ་ཁུར་ནས་དེད་པས་སྐོར་ལམ་ལ་བྲོས་སོང༌། རྗེས་ལ་བཅུག་ཕྱིན་པས་ལྷོ་ཕྱོགས་ཀྱི་ཁྱིམ་ཚང་གི་ནང་ཞིག་ཏུ་བྲོས་ནས་སྒོ་དེ་ནང་ནས་བཅད་སོང༌། དེ་འཕྲལ་ནང་དུ་ལོག་གམ་སྙམ་པ་ལ། སེམས་ཐེང་ངེ་བ་འདྲ་བ་ཞིག་བྱུང་ནས་སྐོར་བ་གསུམ་ཙམ་བྱས་པས། ཁང་པ་དེའི་སྟེང་ནས་བུད་མེད་དེའི་མགོ་འདྲ་བ་ཞིག་སྐྲ་ཟེང་ངེ་བ་མཐོང་ཙམ་བྱས། སྐད་གདངས་ངར་ཆེ་བའི་གདངས་མ་དབྱངས་ལ། དད་མོས་ཀྱི་སྣང་བ་མི་འདུག་ཀྱང༌། ། ཚེ་སྔོན་གྱི་ལས་འབྲེལ་གཅོད་ཐབས་མེད། །
ཁྲག་འཛག་སྲིན་པོའི་རི་ལ་ཕྲད། ། འཕན་དཀར་གྱི་ལྗོངས་སུ་རྗེས་སུ་འཛིན། ། འཇིགས་སྣང་ལོག་ལྟ་མ་བྱེད་ཨང༌། ། བདེ་ཆེན་ལོངས་སྤྱོད་རྣལ་འབྱོར་པ། ། ཟེར་བ་ཞིག་ལབས་བྱུང་བའི་མོད་ལ། སྔར་གྱི་འཇིགས་སྣང་དེ་ཞིག་པ་འདྲ་བའི་རིག་པ་ཧད་ཆོད་དེ། ལུས་ལྗིད་མེད་པ་འདྲ་བའི་ཟ་ཟི་བན་བུན། རྡོག་པ་གར་རྒྱབ་མི་ཤེས་པ། སྣང་བ་འདི་གསལ་ལ་གཏད་སོ་མེད་པ་སྐད་བཏོན་ལ་རྒྱུག་གམ་སྙམ་པ་ཞིག་བྱུང་བས་འདི་བར་ཆད་དམ་དངོས་གྲུབ་གང་ཡིན་མི་ཤེས་པ་འདུག ཞེས་དང༌།
ཡང་དེ་ནས་མི་རིང་བར། འཕན་ཡུལ་དུ་ཕེབས་པའི་ལམ་ཞིག་ཏུ་ནམ་མཁའ་ནས་མེ་དཔུང་འུར་སྒྲ་དང་བཅས་བྱུང་བ་ཅི་ཡིན་སྙམ་གཟིགས་པས། ཆིབས་སྒའི་སྔ་རུའི་སྟེང་བབ་མ་ཐག་རྣལ་འབྱོར་མར་བྱུང་ནས་སྐུ་ལ་འཁྲིལ་བས་ཞག་བདུན་གྱི་བར་ཟག་མེད་ཀྱི་བདེ་ཆེན་ཁོ་ནའི་ངང་དུ་སོང་བ་སོགས་རྗེས་སུ་འཛིན་པའི་ལམ་བསྟན་དུ་ངེས་ཏེ། དེ་ཉིད་ཀྱི་ལམ་ཡིག་ཏུ། ཡུལ་ཡ་མཚན་ཁྲོ་ཕུའི་གཙུག་ལག་སླེབ། ། ལྷ་བྱམས་མགོན་སྐུ་བརྙན་ཞལ་བཟང་མཐོང༌། ། རྟེན་ཁྱད་པར་ཅན་ཀུན་ལ་བྱིན་རླབས་ཞུས། ། མ་མི་མིན་མཁའ་འགྲོས་འཇིགས་གཟུགས་བསྟན། ། ང་ཁྲོ་རྒྱལ་གྱི་ང་རྒྱལ་དབྱིངས་ནས་རྒྱས། ། མཚོན་འཕྲེང་ལྕག་གི་འདེད་དྲག་བཏང་བའི་ཚེ། །
ཁོང་ལུང་བསྟན་གྱི་སྒྲ་དབྱངས་སྒྲོག་པ་སྐད། ། ཁྱོད་ཡེ་ཤེས་ཌཱ་ཀིའི་ལུང་བསྟན་དང༌། ། མོ་ཤ་ཟན་གྱི་མཁའ་འགྲོའི་རྒྱང་འབོད་གཉིས། ། ང་རྣལ་འབྱོར་གྱི་སེམས་ལ་བདེ་སྡུག་མེད། ། གང་ཡིན་ཀྱང་རང་ངོ་དབྱིངས་སུ་སྙམ། ། ཨ་ལ་ལ་རྒྱལ་ཁམས་བསྐོར་བའི་ཚེ། ། སྔོན་མེད་ཀྱི་ལྟད་མོ་ཨ་རེ་འཇིགས། ། སེམས་ཉིད་ཀྱི་རང་གདངས་ཡིན་པར་གོ ། དྲིན་ཅན་གྱི་བླ་མ་དེ་སྐུ་དྲིན་ཆེ། ། དཔལ་མཁའ་སྤྱོད་ཀྱི་དགའ་མ་ཡིད་འོང་མ། །
དུས་རིང་ནས་བསྐྱངས་པའི་མ་མ་དེས། ། ད་རིག་འཛིན་གྱི་གྲུབ་པ་སྟེར་བའི་བརྡ། ། ཞེས་འབྱུང་བ་ལྟར་ན། རྗེ་ཚར་ཆེན་ཉིད་ལ་རྗེ་བཙུན་མས་རྗེས་སུ་བཟུང་བའི་བརྡར། དེ་ལྟར་བྱུང་བ་དེ་རྗེས་འཇུག་རྣམས་ལའང་ལམ་གྱི་རྟགས་དེ་ལྟར་འབྱུང་བར་སྨོན་ལམ་དུ་བྱས་པ་ཉིད་དོ། ། དེ་ལྟར་གཟིགས་སྣང་སྒྱུ་མའི་གླིང་གི་ལྟད་མོ་དེ་དག་མཐོང་བའི་རྐྱེན་གྱིས་ཐུགས་རྒྱུད་ལ་ཏིང་ངེ་འཛིན་གྱི་ཉམས་སྣང་གི་སྒོ་དུ་མ་འཁྲུངས་པར་གྱུར་པ་དེ་ལྟ་ཡང༌། ཞལ་བཟང་བལྟ་བའི་སྨོན་ལམ་དུ། ད་ནི་བདག་གི་ཇི་ལྟར་བཙལ་གྱུར་ཀྱང༌། ། བདེན་པར་གྲུབ་པའི་ངེས་པ་མ་རྙེད་ནས། ། སྤྲོས་པས་དུབ་པའི་སེམས་ཀྱི་སྐྱེས་བུ་དེ། །
བརྗོད་བྲལ་ནགས་ཀྱི་ཁང་བུར་ངལ་གསོ་བརྟན། ། ཞེས་པ་སྟེ། ཡི་དམ་གྱི་བྱིན་གྱིས་བརླབས་པས་ཐུགས་རྒྱུད་ལ་བདེ་སྟོང་གི་ཏིང་ངེ་འཛིན་ཁྱད་པར་ཅན་འཁྲུངས་པ་སེམས་ཉིད་འོད་གསལ་དོན་གྱི་རྡོ་རྗེ་རྣལ་འབྱོར་མ་མཐོང་བ་སྟེ། དེ་ལྟར་ཡང་གསོལ་འདེབས་སྨོན་ལམ་དུ། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། ། བཾ་ཡིག་ནང་གི་རྡོ་རྗེ་བཙུན་མོའི་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་རྩེ་དགས་རོལ་བར་ཤོག ། ཞེས་རྗེས་འཇུག་རྣམས་ལའང་དེ་ལྟར་འབྱུང་བ་སྨོན་ལམ་དུ་བྱས་པའོ། ། གསུམ་པ་དེ་དག་ཐུན་མོང་དུ་དགོས་པའི་སྨོན་ལམ་ནི།
ཞལ་བཟང་བལྟ་བའི་སྨོན་ལམ་ལས། ཨེ་མ་ད་ནི་ཌཱ་ཀི་དབྱིངས་ནས་བཞེངས། ། ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། ། རྡོ་རྗེ་བཙུན་མོའི་ཉེ་བའི་སྙིང་པོ་མཆོག ། བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། ། ཞེས་པའི་དོན་ནི། ད་ནི་ཆོས་སྐུ་སྤྲོས་བྲལ་གྱི་ངང་ལས་འགྲོ་བ་རྗེས་སུ་འཛིན་པའི་གཟུགས་ཀྱི་སྐུར་སྟོན་ཅིག་ཀྱེ། ཞེས་ལྷ་ལ་བོས་ནས། བསྟན་ནས་ཅི་མཛད་ཅེ་ན། རྒྱུད་ལས།
མཁའ་འགྲོ་ཀུན་གྱི་སྙིང་པོ་སྟེ། ། འདི་ནི་བརྗོད་པ་ཙམ་གྱིས་ཀྱང༌། ། དངོས་གྲུབ་ཐམས་ཅད་སྐྱེད་བྱེད་ཡིན། ། ཞེས་དང༌། བཟླས་དང་བསྒོམས་པའི་སྦྱོར་བ་ཡིས། ། རྣམ་རྟོག་ཐམས་ཅད་སྤངས་ནས་ནི། ། དམ་ཚིག་མཆོག་གི་བཟླས་པ་ཡིས། ། གསང་སྔགས་རྒྱལ་པོ་མཆོག་ཀྱང་འགྲུབ། ། ཞེས་བྱ་བ་ལ་སོགས་པ་ཨོཾ་གསུམ་མའི་སྔགས་འདི་ནི། སངས་རྒྱས་ཐམས་ཅད་ཐུགས་གསུང་སྐུའི་དངོས་གྲུབ་ཐམས་ཅད་སྒྲུབ་པར་བྱེད་པ་དང༌།
ཁྱད་པར་འཁོར་ལོ་བདེ་མཆོག་གི་ལྷ་དྲུག་ཅུ་རྩ་གཉིས་ཐམས་ཅད་ཀྱི་སྔགས་ཀྱི་དངོས་གྲུབ་སྒྲུབ་པར་བྱེད་པའི་སྔགས་དང༌། སྲིད་པ་གསུམ་གྱི་སྒྲ་དབྱངས་ཐམས་ཅད་གྲག་སྟོང་སྐྱེ་མེད་ཀྱི་རང་བཞིན་དུ་བྱིན་གྱིས་རློབས་པའི་སྔགས་ཏེ། རྗེ་ངོར་ཆེན་རྡོ་རྗེ་འཆང་གིས། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། དུས་གསུམ་ངག་དང་ཡིད་ཀྱིས་རབ་བཟླས་པས། ། སྲིད་གསུམ་སྒྲ་དབྱངས་རྣམ་སྤོང་བརྗོད་བྲལ་གསུང༌། ། མཁའ་སྤྱོད་གསུང་གིས་བྱིན་གྱིས་བརླབ་ཏུ་གསོལ། ། ཞེས་གསུངས་པ་ལྟར། ལན་གཅིག་བཟླས་པ་ཙམ་གྱིས་སྒྲུབ་པ་པོའི་རྒྱུད་ཀྱི་ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས་ནས། མཆོག་དང་ཐུན་མོང་གི་དངོས་གྲུབ་ཐམས་ཅད་སྔགས་ལ་བརྟེན་ནས་འགྲུབ་པ་རྣལ་འབྱོར་གསང་མཐའི་རྩ་བཤད་ཀྱི་རྒྱུད་ཐམས་ཅད་དང༌།
བསྟན་བཅོས་ཚད་མ་ཀུན་ལས་རྒྱ་ཆེར་གསུངས་པའི་བདེན་པ་དེས། དངོས་གྲུབ་ཐམས་ཅད་ད་ལྟ་ཉིད་དུ་འགྲུབ་པར་བྱིན་གྱིས་རློབས་ཤིག་ཅེས་སྨོན་ལམ་དུ་བྱས་པའོ། ། སླར་ཡང་སྔོན་གྱི་གྲུབ་པའི་དབང་ཕྱུག་རྡོ་རྗེ་དྲིལ་བུ་པ་སོགས་མཁའ་སྤྱོད་དུ་འཁྲིད་པ་ལྟར། བདག་ཀྱང་དེ་ལྟར་དུ་འགྱུར་བ་ཡང༌། ཞལ་བཟང་བལྟ་བའི་སྨོན་ལམ་དུ། ཨཽ་ཌཱི་ཡ་ནའི་བས་མཐའི་ནགས་ཁྲོད་དུ། ། གྲུབ་པའི་དབང་ཕྱུག་རྡོ་རྗེ་དྲིལ་བུ་པ། ། འཁྱུད་དང་ཙུམྦའི་བདེ་བས་རྗེས་སྐྱོང་ནས། ། མཁའ་སྤྱོད་གནས་སུ་འཁྲིད་བཞིན་བདག་ཀྱང་སྐྱོངས། ། གངྒཱའི་གླིང་དུ་རྗེ་བཙུན་ཀུ་ས་ལི། །
མངོན་སུམ་ནམ་མཁའི་དབྱིངས་སུ་འཁྲིད་པ་དང༌། ། དཔལ་ལྡན་ནཱ་རོ་ཏ་པ་རྗེས་བཟུང་ལྟར། ། བདག་ཀྱང་མཁའ་སྤྱོད་དགའ་མའི་གྲོང་དུ་ཁྲིད། ། ཞེས་གསུངས་པའི་དོན་ནི། སློབ་དཔོན་འདི་ཉིད་བསྐྱེད་པའི་རིམ་པ་དམིགས་པའི་བརྟེན་པ་ཐོབ་ནས། རིམ་པ་ལྔ་ལ་བློ་སྦྱང་ཞིང༌། ཨཽ་ཌཱི་ཡ་ནའི་ནགས་ཁྲོད་དུ་སྒྲུབ་པ་མཛད་པའི་ཚེ་ཡུལ་དེའི་རྒྱལ་པོ་སྐྱོ་བསང་དང་རི་དྭགས་ལ་འཕོངས་བསླབ་པའི་ནགས་སུ་ཞུགས་པས་དགེ་སློང་དེ་མཐོང་བ་ན། གཟུགས་ཤིན་ཏུ་རིད་པ། ཉི་ལྷགས་ཀྱིས་གདུངས་པ་དང་འཚོ་བ་དམན་པ་མཐོང་ནས་སྙིང་རྗེ་སྐྱེས་ཏེ། འཚོ་བ་བྱིན་གྱི་གྲོང་ཁྱེར་དུ་འདོང་ཞེས་སྨྲས་པ་ལ།
དེ་ན་རེ། དང་པོ་རྣམས་ནི་ཡོངས་སུ་ཤེས་པའི་མཁས་པ་རྣམས་ལ་བརྙས་པར་མི་བྱ་སྟེ། ། དེ་ནི་རྩྭ་རྩེ་ཆུང་ངུ་བས་ཀྱང་ཆུང་བའི་འབྱོར་པས་འཁྱིག་པ་མིན། ། རྒྱུན་མི་ཆད་པའི་ཆང་འཛག་པ་ཡི་འགྲམ་ཡང་ནག་པོར་སོང་བ་ཡི། ། གླང་ཆེན་རྣམས་ནི་པདྨའི་སྐུད་པ་ཕྲ་མོས་འཁྱིག་པར་མི་ནུས་བཞིན། ། ཞེས་གསུངས་པ་ལ་རྒྱལ་པོ་མ་རང་ནས། འདི་ནམ་ཞིག་སྨ་དབབ་དགོས་སྙམ་སྟེ་ནགས་གསེབ་ཀྱི་བཙུན་པ་འདི་སུས་སྨ་དབབ་ནུས་པ་དེ་ལ་བྱ་དགའ་སྟེར་རོ། ། ཞེས་སྨྲས་པ་ན། ཆང་ཚོང་མ་ཞིག་གི་བུ་མོ་མཛེས་མ་པདྨ་ཅན་གྱི་རིགས་སུ་གྱུར་པ་དེས་ཁས་བླངས་ནས། དེའི་དགོས་པའི་ཡོ་བྱད་རྒྱལ་པོས་སྦྱར།
བུ་མོ་དེས་སློབ་དཔོན་གྱི་ཞབས་ཏོག་བྱེད་པ་ཕུལ་བ་གནང་སྟེ། དབང་དང་དམ་ཚིག་གི་སྣོད་རུང་དུ་བྱས་ནས་ལས་རྒྱ་བྱས་ཏེ་རིམ་པ་ལྔ་ས་མཐར་ཕྱིན་གྱི་བར་དུ་ལོ་བཅུ་གཉིས་སུ་སྒྲུབ་པ་མཛད་དོ། ། དེ་ནས་དེ་ཕྱོགས་སུ་གནས་པ་རྣམས་རྡོ་རྗེ་ཐེག་པ་ལ་བཀོད། བདག་ཉིད་ལ་མོས་པ་བཟློག་པའི་ཆེད་དུ་གྲོང་ཁྱེར་དུ་བཞུད་པར་བཞེད་ནས་སྤྲུལ་པའི་བུ་དང་བུ་མོ་གཉིས་ཤིག་སྤྲུལ་ལོ། ། དེ་ནས་རྒྱལ་པོའི་ཆང་ཚོང་མ་ལ། དགེ་སློང་དེ་ཁྲིད་དེ་ཤོག་ཅེས་སྨྲས་ཏེ། གྲོང་ཁྱེར་གྱི་སྐྱེ་བོ་ཐམས་ཅད་བསྡུས་ནས་ཆང་གི་བུམ་པ་མང་པོ་བསྒྲིག་ཏུ་བཅུག་པ་ན། སྤྱན་དྲངས་པ་ན་སྤྲུལ་པའི་བུ་དང་བུ་མོ་བཅས་བྱུང་བ་ལ། སློབ་དཔོན་གྱི་རའི་བཤོར་ཞལ་དུ་བཅུག་པ་ལ། ཇོ་མོས་ཆང་གི་བུམ་པ་གཏད་ཅིང་རིམ་པ་བཞིན་བླུགས་ནས།
གྲོང་ཁྱེར་དུ་སླེབས་པའི་ཚེ་རྒྱལ་པོའི་དབུ་བྱས་པའི་གྲོང་ཁྱེར་པ་རྣམས་ཀྱིས། སྔར་སློབ་དཔོན་རང་ཉིད་ཀྱིས་གླུ་བླངས་པའི་ཚིག་དང༌། སྔར་རྒྱལ་པོས་སྤྱན་དྲངས་པའི་ཚེ་མི་འོང་བར་ཆང་ཚོང་མའི་བུ་མོས་བོས་པའི་ཚེ་འབབ་པ་ཞེས་ཐལ་མོ་བརྡབ་སྟེ་གད་མོའི་སྒྲ་བྱས་པས། སློབ་དཔོན་གྱི་རས་བཤོར་ས་ལ་བརྡབ་པས་ས་རིམ་པ་བདུན་ཕུག་སྟེ་ཆུ་ཆེན་པོ་བྱུང༌། རང་ཉིད་ཧེ་རུ་ཀར་བྱས། བཙུན་མོ་རྡོ་རྗེ་རྣལ་འབྱོར་མར་བྱས། སྤྲུལ་པའི་བུ་དང་བུ་མོ་རྡོ་རྗེ་དྲིལ་བུར་བྱས་ཏེ་ནམ་མཁའ་ལ་གཤེགས་ནས་སོང་ངོ༌། ། རྒྱལ་པོ་ལ་སོགས་པའི་སྐྱེ་བོ་རྣམས་ཀྱིས་བཟོད་པར་གསོལ་ཞིང་གསོལ་བ་བཏབ་པས། ཐུགས་རྗེ་ཆེན་པོ་ལ་གསོལ་བ་ཐོབ་ཅེས་གསུངས་ནས། ཐམས་ཅད་ཀྱིས་ལོ་ཀི་ཤྭ་ར་ཞེས་གསོལ་བ་བཏབ་པས་ཆུའི་དབུས་ནས་ཐུགས་རྗེ་ཆེན་པོའི་སྐུ་རང་བྱུང་ཞིག་བྱུང་བ་ལ་ཆུ་རྣམས་སྐོར་བ་ལན་བདུན་བྱས་ནས་འོག་ཏུ་སོང་ངོ༌། །
ཐུགས་རྗེ་ཆེན་པོའི་སྐུ་དེ་དེང་སང་ཡང་བྱིན་རླབས་ཆེ་བར་གྲགས་ཤིང༌། ཡང་སློབ་དཔོན་ནག་པོ་སྤྱོད་པས། བླ་མའི་བཀའ་བཅག་ནས་སྤྱོད་པ་མཛད་པའི་ཚེ། ཆུ་བོ་གངྒཱའི་འགྲམ་དུ་མཛེ་མོ་ཞིག་འདུག་པས། མཛེ་མོ་གཅིག་ང་སྒྲོལ་ཟེར་བ་ལ། འདི་ཁུར་ན་མཛེ་འགོས་པས་དངོས་གྲུབ་ཚེ་གཅིག་གིས་སྒྲུབ་པའི་བར་ཆད་དུ་འགྲོ་སྙམས་ནས་མ་བསྒྲལ་ལོ། ། འཁོར་ཀུ་ས་ལི་གཅིག་གིས་བསྒྲལ་བས། ཀུ་ས་ལི་དེ་ཧེ་རུ་ཀར་བྱས། མཛེ་མོ་དེ་རྣལ་འབྱོར་མར་བྱས་ཏེ་མཁའ་སྤྱོད་དུ་གཤེགས་པ་ལྟར་དང༌། ཡང་ནཱ་རོ་པ་ནི་ཡུལ་མ་ག་དྷ་ར་འཁྲུངས་པ་བྲམ་ཟེའི་རིགས་བཅུ་དྲུག་ཡོད་པའི་ནང་ནས།
བཟང་ཤོས་ནཱ་རོ་ཏ་པ་ཞེས་གྲགས་ཏེ། རིག་པའི་གནས་ལྔ་ལ་མཁས་པར་གྱུར་ནས། བྷྲྀ་ཀ་མ་ལ་ཤཱི་ལར་རབ་ཏུ་བྱུང་ནས། མཁས་པ་སྒོ་དྲུག་གི་ནང་ནས་བྱང་གི་སྒོ་སྲུང་བར་གྱུར། སླར་ཡང་ཏཻ་ལོ་པའི་དྲུང་དུ་དཀའ་བ་སྤྱད་ཅིང་བསྟེན་པས་བྱིན་གྱིས་བརླབས་ཤིང༌། རྡོ་རྗེ་རྣལ་འབྱོར་མས་རྗེས་སུ་བཟུང་ནས་གྲུབ་པ་བརྙེས་ཤིང་མཁའ་སྤྱོད་དུ་གཤེགས་པ་ལྟར་དང༌། བདག་སོགས་ཀྱང་མཁའ་སྤྱོད་དགའ་མའི་གྲོང་དུ་ཁྲིད་ཅིག ཅེས་སྨོན་ལམ་གདབ་པ་སྟེ། ཞེས་སློབ་དཔོན་དེ་གསུམ་འདིར་ཞལ་བཟང་བལྟ་བའི་སྨོན་ལམ་གྱིས་དངོས་སུ་བསྟན་པ་ཙམ་ཡིན་གྱི། དེར་མ་ཟད་ས་སྐྱ་པ་ཀུན་དགའ་བསོད་ནམས་ཀྱིས་མཛད་པའི་མཁའ་སྤྱོད་བདག་འཇུག་གི་སྐབས་སུ་མདོར་བསྡུས་མཚན་ཙམ་བཤད་པ་ལྟར་ན་འདི་ལྟ་སྟེ།
རྒྱ་གར་འཕགས་ཡུལ་དུ། ཨ་བྷ་ལ་ཀ་ར་སོགས་འདིའི་ལམ་ལ་བརྟེན་ནས་གྲུབ་ཐོབ་བྱ་ཁྱུ་འཕུར་བ་ལྟར་བྱུང་བའི་ཚུལ་དང༌། བོད་གངས་ཅན་འདིར་ཡང༌། པུ་ཧྲང་ལོ་ཙཱ་བས་ལུས་མ་སྤངས་པར་མཁའ་སྤྱོད་འགྲུབ་ཚུལ། འབྲོག་མི་ལོ་ཙཱ་བའི་སློབ་མ་བསྒོམ་པ་མོའི་ལོ་རྒྱུས་དང༌། རྗེ་བཙུན་གྲགས་པ་རྒྱལ་མཚན་ལ་མཁའ་སྤྱོད་ནས་སྤྱན་འདྲེན་བྱུང་ཚུལ། ན་བཟའ་བྲག་ཕུག་པའི་ཉེ་གནས་ལུས་མ་སྤངས་པར་མཁའ་སྤྱོད་དུ་བྱོན་པའི་ཚུལ། ཡང་ན་བཟའ་བྲག་ཕུག་པའི་སློབ་མ་བདུན་ལུས་མ་སྤངས་པར་སོང་ཚུལ། གྲུབ་ཆེན་བུདྡྷ་པའི་སློབ་མ་ཞེ་དགོན་པའི་དགེ་སློང་དེ་བ་མ་ཏི་ཉེར་ལྔ་ལ་མཁའ་སྤྱོད་མས་སྤྱན་དྲངས་ཚུལ། བླ་མ་དམ་པ་མཁའ་སྤྱོད་མས་རྗེས་སུ་བཟུང་ཚུལ།
སྔགས་འཆང་གཟུངས་པ་ལ་རྣལ་འབྱོར་མས་བྱི་རུ་དམར་པོའི་སྐས་དངོས་སུ་བཙུགས་ཚུལ། བཟང་པོ་རྒྱལ་མཚན་གྱི་གདུང་ལ་རྣལ་འབྱོར་མ་རང་བྱོན་འཁྲུངས་ཚུལ། བླ་ཆེན་ཆོས་དཔལ་བས་སིནྡྷཱུ་རའི་སྒྲུབ་པ་བྱས་པས་ཁང་གཤེགས་དུས། རྣལ་འབྱོར་མའི་སྐུ་རང་བྱོན་འཕེལ་ཚུལ། ཁམས་པ་བསོད་ནམས་བཟང་པོ་རྣལ་འབྱོར་མས་མཁའ་སྤྱོད་ལ་དངོས་སུ་ཁྱེར་ཚུལ། ཤར་ཆེན་ཡེ་རྒྱལ་ལ་རྣལ་འབྱོར་མས། འཆི་བ་ཞེས་བྱའི་རྣམ་རྟོག་འདི། ། མཁའ་ལ་འགྲོ་བའི་གནས་སུ་འཁྱེར། ། ཞེས་པའི་ལུང་བསྟན་བྱུང་བ་དང༌། རྗེ་རྡོ་རྗེ་འཆང་གི་སློབ་མ་ཚ་བ་རོང་པ་ཤཱཀྱ་རྒྱལ་མཚན་འཕན་ཡུལ་གྱི་རི་ལས་ལུས་མ་སྤངས་པར་མཁའ་སྤྱོད་དུ་གཤེགས་ཚུལ།
ཡང་ཚ་བ་རོང་པ་བསོད་ནམས་བཟང་པོ་ཚ་རོང་གི་རི་ལས་འཆི་ཁར་མཁའ་སྤྱོད་དུ་གཤེགས་ཚུལ། རྗེ་སེམས་དཔའ་ཆེན་པོའི་སློབ་མ་གསུམ་མཁའ་སྤྱོད་དུ་དངོས་སུ་གཤེགས་པའི་ལོ་རྒྱུས་དང༌། པཎ་ཆེན་གུང་རུ་ལ་རྣལ་འབྱོར་མས་དངོས་སུ་རྗེས་སུ་བཟུང་ཚུལ། ཆོས་རྗེ་སངས་རྒྱས་བཟང་པོ་ལ་རྗེ་བཙུན་མས་རཀྟ་དབུ་ཞྭའི་ནང་དུ་སྩལ་ཚུལ། རྗེ་སངས་རྒྱས་དཔལ་བཟང་ལ་ནང་མཆོད་ཀྱི་སྟེང་དུ་རྣལ་འབྱོར་མ་ཚོན་གང་པ་དངོས་སུ་བྱོན་ནས་ཞལ་བསྟན་ཚུལ། སྲད་པ་ཀུན་བློ་ལ་རྡོ་རྗེ་རྣལ་འབྱོར་མས་མིའི་བུ་མོ་དངོས་ཀྱི་རྣམ་པར་བསྟན་ཚུལ་དང༌། ཁོང་བྱང་ཆེན་དུ་གཤེགས་པ་རྣལ་འབྱོར་མས་བསུ་བའི་འོད་ཟེར་དགེ་ལྡན་པས་མཐོང་བས་བྲང་བརྡུངས་ཚུལ། རྗེ་བཙུན་ཀུན་དགའ་རྒྱལ་མཚན་པས་འཕོ་བ་ལེགས་པར་ཐེབས་ཚུལ། པུ་ཧྲང་རྣལ་འབྱོར་པ་རྣལ་འབྱོར་མ་ལ་བརྟེན་ནས་བར་ཆད་བསལ་ཚུལ་དང་གདུང་ལ་རྣལ་འབྱོར་མ་བྱོན་ཚུལ། གྲུབ་ཆེན་དཀོན་མཆོག་བློ་གྲོས་པ་ལ་མནལ་ལམ་དུ།
རྣལ་འབྱོར་མས་རྗེས་སུ་བཟུང་ཚུལ། ཀུན་མཁྱེན་རིན་པོ་ཆེ་དང་ས་ལོ་ཐམས་ཅད་མཁྱེན་པ་གཉིས་ཀྱང་རྣལ་འབྱོར་མའི་འཕོ་བ་ལ་བརྟེན་ནས་བདེ་བ་ཅན་དུ་གཤེགས་ཚུལ། ཚར་ཆེན་ཆོས་ཀྱི་རྒྱལ་པོ་ལ་རྡོ་རྗེ་རྣལ་འབྱོར་མ་ཐ་མལ་པའི་བུད་མེད་ཀྱི་ཚུལ་སོགས་རྣམ་སྤྲུལ་དུ་མས་མངོན་སུམ་དུ་ཞལ་བསྟན་ཚུལ་སྔར་སྨྲས་པ་ལྟར་དང༌། རྒྱལ་བ་མུས་པ་ཆེན་པོ་རྡོ་རྗེ་འཆང་མའི་སྐུ་གཟུགས་ཅན་དེ་ཉིད་ལ་ཡང༌། རྟ་ལོ་ཟླ་བ་ལྔ་པའི་ཚེས་བཅུ་བཞིའི་ཉི་མ་ཤར་དྲོས་ལ་བསམ་གཏན་ཕུའི་གཟིམས་ཕུག་ཏུ་རྡོ་རྗེ་རྣལ་འབྱོར་མའི་ཚོགས་ཀྱིས་བསུ་བ་དངོས་སུ་བྱོན་ནས་དེ་དག་དང་གསུང་གླེང་མཛད་པ་རྗེ་དཔོན་གྱིས་གནམ་སྒོའི་སྟེང་གི་གཟིམས་ཕུག་གི་མདོ་ནས་ཐོས་ཚུལ། དེ་ནས་ཉེར་གཅིག་གི་ནམ་ལངས་ལ་རྡོ་རྗེ་རྣལ་འབྱོར་མའི་མན་ངག་ཟབ་མོ་འདའ་ཁ་མའི་རྣལ་འབྱོར་གསལ་འདེབས་པར་མཛད་དེ། ཕཊ་ཆེ་བ་གཉིས་དང་ཧིག་ཆུང་ངུ་ཞིག་གསུང་བའི་མོད་ལ། དེ་མ་ཐག་དབུ་ལས་ཆུ་བསྐོལ་བ་ལྟ་བུའི་རླངས་པ་ཆེན་པོ་སྐྱ་བུན་པ་དང་བཅས། སྐད་ཅིག་ཉིད་ལ་དབུ་གཙུག་ཚངས་པའི་བུ་ག་ཟང་ཐལ་དུ་གྱུར་པ་ནས་རྩ་དབུ་མ་ལྟ་བུའི་སྦོམ་ཕྲ་སྙུག་མ་འབྲིང་པོ་ཙམ་གྱིས་རྩ་སྦུབས་སྟོང་ཞིག་རྒྱངས་ཀྱིས་འཐོན་པ་ལས་བྱང་སེམས་ཉིལ་ལེ་བ་དང་བཅས་ཐོགས་པ་མེད་པར་མཁའ་སྤྱོད་ཆེན་པོ་འོག་མིན་དུ་གཤེགས་པའི་ཚུལ། སྣར་ཐང་སྡེ་པ་ནམ་མཁའ་རྒྱལ་མཚན་པས་དགེ་ལྡན་པའི་སྐུ་མང་པོ་བཤིག་ཅིང་སྡིག་བསགས་ཀྱང༌།
གཤེགས་དུས་རྣལ་འབྱོར་མ་ལ་བརྟེན་ནས་དབུ་གཙུག་འཕར་ཚུལ། བླ་མ་ནམ་མཁའ་རྡོ་རྗེའི་གདུང་ལ་ཨོཾ་གསུམ་མའི་སྔགས་བྱོན་ཚུལ། སྒྲུབ་ཆེན་པ་སེང་གེ་གྲགས་གཤེགས་དུས་སིནྡྷུ་རའི་ཆར་བབས་ཚུལ། དེ་ལ་སོགས་ཏེ་རྗེ་བཙུན་ནཱ་རོ་མཁའ་སྤྱོད་འདིའི་ལམ་ལ་བརྟེན་ནས་དངོས་གྲུབ་ཀྱི་མཚན་མ་ཐོབ་པའི་ལོ་རྒྱུས་མཐའ་ཡས་པ་ཞིག་འབྱུང་བས། སྐལ་བཟང་རྣམས་འདིའི་བཟླས་བསྒོམ་ཆགས་མེད་དུ་བགྱིད་ཅིང་བསྙེན་སྒྲུབ་སོགས་ལ་འབད་པ་དང༌། ཚེས་བཅུའི་མཆོད་པ་བགྱིད་པའང་སྐལ་བ་བཟང་པོར་ཤེས་པར་བྱའོ། ། བཞི་པ་རྗེས་སྨོན་ལམ་དེ་དག་བདེན་པའི་སྟོབས་ཀྱིས་འགྲུབ་པར་བསྟན་པ་ནི། ཞལ་བཟང་བལྟ་བའི་སྨོན་ལམ་དུ། རྩ་རྒྱུད་བླ་མ་རྣམས་ཀྱི་ཐུགས་རྗེ་དང༌། ། རྒྱུད་ཆེན་གསང་མཐའི་ཟབ་ལམ་མྱུར་ཆེད་དང༌། །
རྣལ་འབྱོར་བདག་གི་ལྷག་བསམ་དག་པའི་མཐུས། ། མཁའ་སྤྱོད་དགའ་མའི་འཛུམ་ཞལ་མྱུར་མཐོང་ཤོག ། ཞེས་གསུངས་པའི་དོན་ནི། བདེ་མཆོག་འཁོར་ལོ་སྡོམ་པ་ཡབ་ཡུམ་དང༌། འདི་ཉིད་ཀྱི་བྱིན་རླབས་ཉམས་ཁྲིད་ལུང་མན་ངག་གི་སྐོར་བརྒྱུད་པའི་བླ་མ་ནས། རང་རང་གི་རྩ་བའི་བླ་མའི་བར་གྱི་བརྒྱུད་པའི་བྱིན་རླབས་དང༌། རྣལ་འབྱོར་གསང་མཐའི་སློབ་བཤད་ཀྱི་ཉམས་ཁྲིད་ཟབ་པ་ལས་ཀྱང་ཆེས་ཟབ་པའི་བསྒོམ་བཟླས་ཉམས་སུ་བླངས་པས་ཚེ་འདིའམ་བར་དོ་སོགས་སུ་མཆོག་གི་དངོས་གྲུབ་འགྲུབ་པར་རྒྱུད་གཞུང་རྣམས་ནས་ངེས་པར་བསྟན་པའི་བདེན་པ་དང༌། བདག་གི་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པའི་ལྷག་བསམ་གྱིས་ཀུན་ནས་བསླངས་ཏེ། ལམ་དང་འབྲས་བུའི་ཡོན་ཏན་བསམ་གྱིས་མི་ཁྱབ་པ་རྣམས་རྒྱུད་ལ་སྐྱེ་འགྱུར་གྱི་སྨོན་ལམ་གང་བཏབ་པ་རྣམས་ཀྱི་བདེན་པའི་མཐུས། ལྷག་པའི་ལྷ་རྡོ་རྗེ་རྣལ་འབྱོར་མའི་འཛུམ་ཞལ་ཏེ་གོ་འཕང་མངོན་དུ་གྱུར་ཅིག་པའོ། །
ཞེས་པའི་དོན་ཏོ། ། དེ་རྣམས་ཀྱིས་སྨོན་ལམ་གྱི་ཚིགས་སུ་བཅད་པ་བཀྲ་ཤིས་རྟགས་ཀྱི་གྲངས་དང་མཉམ་པའི་ཚིག་དོན་འགྲེལ་པ་གང་འཚམ་ཞིག་བཤད་ཟིན་ཏོ། ། སྨྲས་པ། ཉི་འོད་ཀྱིས་འཁྱུད་བྱི་རུའི་འཁྲི་ཤིང་མུ་ཏིག་གི ། འཕྱང་འཕྲུལ་རྒྱན་གྱི་དྲྭ་བས་བཀླུབས་སམ་རྒྱལ་བའི་ཡུམ། ། འགྲོ་ལ་རྗེས་ཆགས་དམར་བའི་མདངས་འཚེར་ཐོད་ཕྲེང་དང༌། ། ཕྱག་རྒྱ་ལྔ་ཡིས་བརྒྱན་པ་གང་ཡིན་འཕྱང་མོ་ཉུག ། འོན་ཏེ་བཀོད་ལེགས་དཔེ་ཡིས་སྐྱེ་ཕལ་མིག་ལམ་དུ། ། བལྟ་མཛེས་ཙམ་ལས་ཐུན་མོང་མཆོག་གི་དངོས་གྲུབ་དཔལ། ། སྟེར་བའི་མཐུ་བྲལ་གང་ཕྱིར་མངོན་འདོད་དཔལ་དེ་དག །
སྦྱིན་པའི་དགའ་མར་རྩེ་གཅིག་སྒྲུབ་ལ་མི་བརྩོན་སུ། ། མཁས་དང་གྲུབ་པའི་གོ་སར་དབང་འབྱོར་ཕལ་ཆེར་གྱིས། ། གཤེགས་པའི་ལམ་ཆེན་སྡོམ་པ་ཟབ་མོའི་ཕོ་ཉ་གསུམ། ། གཅིག་ཏུ་བསྲེས་པའི་ལྟ་སྒོམ་སྤྱོད་པས་ས་ལམ་གྱི། ། ཡོན་ཏན་མྱུར་སྐྱེད་དཔལ་ལྡན་ས་སྐྱའི་གསེར་གྱི་ཆོས། ། དབང་ཕྱུག་གྲངས་མཉམ་རྣལ་འབྱོར་རྒྱུན་ཆགས་ཉམས་ལེན་གྱིས། ། སྦྱང་གཞི་སྦྱོང་བྱེད་དབྱེར་མེད་རྣམ་དག་འབྲས་བུའི་མཆོག ། བདེ་སྟོང་ཟུང་འཇུག་མཁའ་སྤྱོད་ཞལ་བཟང་ལ་བལྟ་བའི། ། སྐྱེ་འགྱུར་ཡོན་ཏན་སྨོན་པའི་ལམ་དུ་སང་བ་གང༌། ། སྨོན་ལམ་རྣམ་འགྲེལ་མཚར་སྡུག་རྐང་རྩེས་བསྣུན་པའི་འཕྲལ། །
གཞི་ལམ་འབྲས་བུའི་གནས་ཚུལ་མྱ་ངན་མེད་པའི་འདབ། ། སྟོང་ཕྲག་རྣམ་གྲོལ་ངོ་མཚར་ལ་བལྟ་བའི། ། རྣམ་པར་བཤད་པའི་སྒྱུ་རྩལ་འཕྲུལ་འདི་ཁོ་བོས་བྱས། ། ཚུལ་འདིར་སྒོ་གསུམ་འབད་པ་ལས་བྱུང་དགེ་བའི་གྲུས། ། གསང་ཆེན་རྒྱུད་སྡེ་རྒྱ་མཚོའི་གནས་ལ་རབ་མཁས་ཤིང༌། ། སྐུ་བཞི་ཡེ་ཤེས་ལྔ་ལྡན་ནོར་བུའི་སེམས་ཅན་གྱི། ། རེ་འདོད་སྐོང་བའི་ཆོས་ཀྱི་དེད་དཔོན་ཐོབ་གྱུར་ཅིག ། དེ་སྲིད་སྐྱེ་བར་བདག་དང་དོན་གཉེར་གྱིས་མཚོན་པའི། ། ལུས་ཅན་ཐམས་ཅད་དལ་འབྱོར་བཅོ་བརྒྱད་རྫོགས་པའི་རྟེན། ། ཐོབ་དོན་བླ་མ་ཡི་དམ་ལྷ་སྲུང་མི་འབྲལ་བར། །
ཕྱི་ནང་གཙུག་ལག་ཡོངས་འཛིན་སྨྲ་བའི་མཆོག་གྱུར་ཅིག ། ཅེས་ཚར་ཆེན་བློ་གསལ་རྒྱ་མཚོས་མཛད་པའི་མཁའ་སྤྱོད་ཞལ་བཟང་བལྟ་བའི་སྨོན་ལམ་རྣམ་འགྲེལ་འདབ་སྟོང་འགྲོལ་བའི་ཁ་ཆང་ཞེས་བྱ་བ་འདི་ནི། ཡི་དམ་འདིའི་བསྒོམ་བཟླས་ཀྱི་རྣལ་འབྱོར་ལྷུར་ལེན་པའི་དྭངས་ཀྱ་བཀའ་བཅུ་མཁས་དབང་ཀུན་བཟང་སྙན་གྲགས་རྒྱ་མཚོའི་གསུང་གིས་སྔ་ཕྱིར་ལན་མང་བསྐུལ་ཡང༌། ཁོ་བོའི་ལྟ་བྱེད་དབང་པོ་ལ་སྐྱོན་བྱུང་བ་ཡར་དྭངས་འགྲོ་བའི་རེ་བས་ལོ་ཤས་འགྱང་བར་སླར་ནན་བསྐུལ་ཐེབས་པར་བརྟེན། བནྡེ་ཚུལ་ཁྲིམས་རིན་ཆེན་ནམ་འབྱུང་རུང་གི་ཡོན་ཏན་ལ་སྨོན་པའི་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བཏགས་པས་རབ་བྱུང་བཅུ་གསུམ་པའི་ནང་གསེལ་ལྕགས་ཡོས་ཀྱི་བགྲང་གཞིའི་སྒྲོལ་བྱེད་ལྷ་མོ་ཁྲུམས་ཀྱིས་ཉ་བའི་ཞག་གི་ཕུང་པོའི་ཚེས་དགེ་བར་དཔལ་ལྷུན་གྲུབ་སྟེང་དུ་སྦྱར་བ་སརྦརྠ་སིདྡྷཾ་བྷ་ཝ་ཏུ།། །། ༄༅། །ཟབ་དོན་གདམས་པའི་སྦྲང་རྩིའི་ཐིགས་པ་བཞུགས།། ༄༅། །འཁོར་ལོའི་མགོན་པོ་བླ་མ་ལྷག་པའི་ལྷ། ། ཐ་དད་མིན་པ་གཙུག་གི་རྒྱན་བཞུགས་ནས། ། སྐལ་བ་ལྡན་པའི་དོན་གཉེར་རེ་བསྐང་ཕྱིར། ། ཟབ་དོན་གདམས་པ་འདྲི་ལ་གནང་བ་སྩོལ། །
འདའ་དཀའི་གདམས་པ་ཉུང་འདུས་དགོས་གསུངས་པ། ། ཟབ་རྒྱས་མང་ཡང་ས་སྐྱའི་གསེར་ཆོས་ཀྱི། ། མཁའ་ལ་སྤྱོད་མའི་བསྒོམ་བཟླས་ཉམས་བཞེས་སུ། ། ཡོད་སྙམ་དེ་དང་མཐུན་པའི་གདམས་པ་ནི། ། ལྟ་སྒོམ་སྤྱོད་པའི་ཚུལ་འཕྲོས་འདི་ལྟ་སྟེ། ། འཁོར་འདས་སྣོད་བཅུད་སྣང་བ་ཇི་སྙེད་པ། ། རྨི་ལམ་ཡུལ་གྱི་བདེན་མེད་ལྟད་མོ་ལྟར། ། རང་སེམས་དེ་དེར་སྣང་ལས་གཞན་ཡོད་མིན། ། སེམས་སྣང་སྒྱུ་མའི་རྟ་གླང་ཇི་བཞིན་དུ། ། སྣང་ཙམ་རང་གི་ངོ་བོས་སྟོང་པ་སྟེ། །
མཐུན་རྐྱེན་རྟེན་འབྲེལ་འཛོམ་པའི་སྣང་བ་ཉིད། ། རྐྱེན་ལ་རག་ལས་གང་འདས་སྟོང་པར་གསུངས། ། དེ་ལྟར་བདེན་གཉིས་དབྱེར་མེད་བརྗོད་བྲལ་ཤེས། ། ལྟ་བས་སྲིད་པ་ཧྲུལ་པོར་བྱེད་པའི་ཆོས། ། དེ་ཡི་ངང་ལས་བསྒོམ་པའི་རྣལ་འབྱོར་ནི། ། སྣོད་ཀྱི་འཇིག་རྟེན་ཇི་སྙེད་ཆོས་འབྱུང་དམར། ། ཕྱི་ནང་སྒྲིབ་མེད་འཇའ་འོད་གཞལ་མེད་ཁང༌། ། ནང་བཅུད་རང་གཞན་འགྲོ་དྲུག་རྣལ་འབྱོར་མ། ། སྣང་སྟོང་འཇའ་ལུས་སྣང་བ་ལྟ་བུར་བསྒོམ། ། རང་གཞན་བཟླས་བརྗོད་སྐད་རིགས་ཐོས་སོ་ཅོག །
ཨོཾ་གསུམ་ལྡན་པའི་གསང་སྔགས་སྒྲ་གྲག་ཙམ། ། བྲག་ཆ་བཞིན་དུ་གྲག་སྟོང་དབྱེར་མེད་བསྒོམ། ། སེམས་རྟོག་བཟང་ངན་གང་ཤར་ཤེས་རབ་ཀྱིས། ། དཔྱད་པས་ཁ་དོག་དབྱིབས་སུ་མ་གྲུབ་ཅིང༌། ། སྐྱེ་མེད་ལས་སྐྱེ་འགགས་མེད་ཉམས་མྱོང་ཡང༌། ། ཡོད་མེད་སྤྲོས་དང་བྲལ་བའི་ངོ་བོ་སྐྱོང༌། ། དེ་ལྟར་སྣང་གྲག་རིག་པ་འཁོར་བའི་ཆོས། ། ལྷ་སྔགས་ཡེ་ཤེས་འཁོར་ལོར་རྣམ་དག་པའི། ། ཉམས་ལེན་འདི་ལས་ལྷག་པ་ཚེ་འདི་དང༌། ། བར་དོའི་གནས་སྐབས་ཀུན་ཏུ་ག་ལ་ཡོད། །
ཁྱད་པར་འཆི་དུས་དགོས་པའི་འཕོ་བ་ལ། ། ད་ལྟར་སྦྱོང་དང་འཆི་དུས་འཕོ་བ་གཉིས། ། དང་པོ་སྒྲུབ་ཐབས་འབྲེལ་ཚེ་བསམ་མི་ཁྱབ། ། འོད་གསལ་སྟོང་པའི་ངང་ལས་རྣལ་འབྱོར་མ། ། དྭངས་གསལ་འོད་སྐུར་གསལ་བའི་ལྟེ་བའི་འོག ། སོར་བཞི་ཙམ་ནས་དབུ་མ་མདའ་སྨྱུག་ཚད། ། ཡར་ཡར་ཇེ་སྦོམ་ཡས་སྣ་ཚངས་བུག་སྒོར། ། རྒྱ་མཐོངས་ཕྱེ་ལྟར་ཡོད་པའི་སྤྱི་བོའི་སྟེང༌། ། པད་ཉི་འཇིགས་བྱེད་དུས་མཚན་བརྫིས་པའི་ལྷ། ། མཁའ་སྤྱོད་ཞལ་ཕྱག་རྒྱན་རྫོགས་གསལ་བར་བསྒོམ། །
དེ་ནི་རྩ་བའི་བླ་མ་དབྱེར་མེད་ཡིན། ། དེ་ལ་མཁའ་སྤྱོད་དཔའ་བོ་དཔའ་མོའི་ཚོགས། ། སྤྱན་དྲངས་ཐིམ་པས་སྐྱབས་གནས་ཀུན་འདུས་བསམ། ། དབུ་མའི་མས་སྣ་ཞབས་རྡུགས་གྱུར་པའི་ནང༌། ། ཆོས་འབྱུང་ལ་གནས་རང་སེམས་བཾ་དམར་པོ། ། སྲན་རྡོག་ཙམ་ཞིག་ཡོད་པ་གསལ་བཏབ་ནས། ། ལོངས་སྤྱོད་དགེ་ཚོགས་མཆོད་ཡོན་མེ་ཏོག་དང༌། ། བདུག་སྤོས་མར་མེ་དྲི་བཤོས་རོལ་མོར་སྤྲུལ། ། སྤྱི་བོའི་བླ་མ་མཆོད་པའི་ཚུལ་བསམས་ལ། ། བཛྲ་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས།
ཤབྡ་བར་གྱིས་ལན་གཅིག་མཆོད་པ་འབུལ་བ་དང༌། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱི་ཚིགས་བཅད་གཅིག་གམ་གཉིས་ཀྱིས་ལན་གཅིག་བསྟོད། དེ་ལ་གུས་པས་གསོལ་བ་འདི་ལྟར་གདབ། ། དུས་གསུམ་སངས་རྒྱས་ཐམས་ཅད་འདུས་པའི་བདག ། སྐྱབས་གནས་བླ་མ་མཆོག་དང་དབྱེར་མེད་པའི། ། རྡོ་རྗེ་རྣལ་འབྱོར་མ་ལ་གསོལ་བ་འདེབས། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ྾ ། བདག་འཛིན་རྩད་ནས྾ ། ལམ་མཆོག་འཕོ་བ྾ །
འཕྱུགས་མེད་མཁའ་སྤྱོད྾ ། དེ་ལྟར་མོས་གུས་དྲག་པོས་གསོལ་བཏབ་མཐར། ། འོག་རླུང་ཧི་ཞེས་འཐེན་པ་དང་མཉམ་དུ། ། རྣམ་ཤེས་ངོ་བོའི་བཾ་གྱི་ཡི་གེ་དེ། ། དབུ་མའི་ལམ་ནས་རྒྱ་མཐོངས་བྱ་འཕུར་ལྟར། ། ཚངས་པའི་སྒོ་ནས་བླ་མ་རྣལ་འབྱོར་མའི། ། ཐུགས་དང་རང་སེམས་དབྱེར་མེད་འདྲེས་པར་བསམ། ། ཀ་ཞེས་འོག་རླུང་སློད་པ་དང་མཉམ་དུ། ། བཾ་ཡིག་མར་བྱུང་ལྟེ་འོག་གནས་པར་བསམ། ། དམིགས་པ་དེ་འདྲའི་ངང་དང་མ་བྲལ་བར། །
ཧི་ཀ་རིང་པོ་ལན་གྲངས་བདུན་ཙམ་བརྗོད། ། སླར་ཡང་གསོལ་བཏབ་ཧི་ཀ་ཡང་ཡང་བརྗོད། ། དེ་མཐར་སྤྱི་བོའི་བླ་མ་དེ་ཉིད་ཀྱང༌། ། ཚངས་བུག་ནས་ཞུགས་རང་གི་སྙིང་གར་བཞུགས། ། དེ་ནི་རྒྱུན་དུ་གོམས་འདྲིས་བྱེད་ཐབས་ཡིན། ། གཉིས་པ་འཆི་དུས་འཕོ་བའི་ལས་སྦྱོར་ནི། ། འཆི་བར་ངེས་པ་རང་གིས་ཐག་ཆོད་ཚེ། ། གསོལ་བ་འདེབས་པ་ཡན་ཆད་སྔར་བཞིན་ལ། ། འོག་རླུང་ཧི་ཞེས་འཐེན་པ་དང་མཉམ་དུ། ། རྣམ་ཤེས་ངོ་བོ་བཾ་གྱི་ཡི་གེ་དེ། །
དབུ་མའི་ལམ་ནས་རྒྱ་མཐོངས་བྱ་འཕུར་ལྟར། ། ཚངས་སྒོ་ནས་ཐོན་བླ་མ་རྣལ་འབྱོར་མའི། ། ཐུགས་ཀར་ཐིམ་བསམ་ཀ་ཞེས་བརྗོད་པའི་ཚེ། ། བླ་མ་ཡི་དམ་རང་སེམས་གསུམ་དབྱེར་མེད། ། འདྲེས་པ་དེ་ཡི་ངང་དུ་ཅུང་ཟད་བཞག ། སླར་ཡང་དམིགས་པ་དེ་འདྲའི་ངང་ཉིད་ལས། ། ཧི་ཀ་ཡང་ཡང་བརྗོད་པས་རྣམ་ཤེས་འཕོ། ། སྐབས་རེར་བླ་མ་རྡོ་རྗེ་རྣལ་འབྱོར་མ། ། མཁའ་སྤྱོད་གནས་སུ་གཤེགས་སོང་སྙམ་པ་བྱ། ། སླར་ཡང་སྤྱི་བོར་བླ་མ་བཞུགས་པ་སོགས། །
སྐད་ཅིག་གསལ་གདབ་ཡང་ཡང་འཕོ་བ་བྱ། ། དེ་འདྲ་དབུགས་རྒྱུ་མ་ཆད་བར་དུ་བྱ། ། དེས་ནི་མཁའ་སྤྱོད་རིག་འཛིན་ཞེས་བྱ་བ། ། ལུས་ནི་ལོ་གྲངས་བཅུ་དྲུག་ལོན་པའི་ཉམས། ། ལོངས་སྤྱོད་ནམ་མཁའ་མཛོད་ལ་དབང་བསྒྱུར་ཞིང༌། ། སངས་རྒྱས་སྤྲུལ་སྐུའི་ཞིང་ཀུན་ཐོགས་མེད་བགྲོད། ། དམ་ཆོས་ཉན་ཅིང་ལུས་རྟེན་དེ་ཡི་མཐར། ། སངས་རྒྱས་གོ་འཕང་ཐོབ་པ་གཞུང་ལས་གསུངས། ། གང་ཚེ་འཕོ་བ་གནད་དུ་མ་སོང་ན། ། སྤྱི་བོའི་ཐིག་ལེ་ཐུར་བབ་དཀར་ལམ་ཤར། །
ལྟེ་བའི་རཀྟ་གྱེན་ལོག་དམར་ལམ་འབྱུང༌། ། དེ་གཉིས་སྙིང་གར་འཕྲད་པས་ནག་ལམ་ཤར། ། དེ་མཐར་འཆི་བ་འོད་གསལ་ཆོས་སྐུ་ཡི། ། ཞལ་མཐོང་དེ་ལ་འཛིན་པ་མ་ཞུགས་པར། ། བརྗོད་བྲལ་ལྟ་བ་བསྐྱངས་པས་འཆི་དུས་ཀྱི། ། འོད་གསལ་ཆོས་སྐུ་མངོན་དུ་འགྱུར་བར་བཤད། ། གལ་ཏེ་རྐྱེན་གཞན་དབང་གིས་འཕོ་བ་ཉིད། ། གནད་དུ་མ་སོང་བར་དོར་འཁྱམས་གྱུར་ན། ། བར་དོའི་སྣང་བ་གང་ཤར་ཐམས་ཅད་ཀྱང༌། ། གོང་གི་སྐུ་གསུང་ཐུགས་ཀྱི་ཁྱེར་སོ་གསུམ། །
མ་འཁྲུལ་གསལ་གདབ་ཡང་ཡང་དྲན་བྱས་པས། ། བར་དོར་ལོངས་སྐུ་འགྲུབ་པ་གསུངས་སོ་ལགས། ། དེ་སྐད་དགོས་དོན་གདམས་ངག་སྙིང་པོ་འདིས། ། ཤེས་རབ་གཟུ་བོར་གནས་པས་མི་བདག་གི ། ཆོས་སྲིད་ཕྲིན་ལས་དབྱར་མཚོ་ལྟར་འཕེལ་བའི། ། ལས་བྱེད་གང་དེའི་བཞེད་དོན་ཀུན་འགྲུབ་ཤོག ། ཟབ་དོན་གདམས་པའི་སྦྲང་རྩིའི་ཐིགས་པ་ཞིག ། རྣམ་པར་དཔྱོད་ལྡན་ཤེས་རབ་ཆོས་འཕེལ་དང༌། ། དགེ་སློང་དཔལ་ལྡན་རྒྱལ་མཚན་ཟུང་དག་གིས། ། རྒྱུན་ཁྱེར་སྐབས་སུ་བབ་པའི་དྲན་གསོས་མཆིད། །
གདམས་པ་ཉུང་ངུ་དགོས་ཞེས་བསྐུལ་བའི་ངོར། ། ལྡན་ཕྲུག་ཚུལ་ཁྲིམས་རིན་ཆེན་བོད་པ་དེས། ། མཁས་གྲུབ་གོང་མའི་གཞལ་ལུང་ཇི་བཞིན་དུ། ། གོ་བདེར་ནེ་ཙོ་ཁ་ཡི་ཆོས་བཤད་བཞིན། ། ལྷུན་གྲུབ་སྟེང་གི་རྒྱལ་ཁབ་ཆེ་ནས་བསྲིངས། ། སརྦརྠ་སིདྡྷཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
