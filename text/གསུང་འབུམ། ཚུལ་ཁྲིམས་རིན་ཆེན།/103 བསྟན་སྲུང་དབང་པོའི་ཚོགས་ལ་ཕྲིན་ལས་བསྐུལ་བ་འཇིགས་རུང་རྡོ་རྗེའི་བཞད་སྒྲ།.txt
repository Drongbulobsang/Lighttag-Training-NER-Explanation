གསུང་འབུམ། ཚུལ་ཁྲིམས་རིན་ཆེན།
པོད ༡༠༣
བསྟན་སྲུང་དབང་པོའི་ཚོགས་ལ་ཕྲིན་ལས་བསྐུལ་བ་འཇིགས་རུང་རྡོ་རྗེའི་བཞད་སྒྲ།
༼ཇ༽ ༄༅། །རོཥཎོབཛྲསྱཧསནཱདོནཱམཤཱསནཔཱལེནྡཱཎཱཾགཎཱཿཀརྨཾཙོདནཾབིཛཧཱརཾ།།
༄༅། །བསྟན་སྲུང་དབང་པོའི་ཚོགས་ལ་ཕྲིན་ལས་བསྐུལ་བ་འཇིགས་རུང་རྡོ་རྗེའི་བཞད་སྒྲ་ཞེས་བྱ་བ་བཞུགས་སོ།། ཨོཾ་ན་མོ་གུ་རྭ་མོ་གྷ་སིདྡྷཱ་ཡ། ། དཔལ་ལྡན་ཀྱེ་ཡི་རྡོ་རྗེའི་གསང་གསུམ་གྱི། ། ཆུ་གཏེར་གདུག་པ་འདུལ་བྱེད་མནྡཱ་རས། ། བསྲུབས་སྐྱེས་སྙིང་པོ་བསྟན་སྲུང་ཉིན་མོར་བྱེད། ། གུར་མགོན་ཆེན་པོ་ལྷ་མོ་འདོད་ཁམས་བདག ། སྟོང་ཟིལ་ལྷུན་པོར་བསྐལ་པའི་མཚུན་ཟ་ཆེས། ། ལན་བརྒྱར་དཀྲིས་པས་འགྲན་མིན་འཇིགས་རུང་གཟུགས། །
གདོང་བཞི་དཔལ་མགོན་གསོད་བྱེད་སྲིང་བཞི་དང༌། ། སྣང་སྲིད་དྲེགས་པའི་བྲན་འཁོར་གྲངས་མེད་བཅས། ། དམ་ཉམས་ཀུན་གྱི་སྙིང་རྩ་རྦད་ཀྱིས་བཅད། ། ཁྲག་དྲོན་ཧུབ་ཏུ་བཏུང་ལ་ཆེས་རྔམ་པའི། ། ལས་བྱེད་ཤན་པ་གནོད་སྦྱིན་ཕོ་མོ་དང༌། ། པུ་ཏྲ་བྷ་ཊ་སྲིན་མོ་རུ་འདྲེན་སྡེ། ། དགྲ་བོའི་དབུགས་ལེན་ཤ་ཟ་དུར་ཁྲོད་བདག ། དགྲ་ཤར་རྔམ་པའི་དམག་ཟོར་རེ་བ་ཏཱི། ། ཁམས་གསུམ་འགྲོ་བའི་སྲོག་བདག་ཆོས་ཀྱི་རྒྱལ། ། འཁོར་དང་སྤྲུལ་པ་ཡང་སྤྲུལ་དཔག་ཡས་བཅས། །
སྔོན་དུས་རྡོ་རྗེ་འཆང་ནས་ས་སྐྱ་པ། ། བདག་སོགས་ཡོངས་འཛིན་འཁོར་ལོའི་མགོན་བར་དུ། ། རིམ་པར་བརྒྱུད་པའི་དངོས་བརྒྱུད་བླ་མའི་བཀས། ། བསྒོས་དོན་བསྟན་པ་གཉེར་གཏད་དྲན་བྱོན་ལ། ། འཛམ་བུ་ལྗོན་པས་མཚན་པའི་གླིང་མཆོག་འདིར། ། མདོ་སྔགས་བསྟན་པའི་དགོངས་འགྲེལ་ལེགས་བཤད་ཀྱིས། ། སྒྲིབ་པའི་མུན་འཕྲོག་འདི་ནས་བྱང་ཆུབ་བར། ། ལམ་ཀུན་ལེགས་པར་འདོམས་མཛད་ས་སྐྱ་པ། ། དེ་རིགས་སེམས་དཔའི་སྒྱུ་འཕྲུལ་ལྷ་རིགས་གདུང༌། ། གངས་ཅན་བསྟན་འགྲོའི་མགོན་དུ་མི་ཆད་རྒྱུན། །
ལ་གོར་འབྱོན་པས་འཇིག་རྟེན་བདེ་ལེགས་དང༌། ། སྡེ་བཞི་ཕུན་ཚོགས་སྒོ་མངས་ཕྱེ་མཛོད་ཅིག ། འཁྲུལ་བྲལ་བཞེད་པ་སྨྲ་མཆོག་འཛམ་གླིང་འདིར། ། ཐུབ་པའི་རྒྱལ་ཚབ་ཀུན་དགའ་བཟང་པོ་པའི། ། བསྟན་པ་དེ་འཛིན་རྣམས་ཀྱི་ཕྲིན་ལས་བཅས། ། དབྱིག་འཛིན་འཁོར་ལོ་ཡོངས་ཁྱབ་རྒྱས་པར་མཛོད། ། ལུགས་མཆོག་རྗེས་འཇུག་གྲངས་མེད་ངུར་སྨྲིག་འཆང༌། ། འདུས་པའི་དམར་མདངས་ཕྱོགས་ཀྱི་བུ་མོའི་བཞིན། ། བཀབ་པའི་བཤད་སྒྲུབ་རིན་ཆེན་འབྱུང་གནས་རླབས། ། སྲིད་པའི་རྩེ་མོར་ལུད་སྙམ་ཉིད་དུ་མཛོད། །
ས་སྐྱའི་རྗེ་བཙུན་ཨེ་ཝཾ་པར་བཅས་པའི། ། བསྟན་པ་ལ་འཚེ་བསྟན་འཛིན་སྐུ་དགྲར་བྱེད། ། རྗེས་འཇུག་ཕྲིན་ལས་མངའ་ཐང་འཕྲོག་བྱེད་པའི། ། བསྟན་དགྲ་བློ་ངན་གང་དུ་གནས་པ་དེར། ། བསྟན་སྲུང་དབང་པོ་དྲེགས་པའི་སྡེ་ཚོགས་བཅས། ། སྡང་དགྲར་ཁྲོས་པའི་སྤྲིན་ནག་གློག་དམར་འཁྱུག ། ཧཱུྃ་ཕཊ་ང་རོས་འབྲུག་སྒྲ་འབུམ་ལྡིར་ཞིང༌། ། བཞི་བརྒྱ་རྩ་བཞིའི་ནད་ཀྱི་སེར་ཆར་ཕོབ། ། མཐུ་སྟོབས་ཐོག་བརྒྱ་འཁྲུགས་པའི་སྟོབས་བསྐྱེད་ལ། ། བསྟན་དགྲ་དམ་ཉམས་བསམ་ངན་རྗེས་འབྲངས་བཅས། །
ལོ་ཟླར་འགྱང་སྐབས་མེད་པར་བཟུང་བཅིང་བསྣུན། ། གཅོད་གསོད་དྲག་པོའི་ལས་ཀྱིས་ཚར་གཅོད་མཛོད། ། ངན་སྨྲའི་རྡུལ་འཐོར་སྡང་སེམས་གདུག་སེམས་འཆང༌། ། ཕྱི་ནང་གང་དུ་གནས་དེའི་བསོད་ནམས་ཚེའི། ། ལྷག་མ་ཚུར་ཕྲོགས་རྣམ་ཤེས་སྐྱེ་མེད་དབྱིངས། ། བསྒྲལ་བའི་ཕྲིན་ལས་བསྟན་སྲུང་ཡོངས་ཀྱིས་སྒྲུབས། ། བསྟན་དགྲ་བསྒྲལ་ལ་བཀའ་སྲུང་མཐུ་མ་ཆུང༌། ། བདག་གིས་བསྟན་དོན་བསྐུལ་བ་ཆུད་མ་གསན། ། ཕྱི་རབས་སྔགས་འཆང་སྙིང་ལ་སུན་མ་དབྱུང༌། ། སོད་རྟགས་དོན་སྙིང་དམར་པོ་སྐྱེས་སུ་སྩོལ། །
བདག་ཅག་བྱང་ཆུབ་སྒྲུབ་པའི་དལ་རྟེན་ལ། ། གནམ་ལོ་ཟླ་བ་ཞག་དང་དུས་ཚོད་ཀྱི། ། འབྱུང་ཚོགས་དགྲ་གཤེད་བབས་པའི་ཀེག་འཕྲང་སྲི། ། ན་ཤི་དུར་སྒོ་བྱེ་བ་བཟློག་ཅིང་བསྒྱུར། ། ཕྲག་དོག་རྒྱུད་འཁྲུགས་དགྲ་བོའི་བསམ་སྦྱོར་ལས། ། རྩུབ་མོར་མངོན་བརྩམས་བྱད་གཏད་རྦད་ཟོར་གྱི། ། གནོད་པ་ཐམས་ཅད་བྱད་མཁན་དེ་དེའི་ཐོག ། བཟློག་བསྒྱུར་ལྷ་སྲུང་བདུད་དུ་དབབ་པར་གྱིས། ། བླ་མའི་བྱིན་རླབས་ཡི་དམ་ཐུགས་རྗེ་དང༌། ། དམ་ཅན་རྒྱ་མཚོའི་མཐུ་རྩལ་བསམ་མི་ཁྱབ། །
བདག་ཅག་བསྟན་ཕན་ལྷག་བསམ་བདེན་སྟོབས་ཀྱིས། ། སྨྲས་དོན་སྙེ་མ་གཡུར་དུ་ཟ་བར་ཤོག ། ཅེས་བསྟན་སྲུང་དབང་པོའི་ཚོགས་ལ་ཕྲིན་ལས་རྒྱུད་ནས་བསྐུལ་བ་འཇིགས་རུང་རྡོ་རྗེའི་བཞད་སྒྲ་ཞེས་བྱ་བ་འདི་ནི། སྒ་སྟོད་ཕྱོགས་ཀྱི་ཆོས་རྗེ་མཁས་བཙུན་ཆེན་པོ་བཀྲ་ཤིས་དཔལ་བཟང་པའི་གསུང་གིས་རྒྱུན་དུ་འདོན་བྱར་འདི་བཞིན་དགོས་ཞེས་སྔ་ཕྱིར་བསྐུལ་བའི་ངོར། རིག་སྔགས་འཆང་བའི་བནྡེ་ཚུལ་ཁྲིམས་རིན་ཆེན་གྱིས་རབ་བྱུང་ཉི་མའི་མིག་དམར་གྱི་གནམ་ལོའི་མཁའ་འགྲོ་འདུ་བའི་དུས་ཚེས་ལ་ས་དཀར་བསམ་འགྲུབ་གླིང་གི་བསྟི་གནས་སུ་སུག་བྲིས་བགྱིས་པ་སརྦ་དི་གྦྷྱོ་བི་ཛ་ཡ་ཏུ།། །། ༄༅། །བསྟན་པ་ཆེར་རྒྱས་ཀྱི་འདོད་གསོལ་བཀྲ་ཤིས་དབྱངས་སྙན་ཞེས་བྱ་བ་བཞུགས་སོ།། ༄༅། །རྒྱལ་བའི་གསུང་རབ་དགོངས་དོན་ལེགས་འགྲེལ་བའི། ། བློ་ཆེན་ས་སྐྱ་པ་དང་ཨེ་ཝཾ་པའི། ། ཆོས་སྲིད་ཕྲིན་ལས་འཛམ་གླིང་གསེར་ལྡན་མའི། ། དཀྱིལ་འཁོར་ཀུན་དུ་ཁྱབ་པར་རྒྱས་མཛོད་ཅིག །
དེ་ཚུལ་སྦྱངས་པའི་བློ་གྲོས་དཀྱིལ་འཁོར་ཅན། ། བསྟན་འཛིན་སྐྱེས་བུའི་ཉིན་བྱེད་མང་འབྱོན་པས། ། འཆད་རྩོད་རྩོམ་པའི་འོད་སྟོང་རབ་འགྱེད་ཅིང༌། ། སྐྱེ་དགུའི་བསོད་ནམས་དགུང་དབུས་བརྟན་པར་མཛོད། ། བསྟན་པའི་རྗེས་འཇུག་ངུར་སྨྲིག་འཆང་བའི་ཚོགས། ། གྲངས་མེད་ཕྱོགས་ཀྱི་འཁོར་ལོའི་ཁུར་ལྕི་བས། ། བཤད་སྒྲུབ་ལྷུར་ལེན་བསྙེན་བཀུར་སྦྱིན་བདག་གི ། མངའ་ཐང་དཔལ་འབྱོར་ལྷན་ཅིག་རྒྱས་པར་མཛོད། ། ཅེས་སྐབས་རེར་སྨོན་ལམ་དུ་འདོན་ན་ཚིག་གི་མཐའ་རྣམས་གྱུར་ཅིག་ཅེས་བསྒྱུར་བས་འཐུས་སོ། ། ཞེས་བསྟན་པ་ཆེར་རྒྱས་ཀྱི་འདོད་གསོལ་བཀྲ་ཤིས་དབྱངས་སྙན་ཞེས་བྱ་བ་འདི་ནི།
མཁས་བཙུན་ཆོས་ཀྱི་རྗེ་ཡེ་ཤེས་ཕུན་ཚོགས་པའི་གསུང་གིས་གཏོར་བསྔོ་བསྐང་གསོ་སོགས་ཀྱི་སྐབས་སུ་འདོན་བྱ་འདི་ལྟར་དགོས་ཞེས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་རྒྱས་པར་གྱུར་ཅིག། །། ༄༅། །བཀའ་སྲུང་རྣམས་ལ་ཕྲིན་ལས་བསྐུལ་བ་བརྩམས་དོན་འགྲུབ་པའི་ཕོ་ཉ་ཞེས་བྱ་བ་བཞུགས།། ༄༅། །རྡོ་རྗེ་འཆང་སོགས་དངོས་བརྒྱུད་བླ་མའི་བཀས། ། བསྟན་པ་གཉེར་གཏད་སྲུང་མའི་སྡེ་དཔོན་ཆེ། ། གུར་མགོན་ལྕམ་དྲལ་ཞལ་བཞི་ཡུམ་ཆེན་བཞི། ། པུ་ཏྲ་མིང་སྲིང་དུར་ཁྲོད་དམག་ཟོར་སོགས། ། བསྟེན་ཅིང་བསྒྲུབས་པའི་ཆོས་སྲུང་དྲག་རྩལ་ཚོགས། ། བཤམས་སྤྲུལ་ཕྱི་ནང་མཆོད་གཏོར་འདི་བཞེས་ལ། ། ས་ངོར་བསྟན་པའི་བཤད་སྒྲུབ་ཁུར་ཁྱེར་བའི། །
བསྟན་འཛིན་ཞབས་བརྟན་ཕྲིན་ལས་རྒྱས་པར་མཛོད། ། ལུགས་བཟང་རྗེས་སུ་སྒྲུབ་པའི་ངུར་སྨྲིག་འཆང༌། ། དཔག་ཡས་འདུས་པའི་ཁུར་གྱིས་འཛམ་གླིང་ཡོངས། ། ངལ་བར་མ་བཟོད་བཤད་སྒྲུབ་སྤེལ་མའི་དབྱངས། ། སྙན་དགུ་ཤུགས་རིང་འབྱིན་སྙམ་ཉིད་དུ་མཛོད། ། བསྟན་དོན་སྒྲུབ་པའི་གེགས་འཕྲང་དུག་ཅན་གནས། ། ཟབ་མོའི་འཇིགས་ལས་བཀའ་སྲུང་དེད་དཔོན་གྱིས། ། ལེགས་བསྒྲལ་གནས་སྐབས་མཐར་ཐུག་དོན་གཉིས་ཀྱི། ། ནོར་བུ་ལག་རྩེར་ཐོབ་པའི་དངོས་གྲུབ་སྩོལ། ། རྣལ་འབྱོར་བདག་ཅག་འཁོར་བཅས་གཞན་དོན་དུ། །
ཐམས་ཅད་མཁྱེན་པ་བསྒྲུབ་ཕྱིར་ཐོས་བསམ་དང༌། ། བསྒོམ་བྱུང་ཡང་དག་རྟོགས་པའི་བློ་གྲོས་རྩལ། ། རྣམ་དཀར་ཕྲིན་ལས་རིང་པོར་འཚོ་བའི་ཚེ། ། བསོད་ནམས་བདེ་འབྱོར་ལྷན་ཅིག་རྒྱས་པར་མཛོད། ། སྒོ་གསུམ་དགེ་བར་བར་དུ་གཅོད་བྱེད་པའི། ། ཕྱི་ནང་འབྱུང་འཁྲུགས་ནད་དང་གདོན་ཀུན་དང༌། ། མི་དང་མི་མ་ཡིན་པའི་ཉེར་འཚེའི་རིགས། ། བསྟན་སྲུང་དྲན་པའི་འཕྲལ་ཉིད་ཞི་བར་མཛོད། ། ཞི་བས་གདུལ་དཀའི་སྡང་དགྲ་བྱད་གཏད་ཀྱིས། ། གནོད་བྱེད་ཀུན་གྱི་ལས་ངན་རྒྱུན་གཅོད་ཕྱིར། །
བསད་བཅད་བསྒྲལ་ནས་རྣམ་ཤེས་དབྱིངས་སྦྱོར་བའི། ། ཕྲིན་ལས་དམ་ཅན་སྲུང་མའི་ཚོགས་སྒྲུབས་ཤིག ། ཅེས་བཀའ་སྲུང་རྣམས་ལ་བསྟན་པ་རྒྱས་པའི་ཕྲིན་ལས་རྗེས་སུ་བསྐུལ་བ་བརྩམས་དོན་འགྲུབ་པའི་ཕོ་ཉ་ཞེས་བྱ་བ་འདི་ནི། བསྟན་སྲུང་དབང་པོས་རྗེས་སུ་གཟུང་བའི་ཆོས་ཀྱི་རྗེ་དམ་པ་དེ་ཉིད་ཀྱི་གསུང་གིས་བསྐང་བཤགས་དུས་སུ་གདོན་བྱར་འོས་པ་ཞིག་དགོས་ཞེས་བསྐུལ་བའི་ངོར། ལྷ་སྲུང་གདམས་པའི་ནོར་ཅན་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་སུ་བྲིས་པ་ཕྱོགས་ལས་རྣམ་པར་རྒྱལ་བར་གྱུར་ཅིག། །། ༄༅། །བཀའ་སྲུང་གཉེན་པོ་རྣམས་ཀྱི་ཐུགས་དམ་རྒྱུད་ནས་བསྐུལ་བའི་ཚིགས་བཅད་བསྟན་སྲུང་དགྱེས་པའི་རྔ་སྒྲ་ཞེས་བྱ་བ་བཞུགས།། ༄༅། །སརྦཱརྠ་སིདྡྷིརྦྷ་ཝ་ཏུ། དགྱེས་མཛད་རྡོ་རྗེའི་གསང་གསུམ་ཡོན་ཏན་གྱི། ། སྒྱུ་འཕྲུལ་ལས་སྐྱེས་གུར་མགོན་ལྕམ་དྲལ་དང༌། ། གཉན་མགོན་ཆེན་པོ་ཞལ་བཞི་སྲིང་བཞི་དང༌། །
ཞིང་སྐྱོང་དྲེགས་པའི་སྡེ་ཚོགས་འཁོར་དང་བཅས། ། བསྟན་དགྲའི་སྲོག་གཅོད་གནོད་སྦྱིན་ཕོ་མོ་དང༌། ། པུ་ཏྲ་བྷ་ཊ་སྲིན་མོ་ཁ་འབར་མ། ། དུར་ཁྲོད་ཤ་ཟ་རུ་འདྲེན་དམག་ཟོར་དང༌། ། ལས་ཀྱི་གཤིན་རྗེ་བེག་ཙེ་ལྕམ་དྲལ་སོགས། ། དཔལ་མཆོག་རྡོ་རྗེ་འཆང་ནས་ས་སྐྱ་པ། ། བདག་གི་འདྲེན་མཆོག་རྡོ་རྗེ་སེམས་དཔའི་བར། ། རིམ་པར་བྱོན་པའི་དངོས་བརྒྱུད་བླ་མ་ཡིས། ། བཀའ་བསྒོས་བསྟན་པ་གཉེར་གཏད་དྲན་བྱོས་ལ། ། འཛམ་གླིང་ཆོས་ཀྱི་སྣང་བ་རབ་འགྱེད་ཅིང༌། །
འཇིག་རྟེན་དགེ་ལེགས་འགུགས་བྱེད་ས་སྐྱ་པའི། ། བསྟན་པ་བསྟན་འཛིན་གདུང་བརྒྱུད་ཆོས་བརྒྱུད་བཅས། ། མི་འཆད་བསྐལ་པར་རྒྱས་པའི་ཕྲིན་ལས་སྒྲུབས། ། དེ་ཚུལ་འདོམས་པའི་རྒྱལ་པོ་ཨེ་ཝཾ་པའི། ། ལུགས་བཟང་སྨྲ་མཁས་གྲངས་མེད་གསེར་ལྡན་ཁུར། ། རྣམ་པར་ལྕི་བས་འཆད་རྩོད་བརྩད་གསུམ་གྱི། ། སྣང་བས་སྲིད་པའི་མུན་སྟུག་བཅིལ་བར་མཛོད། ། བསྟན་པའི་རྗེས་འཇུག་ངུར་སྨྲིག་འཆང་ཚོགས་ཀྱིས། ། བསིལ་ལྡན་ལྗོངས་ཀུན་ཁྱབ་པར་རྒྱས་འགྱུར་ཞིང༌། ། བསླབ་གསུམ་ལྷུར་ལེན་བཤད་སྒྲུབ་ཟུང་འཇུག་གི །
རྒྱལ་བསྟན་རིང་འཚོའི་སྨན་པ་མཆོག་ཏུ་སྒྲུབས། ། དེ་དག་བསྟན་པར་སྨན་འདོགས་བརྩོན་བདག་ཀྱང༌། ། རིང་འཚོ་བདེ་ལྡན་ཚངས་རིས་གཟུགས་ཀྱི་ཟླ། ། ཕྱི་ནང་ཡོན་ཏན་རྒྱ་མཚོའི་གཉེན་པོར་འཕེལ། ། ཕྲིན་ལས་ཉི་འོད་དགྲ་ཟླར་རྒྱས་པར་མཛོད། ། ཡུལ་གྲུ་འདིས་མཚོན་རྒྱལ་ཁམས་ཐམས་ཅད་དུ། ། སྐྱེ་འགྲོའི་གསོས་གྱུར་ལོ་ཐོག་ལེགས་སྨིན་པའི། ། མཐུན་རྐྱེན་བདུད་རྩིའི་ཆར་གྱི་རྒྱུན་ཆེན་པོས། ། རྫོགས་ལྡན་དུས་བཟང་དགའ་སྟོན་སྤྱོད་པར་མཛོད། ། བསྟན་པ་བསྟན་འཛིན་བསྟན་པའི་རྗེས་འཇུག་བཅས། །
ལེགས་ཕྱོགས་འཕེལ་ལ་གེགས་བྱེད་སྡང་སེམས་དང༌། ། བསམ་སྦྱོར་གདུག་པའི་བསྟན་དགྲ་ཚེར་མའི་ནགས། ། དེ་ལྟར་གང་ནས་གཟིང་ཡང་མཁྱེན་བཞིན་དུ། ། མཐུ་སྟོབས་དུས་མཐའི་ཞུགས་ལྕེ་འབུམ་བརྐྱངས་ལ། ། ལོ་ཟླར་འགྱང་སྐབས་མེད་པར་ད་ལྟ་ཉིད། ། དུག་མཚོན་ནད་ཀྱིས་ལུས་ལ་ཆེར་བསྣུན་ཅིང༌། ། ལྷག་མེད་གཞོབ་ཏུ་བསྲེགས་ནས་བརླག་པར་མཛོད། ། ཡིད་སྲུབས་སྙིང་ཞུགས་ཕ་རོལ་བསམ་སྦྱོར་དབལ། ། རྩུབ་མོས་བརྩམས་པའི་བྱད་གཏད་རྦད་ཟོར་གྱི། ། ཉེར་འཚེ་ཐམས་ཅད་བྱད་མཁན་དེ་དེའི་ཐོག །
བཟློག་བསྒྱུར་ལྷ་སྲུང་བདུད་དུ་དབབ་པར་གྱིས། ། བཀའ་སྲུང་ཁྱེད་ཅག་མཐུ་དང་རྩལ་མ་ཆུང༌། ། རྣལ་འབྱོར་བདག་གིས་བྱས་པ་ཆུད་མ་གསན། ། ཕྱི་རབས་སྔགས་འཆང་སྙིང་ལ་སུན་མ་དབྱུང༌། ། གང་བཅོལ་སྙེ་མ་ལ་གོར་སྨིན་པར་མཛོད། ། བླ་མ་ལྷ་ཡི་བྱིན་རླབས་ཐུགས་རྗེ་དང༌། ། བཀའ་སྲུང་དམ་ཅན་རྒྱ་མཚོ་མཐུ་ནུས་དང༌། ། བདག་ཅག་ལྷག་བསམ་བདེན་པའི་སྟོབས་དག་གིས། ། སྨྲས་དོན་ལྷུན་གྱིས་འགྲུབ་པ་ཉིད་གྱུར་ཅིག ། ཅེས་དཔལ་ས་སྐྱ་པའི་བཀའ་སྲུང་གཉེན་པོ་རྣམས་ཀྱི་ཐུགས་དམ་རྒྱུད་ནས་བསྐུལ་བའི་ཚིགས་བཅད་བསྟན་སྲུང་དགྱེས་པའི་རྔ་སྒྲ་ཞེས་བྱ་བ་འདིའང་བསྟན་དོན་སྤྱིའི་གེགས་སེལ་དང་ཆར་འབེབས་ཀྱི་རིམ་གྲོ་ཐུན་མོང་གི་ཕྱིར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེའོ།། །།
༄༅། །བསྟན་སྲུང་དབང་པོ་རྣམས་ལ་ལས་བཅོལ་བསྟན་དགྲའི་སྙིང་དམར་འབྱིན་པའི་བཞད་སྒྲ་ཞེས་བྱ་བ་བཞུགས།། ༄༅། །དཔལ་ལྡན་རྡོ་རྗེ་འཆང་ནས་བདག་ཅག་གི ། འདྲེན་མཆོག་འཁོར་ལོའི་མགོན་གྱི་བར་བྱོན་པའི། ། རྩ་བརྒྱུད་བླ་མའི་བཀའ་དང་དམ་ཚིག་ལ། ། རྗེས་སུ་དགོངས་པའི་བསྟན་སྲུང་ཁྱད་པར་ཅན། ། རྡོ་རྗེ་མ་ཧཱ་ཀཱ་ལ་ལྕམ་དྲལ་དང༌། ། དཔལ་མགོན་ཞལ་བཞི་གཏུམ་པོ་སྲིང་བཞི་དང༌། ། ཞིང་སྐྱོང་དྲེགས་པའི་སྡེ་ཚོགས་ཐམས་ཅད་དང༌། ། ལས་བྱེད་མགོན་པོ་གནོད་སྦྱིན་ཡབ་ཡུམ་དང༌། ། པུ་ཏྲ་བྷ་ཊ་སྲིང་མོ་ཁ་འབར་མ། །
དུར་ཁྲོད་ཡབ་ཡུམ་རུ་འདྲེན་སྡེ་དང་དཔུང༌། ། དམག་ཟོར་ལས་ཀྱི་གཤིན་རྗེའི་འཁོར་ཚོགས་བཅས། ། བསྟན་དགྲའི་སྲོག་གཅོད་བསྟན་སྲུང་རྒྱ་མཚོ་དགོངས། ། མདོ་སྔགས་བསྟན་པའི་དགོངས་དོན་སྨྲ་བའི་དབང༌། ། བརྩེ་ཆེན་ཀུན་དགའ་སྙིང་པོ་ཨེ་ཝཾ་པ། ། རྣམ་གཉིས་ལུགས་བཟང་འདོད་འབྱུང་ནོར་བུའི་རྒྱལ། ། བཤད་སྒྲུབ་རྒྱལ་མཚན་རྩེ་མོར་བརྟན་པར་མཛོད། ། བདག་ཅག་སློབ་འཁོར་བཅས་པའི་ལུས་ངག་ཡིད། ། བསྐྱེད་རྫོགས་ལམ་གྱི་ནུ་ཞོ་ཉེར་བཏུང་བས། ། ལུང་རྟོགས་ཡོན་ཏན་ལང་ཚོ་བསྐྱེད་བསྲིངས་ལ། །
ནད་གདོན་བར་ཆད་བསྲུང་བའི་གུར་ཁྱིམ་མཛོད། ། བསྟན་འགྲོར་ཕན་པའི་བསམ་སྦྱོར་བརྩོན་གང་ལ། ། སྡང་སེམས་བསམ་སྦྱོར་རྩུབ་མོའི་ལས་རྩོམ་པའི། ། སྡང་དགྲ་བྱད་མའི་རིགས་གྱུར་གང་ཡོད་པ། ། ཡེ་ཤེས་གཟིགས་པར་གསལ་ལ་སྨོས་ཅི་འཚལ། ། གནོད་བྱེད་དེ་དག་ཕྲག་དོག་མི་དགེའི་སྡིག ། རྒྱུན་ཆགས་གཅོད་ཕྱིར་ལོར་ཟླར་མ་འགྱང་བར། ། རྨུགས་རྨོངས་འཐིབས་ཀྱིས་ལྟས་ངན་ཆོ་འཕྲུལ་ཐོང༌། ། ལུས་ངག་ཡིད་ཀྱི་མཐུ་ནུས་ཉམས་ཟད་གཏུགས། ། བསོད་ནམས་ཚེ་ཡི་ལྷག་མ་ཡོངས་ཕྲོགས་ནས། །
སྲོག་རྩ་ཆོད་ལ་དོན་སྙིང་དམར་པོ་ཕྱུང༌། ། བསད་བཅད་བསྒྲལ་ནས་རྣམ་ཤེས་དབྱིངས་སྦྱོར་བའི། ། གང་འཚམ་དྲག་པོ་ལས་ཀྱིས་ཚར་གཅོད་མཛོད། ། བསྟན་པར་དད་ཅན་བདག་ཅག་འཁོར་བཅས་རྣམས། ། དགྲ་བྱེད་བར་ཆད་ཀུན་ལས་རྣམ་རྒྱལ་ནས། ། ཚེ་དང་བསོད་ནམས་རྣམ་དཀར་ཕྲིན་ལས་དང༌། ། ཡོན་ཏན་གོང་འཕེལ་སྲུང་སྐྱོབ་མ་གཡེལ་ཅིག ། དངོས་བརྒྱུད་བླ་མ་ལྷ་ཡི་བྱིན་རླབས་དང༌། ། བསྟན་སྲུང་དམ་ཅན་མཐུ་རྩལ་ཆེར་གྲགས་པའི། ། བདེན་སྟོབས་ནུས་པས་ཇི་ལྟར་བཅོལ་བའི་ལས། །
ཐོགས་མེད་བསམ་དོན་མྱུར་དུ་འགྲུབ་གྱུར་ཅིག ། ཅེས་དཔལ་ས་སྐྱ་པའི་བསྟན་སྲུང་དབང་པོ་རྣམས་ལ་ལས་བཅོལ་བསྟན་དགྲའི་སྙིང་དམར་འབྱིན་པའི་བཞད་སྒྲ་ཞེས་བྱ་བ་འདིའང་དགོས་པའི་སྐབས་བྱུང་དུ། བནྡེ་ཚུལ་ཁྲིམས་རིན་ཆེན་གྱིས་བྲིས་པ་བི་ཛ་ཡནྟུ།། །། ༄༅། །ལྷ་མོ་རྡོ་རྗེ་རབ་བརྟན་མ་ལ་བསྟོད་པ་བཞུགས།། ༄༅། །ན་མོ་གུ་ར་ཝེ། ཤླཽ་ཀ་གཅིག་འདི་སྔར་གྱི་བསྟོད་རྙིང་ཞིག་གོ་་་་་ ། མ་མོའི་གཙོ་མོ་རྡོ་རྗེ་རབ་བརྟན་མ། ། མ་རུངས་འདུལ་བྱེད་སྨུག་ནག་སྲིན་མོའི་གཟུགས། ། མ་ལྟར་བརྩེ་བས་བསྟན་འཛིན་བུ་བཞིན་སྐྱོང༌། ། མ་གཅིག་དཔལ་ལྡན་ལྷ་མོ་ཁྱོད་ལ་བསྟོད། །
འདོད་པའི་ཁམས་ཀུན་དབང་སྒྱུར་མཐུ་ཆེ་ཡང༌། ། དངོས་བརྒྱུད་བླ་མའི་བཀའ་ལུང་བྲན་བཞིན་སྒྲུབས། ། ཆོས་དང་ཆོས་མཛད་སྐྱོང་ལ་སྙིང་ཉེ་ཡང༌། ། དམ་ཉམས་སྲོག་གི་གཤེད་མར་གྱུར་ཁྱོད་ཀྱི། ། ཕྱག་གཡས་རལ་གྲི་བསྟན་དགྲ་གསོད་ཕྱིར་འཕྱར། ། གཡོན་པས་གདུག་ཅན་སྙིང་ཁྲག་འཐུང་སྣོད་ཐོགས། ། མཆན་གཡོན་ཅི་འདོད་དབྱིག་གི་ན་ཀུ་ལས། ། དམ་ཚིག་ལྡན་པའི་ཅི་འདོད་རེ་བ་སྐོང༌། ། རྨ་བྱའི་གདུང་སྐྱོབ་གཙུག་མཛེས་སྲིན་མོའི་གཟུགས། ། སྟོད་སྨད་ཞིང་ལྤགས་རེ་ལྡེའི་ཤམ་བུས་དཀྲིས། །
མགོ་ཕྲེང་རུས་རྒྱན་དབྱུག་པ་གསུམ་གྱིས་བསྒོས། ། འཕྲོག་བྱེད་དུག་ཅན་ཟུང་གིས་སྙན་ཆར་བྱས། ། ལྕགས་སྒྲོག་རྒྱན་གྱིས་སྒེག་པའི་ཞབས་གཉིས་པོ། ། མི་ལྤགས་ཀྱིས་བཀབ་དྲེལ་རྟའི་སྟེང་ན་རོལ། ། རྣམ་འདྲེན་བསྟན་པ་སྲུང་བའི་མེལ་ཚེའི་ཕྱིར། ། ཉིན་མཚན་ཀུན་དུ་རྒྱུ་བར་བྱེད་མ་ལ། ། ཀླུ་ཆེན་ ་་་་་འདིའང་སྔོན་གྱི་བསྟོད་རྙིང་ཞིག་གོ། ཐོད་དཀར་ཀླུ་བདུད་ནག་ལ་སོགས། ། ཆུ་སྲིན་གདོང་ཅན་བ་ལང་དྲེད་སྣ་མ། ། ཁྲི་སྙན་ས་ལེ་དཀར་སྔོ་དམར་སེར་རྣམས། །
ཕོ་ཉ་རབ་འཇིགས་དུ་མས་བསྐོར་ལ་བསྟོད། ། རྒྱལ་བ་རྒྱལ་བའི་གདུང་འཚོབ་བཅས་པའི་བཀས། ། བསྟན་པའི་བཀའ་སྲུང་ཆེན་མོར་གཉེར་གཏད་ལྟར། ། དངོས་བརྒྱུད་བླ་མའི་བཀའ་ལུང་གུས་མཉན་ཅིང༌། ། རྡོ་རྗེ་ཐེག་པའི་རྒྱུད་སྡེ་ཆེན་པོ་བཞིའི། ། བཤད་སྒྲུབ་བསྟན་པ་རྒྱས་པའི་ཕྲིན་ལས་མཛོད། ། རྡོ་རྗེ་རབ་ཏུ་བརྟན་མ་འཁོར་བཅས་རྣམས། ། འདིར་གཤེགས་རྒྱན་གྱི་གཏོར་མ་སོགས་སྤྱི་ལྟར་བརྗོད་དོ། ། ཞེས་རྡོ་རྗེ་རབ་བརྟན་མའི་བསྟོད་པ་ཚིགས་སུ་བཅད་པ་ལྔ་པ་འདི། སྡེ་དགེ་བན་ཚང་མཁྱེན་རབ་འཇམ་དབྱངས་པའི་གསུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
