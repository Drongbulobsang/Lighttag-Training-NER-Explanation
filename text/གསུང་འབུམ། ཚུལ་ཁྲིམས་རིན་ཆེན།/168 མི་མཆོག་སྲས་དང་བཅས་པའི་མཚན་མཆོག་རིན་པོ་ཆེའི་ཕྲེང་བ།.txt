གསུང་འབུམ། ཚུལ་ཁྲིམས་རིན་ཆེན།
པོད ༡༦༨
མི་མཆོག་སྲས་དང་བཅས་པའི་མཚན་མཆོག་རིན་པོ་ཆེའི་ཕྲེང་བ།
༼ཨ༽ ༄༅། །མི་མཆོག་སྲས་དང་བཅས་པའི་མཚན་མཆོག་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ།། རྒྱ་གར་སྐད་དུ། ན་རོཏྟམ་སུ་ཏཽ་ཙས་ཧཻརྣཱམ་པ་ར་མ་རཏྣཱ་བ་ལི་ནཱ་མ། བོད་སྐད་དུ། མི་མཆོག་སྲས་དང་བཅས་པའི་མཚན་མཆོག་རིན་པོ་ཆེའི་ཕྲེང་བ་ཞེས་བྱ་བ། སྣང་བྱེད་འབུམ་ཕྲག་དཀྱིལ་ནས་ཕྱུང་ལྟར་དགེ་མཚན་ཕུན་ཚོགས་ལྷམ་མེར་ངོམ་པ་རྫོགས་སངས་རྒྱས། ། རབ་འབར་སྣང་བས་མུན་སྟུག་ཇི་བཞིན་ལུས་ཅན་སྒྲིབ་གསུམ་ལྷག་མེད་ཟ་བ་དམ་པའི་ཆོས། ། འོད་སྲུངས་བྱིན་ལྟར་གཞན་དོན་བཟོད་པའི་ཁུར་ཆེན་ཁྱེར་ལ་གཞར་ཡང་ངལ་མིན་འཕགས་པའི་ཚོགས། ། གང་དག་སྐྱབས་སུ་ངེས་པར་བཟུང་ཙམ་བསླུ་མིན་ཡོན་ཏན་བསམ་ཡས་དཀོན་མཆོག་གསུམ་ལ་འདུད། །
ཟླ་བྲལ་མི་མཆོག་རྣམས་ཀྱི་མཚན་བཟང་ཡི་གེ་དམ་པའི་དུནྡྷུ་བྷིཿ། ། དད་པའི་དབྱི་གུས་བསྐུལ་བའི་སྒྲ་དབྱངས་ཐོས་པ་འཛིན་པའི་བཅུད་ལེན་ནམ། ། རོ་འཛིན་ཟློས་པའི་གར་དུ་བསྒྱུར་རམ་ཡིད་ཀྱི་རྩིག་ངོས་ཡངས་པར་འདྲི། ། དེ་དེའི་སྐྱེ་བའི་སྒྲིབ་པ་རྣམ་སྦྱོང་བདེ་སྟེར་ཚིག་གི་མེ་ཏོག་བསྟར། ། དེ་ལ་ཐོག་མར་བྱང་ཆུབ་སེམས་དཔའི་ལྟུང་བ་བཤགས་པ་ལས་འབྱུང་བའི་སངས་རྒྱས་སུམ་ཅུ་རྩ་ལྔའི་མཚན་གྱི་ཕྲེང་བ་ནི། བག་ཆགས་བཅས་པའི་སྒྲིབ་ཚོགས་ཀྱི། ། དགྲ་མངོན་བཅོམ་པ་ཤཱཀྱ་ཐུབ། ། ཡང་དག་རྟོགས་པའི་ཡེ་ཤེས་ཀྱིས། ། མཚན་རྟོག་འཇོམས་པ་རྡོ་རྗེའི་སྙིང༌། ། གང་ལ་ཅི་འདོད་ཡོན་ཏན་གྱི། །
རིན་ཆེན་འོད་ཟེར་རིང་པོར་འཕྲོ། ། མཁྱེན་བརྩེའི་ཆར་གྱིས་དགེ་ལེགས་ཀྱི། ། ལོ་ཏོག་སྐྱེད་པ་ཀླུ་དབང་རྒྱལ། ། མཚན་ཙམ་འཛིན་པས་མི་མཐུན་ཕྱོགས། ། འཇོམས་པའི་མཐུ་ལྡན་དཔའ་བོའི་སྡེ། ། མི་བཟད་བདུད་ཀྱི་ཆོ་འཕྲུལ་གྱིས། ། གཞོམ་དུ་མེད་པའི་དཔའ་བར་དགྱེས། ། འཇིག་རྟེན་ཀུན་གྱི་མི་ཤེས་པའི། ། མུན་པ་མཐར་མཛད་རིན་ཆེན་མེ། ། ཀུན་དཀྲིས་ཚ་བས་གདུངས་པ་རྣམས། །
བསིལ་བྱེད་རིན་ཆེན་ཟླ་བའི་འོད། ། སེམས་ཅན་ཡོངས་ཀྱི་རེ་བ་དག ། འགེངས་བྱེད་མཐོང་བ་དོན་ཡོད་དཔལ། ། འབད་པ་མེད་པའི་ཕྲིན་ལས་ཀྱིས། ། གདུང་བ་སེལ་མཛད་རིན་ཆེན་ཟླ། ། དྲི་བཅས་སེམས་ཀྱི་གློ་བུར་བ། ། རྣམ་པར་སྦྱོང་བ་དྲི་མ་མེད། ། དགེ་བའི་ལམ་གྱིས་དུབ་པ་རྣམས། ། དབུགས་རབ་འབྱིན་པ་དཔའ་བ་སྦྱིན། ། སྒྲིབ་པ་ཀུན་གྱིས་སྤངས་གྱུར་ཀྱང༌། །
ཡོན་ཏན་གྱིས་འཁྱུད་ཚངས་པ་ཆེ། ། དཀར་མིན་ལས་དང་ཉེས་ལྟུང་ཚོགས། ། དྲན་པས་དག་བྱེད་ཚངས་པས་བྱིན། ། མངོན་པར་རྒྱགས་པས་མཁྲེགས་པའི་རྒྱུད། ། ཡོངས་སུ་བརླན་པ་ཆུ་ཡི་ལྷ། ། དྲི་མེད་ཡེ་ཤེས་རྒྱུན་གཙང་གིས། ། འགྲོ་རྒྱུད་བྲན་པ་ཆུ་ལྷའི་ལྷ། ། དོན་གཉིས་ཕུན་ཚོགས་གོ་འཕང་གི ། རྩེ་མོར་གཤེགས་པ་དཔལ་བཟང་པ། ། ལྷུན་གྱིས་གྲུབ་པའི་ཕྲིན་ལས་ཀྱིས། །
འཇིག་རྟེན་ཀུན་ཁྱབ་ཙནྡན་དཔལ། ། མཚན་དང་དཔེ་བྱད་སྣང་བ་ཡིས། ། ནམ་མཁའི་མཐར་འབྱམས་གཟི་མཐའ་ཡས། ། སྒྲིབ་པས་དབེན་པའི་ཡེ་ཤེས་ཀྱི། ། གཟིགས་པ་རབ་གསལ་འོད་ཀྱི་དཔལ། ། སྲིད་པ་གསུམ་གྱི་ཟུག་རྔུ་དག ། དྲུང་ནས་རྣམ་འབྱིན་མྱ་ངན་མེད། ། གང་གི་མཐུ་ཡིས་ལུས་མེད་སྟོབས། ། རྣམ་པར་ཉམས་བྱེད་སྲེད་མེད་བུ། ། མཚན་བཟང་འབར་བས་འཇིག་རྟེན་ཀུན། །
རབ་དགའི་དཔལ་སྟེར་མེ་ཏོག་དཔལ། ། རྣམ་དག་ཡེ་ཤེས་ཚངས་པ་ཡི། ། འོད་ཟེར་རྣམ་རོལ་མངོན་པར་མཁྱེན། ། ཡོན་ཏན་རབ་རྒྱས་པདྨ་ཡི། ། འོད་ཟེར་རྣམ་རོལ་མངོན་པར་མཁྱེན། ། འཕགས་ནོར་བདུན་གྱི་འབྱོར་པ་ལ། ། སེམས་ཅན་ཀུན་འགོད་ནོར་གྱི་དཔལ། ། ལུས་དང་ཚོར་བ་ཆོས་སེམས་སོགས། ། ཡོན་ཏན་མང་འཛིན་དྲན་པའི་དཔལ། ། སུམ་ཅུ་རྩ་གཉིས་རྒྱན་མཆོག་གི །
མཚན་དཔལ་ཤིན་ཏུ་ཡོངས་གྲགས་དཔལ། ། མངོན་པར་ཤེས་དང་དད་སོགས་ཀྱི། ། དབང་པོའི་ཏོག་གི་རྒྱལ་མཚན་རྒྱལ། ། ཀུན་དུ་རྟོགས་པའི་དགྲ་སྡེ་རྣམས། ། ཤིན་ཏུ་རྣམ་པར་གནོན་པའི་དཔལ། ། མི་བཟད་བདུད་དང་ཉོན་མོངས་ཀྱི། ། གཡུལ་ལས་ཤིན་ཏུ་རྣམ་པར་རྒྱལ། ། ལྟ་བ་ངན་པའི་རི་བོ་དག ། རབ་བསྙིལ་རྣམ་པར་གནོན་པས་གཤེགས། ། ཟད་མི་ཤེས་པའི་ཡོན་ཏན་གྱི། །
ཀུན་ནས་སྣང་བ་བཀོད་པའི་དཔལ། ། རེ་བ་སྐོང་ཡང་ཀུན་རྟོག་བྲལ། ། རིན་ཆེན་པདྨས་རྣམ་པར་གནོན། ། ཀུན་རྟོག་དྲི་ཡི་བཞོན་པ་ཡིས། ། རྣམ་པར་མི་གཡོ་རི་དབང་རྒྱལ། ། ཞེས་སོ།། ༈ །དཔང་སྐོང་ཕྱག་བརྒྱ་པ་ནས་འབྱུང་བའི་ཕྱོགས་བཅུའི་སངས་རྒྱས་རྣམས་ཀྱི་མཚན་ནི། བསམ་གྱིས་མི་ཁྱབ་ཡོན་ཏན་གྱིས། ། འགྲོ་བའི་རེ་སྐོང་རིན་ཆེན་འབྱུང༌། ། འཁོར་བའི་སྡུག་བསྔལ་ཀུན་འབྱུང་གི །
ཟུག་རྔུ་རྣམ་འཇོམས་མྱ་ངན་མེད། ། ཅི་འདོད་ཡོན་ཏན་ཕྲིན་ལས་ཀྱིས། ། ནམ་མཁའི་མཐར་འགྲོ་རིན་ཆེན་འོད། ། བདག་ཏུ་ལྟ་བའི་དགྲ་ཚོགས་ཀྱི། ། མགོ་འཕང་དམད་པ་རྒྱལ་བའི་དབྱངས། ། རྟག་ཏུ་གཞན་ཕན་དགོངས་པ་ཅན། ། ཏིང་འཛིན་གླང་པོ་དམ་པའི་དཔལ། ། འཇིག་རྟེན་དོན་མཛད་འཇིག་རྟེན་གྱི། ། སྐྱོན་བྲལ་པདྨོ་དམ་པའི་དཔལ། ། གསང་གསུམ་མི་ཟད་རྒྱན་མཆོག་གི །
ཉི་མའི་དཀྱིལ་འཁོར་དམ་པའི་དཔལ། ། འཁོར་བའི་ཚད་གདུང་ཡོངས་སྐྱོབ་པའི། ། དམིགས་མེད་སྙིང་རྗེའི་གདུགས་དམ་པ། ། སྲིད་གསུམ་ཕན་བདེའི་འདབ་མ་སྟོང༌། ། བཞད་པའི་རྩ་ལག་པདྨོའི་དཔལ། ། མཁྱེན་བརྩེའི་སྣང་བ་དཔག་ཡས་ཀྱིས། ། འཇིག་རྟེན་འགེངས་པ་དགའ་བའི་དཔལ། ༈ །ཕྱོགས་བཅུའི་མུན་པ་རྣམ་པར་སེལ་བ་ནས་འབྱུང་བའི་ཕྱོགས་བཅུའི་སངས་རྒྱས་རྣམས་ཀྱི་མཚན་ནི། ཤར་ཕྱོགས་ཉོན་མོངས་བསྐྱོད་པ་ན། ། བཞུགས་པའི་འགྲོ་འདུལ་རྗེས་སུ་སྐྱོང༌། །
ལྷོ་ཕྱོགས་མུན་པ་བཅོམ་པ་ཡི། ། བསྙེངས་བྲལ་མངོན་པར་འཕགས་པའི་རྒྱལ། ། ནུབ་ཕྱོགས་ཡུལ་ཁམས་ཕེབས་པ་ཡི། ། ཁོན་དང་རྒྱགས་པ་རྣམ་པར་གནོན། ། བྱང་ཕྱོགས་སྤོབས་པ་ཅན་གྱི་མགོན། ། རིན་ཆེན་གཟུགས་བཀོད་འོད་རབ་སྣང༌། ། བྱང་ཤར་བདུད་སྡེ་བཅོམ་པ་ཡི། ། བདུད་དང་ཡིད་གཉིས་འཇོམས་པའི་སྟོབས། ། ཤར་ལྷོ་རྟག་ཏུ་སྣང་བ་ཡི། ། མི་ལྡོག་འཁོར་ལོ་འབྱུང་བའི་དཔལ། །
ལྷོ་ནུབ་གསེར་དྲྭས་གཡོགས་པ་ཡི། ། སངས་རྒྱས་རིན་ཆེན་གདུགས་འཕགས་སྣང༌། ། ནུབ་བྱང་རབ་གནས་མངོན་འཕགས་ཀྱི། ། མགོན་པོ་བྱང་ཆུབ་སེམས་དཔའ་འདུལ། ། སྟེང་ཕྱོགས་དམིགས་པ་མེད་པ་ཡི། ། མུན་བྲལ་ཏིང་འཛིན་མངོན་འཕགས་རྒྱལ། ། འོག་ཕྱོགས་ཡོན་ཏན་ཀུན་བརྒྱན་པར། ། བཞུགས་པའི་རྒྱལ་བ་ཉོན་མོངས་སྐྱོད། ༈ །འཕགས་པ་མེ་ཏོག་གི་ཚོགས་ཀྱི་བཀོད་པའི་མདོ་ལས་འབྱུང་བའི་སངས་རྒྱས་བརྒྱ་དང་ཉེར་གསུམ་གྱི་མཚན་རིན་པོ་ཆེའི་ཕྲེང་བ་ནི། གང་གི་མཚན་ཙམ་འཛིན་དེ་ལ། །
བདེ་ལེགས་རིན་ཆེན་འབྱུང་བའི་གནས། ། གྲངས་མེད་ཚོགས་ཀྱང་སྐད་ཅིག་ཉིད། ། རྫོགས་བྱེད་རིན་ཆེན་དམ་པའི་དཔལ། ། གང་ལ་ཅི་འདོད་ཕྲིན་ལས་ཀྱི། ། བསམས་ཀུན་རྫོགས་པའི་རིན་ཆེན་འབྱུང༌། ། འཁོར་བའི་མུན་པ་དྲུང་འབྱིན་ཆེད། ། གཟི་བྱིན་འབར་བ་རིན་ཆེན་སྣང༌། ། ཁམས་གསུམ་ཀུན་དུ་ཆེས་ལམ་གྱིས། ། ཕོངས་པ་སེལ་བའི་རིན་ཆེན་ཏོག ། འགྲོ་ལ་གཟིགས་པའི་ཡེ་ཤེས་སྤྱན། །
དྲི་མེད་རིན་ཆེན་རབ་ཏུ་སྣང༌། ། མཚན་ཙམ་རྣ་བར་ལྟུང་བས་ཀྱང༌། ། ངན་འགྲོའི་སྒོ་འགེགས་མི་འཁྲུགས་པ། ། གང་འཚམ་ཆོས་ཀྱི་སྣང་བ་ཡིས། ། འཇིག་རྟེན་འགེངས་པ་འོད་ཆེན་པོ། ། མི་ཟད་གསུང་གི་གསང་བའི་དཔལ། ། ནམ་མཁའི་མཐའ་འབྱམས་དབྱངས་དཔག་མེད། ། ཉོན་མོངས་ནད་ཀྱི་ཟུང་རྔུ་དག ། དྲུང་ནས་འབྱིན་པ་བདུད་རྩིའི་དབྱངས། ། གང་མཚན་སྙན་པས་བསྲུངས་པའི་ཕྱོགས། །
བདུད་ལས་རྒྱལ་བྱེད་གྲགས་པ་ཆེ། ། ཆེ་མཆོག་ཡོན་ཏན་སྒྲོགས་པའི་རྔ། ། ས་གསུམ་ལྡིར་བ་གྲགས་མཐའ་ཡས། ། ཡེ་ཤེས་གཟིགས་པས་སེམས་ཅན་ཁམས། ། འཇུག་པར་མི་གཡེལ་རིན་ཆེན་སྣང༌། ། མཁྱེན་བརྩེ་ནུས་པས་དུཿཁ་ལས། ། སྒྲོལ་མཛད་བདེ་བ་ཆེན་པོ་ཐོབ། ། བག་ཆགས་བཅས་པའི་མ་རིག་མུན། ། སེལ་བའི་སྐར་མ་མར་མེ་སྣང༌། ། སྡུག་བསྔལ་རྒྱུར་བཅས་ཉེན་པ་ལ། །
འགོག་ལམ་སྟོན་པ་བདེན་པའི་དབྱངས། ། འབད་པ་མེད་པའི་ཕྲིན་ལས་རྒྱུན། ། མ་འགགས་དྲི་མེད་ཕ་མཐའ་ཡས། ། བདག་དང་ཕུང་པོ་ཀུན་རྟོག་གི ། སྒྲིབ་བྲལ་ཟླ་བ་ལྟ་བུར་དཀར། ། ལས་ཉོན་ཚ་བས་གདུངས་པའི་དབལ། ། བསིལ་བྱེད་ཐུགས་རྗེའི་ཟླ་བའི་འོད། ། སུམ་ཅུ་རྩ་གཉིས་དགེ་མཚན་དཔྱིད། ། རིང་པོར་སྣང་བ་དྲི་མེད་འོད། ། སེམས་ཅན་དོན་དུ་སྒྱུ་འཕྲུལ་གྱི། །
དྲྭ་བ་རབ་འཕྲོ་འོད་དག་པ། ། ཕན་དང་བདེ་བའི་འདབ་མ་སྟོང༌། ། རྒྱས་པའི་རྩ་ལག་ཉི་མའི་འོད། ། གནས་དང་གནས་མིན་མཁྱེན་ལ་སོགས། ། ཡོན་ཏན་རིན་ཆེན་གཏིང་མཐའ་ཡས། ། སྲིད་པར་གཞན་གྱི་དོན་གཞོལ་ཡང༌། ། སྲིད་པའི་སྐྱོན་བྲལ་པདྨའི་བླ། ། ཏིང་ངེ་འཛིན་སོགས་བྱང་ཆུབ་ལམ། ། ཡང་དག་ཡན་ལག་བླ་མར་གྲགས། ། བསོད་ནམས་བརྒྱ་ཕྲག་གིས་བསྐྱེད་སྐུ། །
དྲི་མེད་གསེར་གྱི་འོད་དམ་པ། ། དོན་གཉིས་གྲུབ་པའི་གོ་འཕང་གི ། ཡང་རྩེར་ཕྱིན་པའི་དབང་ཕྱུག་རྒྱལ། ། སེམས་ཅན་མ་ལུས་བསམ་པ་ཀུན། ། རྫོགས་པར་བྱེད་པ་གསེར་ལྟར་སྣང༌། ། གང་ལ་ཅི་འདོད་ཉེར་སྩོལ་བའི། ། ཡོན་ཏན་རིན་ཆེན་གསེར་འབྱུང་གནས། ། འགྲོ་རྒྱུད་དགེ་བའི་ལོ་ཐོག་འོད། ། སྨིན་བྱེད་ཀླུ་ཡི་དབང་ཕྱུག་རྒྱལ། ། འཇིག་རྟེན་མཛེས་པའི་མེ་ཏོག་ནི། །
ཀུན་གྱི་དྲི་ཡི་དབང་ཕྱུག་རྒྱལ། ། སུ་ཞིག་གྲགས་པའི་དྲི་བསུང་གིས། ། རེག་པ་བདེ་སྦྱིན་སཱ་ལའི་རྒྱལ། ། མི་འཇིགས་རྣམ་བཞིའི་དཔའ་བརྟན་གྱི། ། སྡེ་དང་མཚོན་ཆས་ཉོན་མོངས་སེལ། ། བགྲང་ལས་འདས་པའི་ཚོགས་ཟུང་གིས། ། ལེགས་བསྐྱེད་དཔལ་གྱི་སྙིང་པོ་སྣང༌། ། རྣམ་གསུམ་ཚུལ་ཁྲིམས་ངད་ལྡན་པར། ། འགྲོ་རྣམས་འགོད་པའི་སྤོས་དཔག་མེད། ། བདག་མེད་ཆོས་ཀྱི་རྔ་སྒྲ་ཡིས། །
གདུལ་བྱའི་གཉིད་འཕྲོག་སེང་གེའི་དབྱངས། ། སྔོན་རབས་ཐུགས་བསྐྱེད་སྙིང་སྟོབས་ཀྱི། ། མཐུ་ཆེན་བརྩོན་པས་ངེས་པར་འབྱུང༌། ། ལྷ་མིའི་དཔལ་དང་ཐེག་གཞན་གྱི། ། བྱང་ཆུབ་སྙིང་པོ་ཟིལ་གྱིས་གནོན། ། རྣམ་པར་མི་རྟོག་ཆོས་ཀྱི་སྒྲ། ། ཀུན་དུ་ཁྱབ་པའི་རྔ་དབྱངས་རྒྱལ། ། དགེ་ལེགས་ཀུ་མུད་འདབ་མ་སྟོང༌། ། ཁ་འབྱེད་ཟླ་བའི་བླ་མ་ཉིད། ། མཚན་གྱི་མེ་ཏོག་རྒྱས་གང་གིས། །
འཇིག་རྟེན་མེ་ཏོག་ཟིལ་གྱིས་གནོན། ། སྐྱེ་དགུ་ཡོངས་ཀྱི་མ་རིག་མུན། ། མཐར་མཛད་འཇིག་རྟེན་སྒྲོན་མ་ཆེ། ། ཁམས་གསུམ་འགྲོ་བའི་ཉོན་མོངས་ཀྱི། ། བུད་ཤིང་ཟ་བྱེད་སངས་རྒྱས་མེ། ། གང་ལ་ཅི་འདོད་སྩོལ་བའི་ཕྱག ། རིང་པོར་རྐྱོང་བ་རིན་ཆེན་རྨད། ། སྲིད་ཞིའི་མཐའ་ཆེན་གཉིས་ལས་བརྒལ། ། རྟག་པར་ཡོངས་སུ་མྱ་ངན་འདས། ། རྣམ་པར་རྟོག་པའི་རྡུལ་ཕྲན་ཡང༌། །
སྤངས་གྱུར་ཟུག་རྔུ་མེད་པའི་བློ། ། འགྲོ་བ་འདུལ་པའི་ཐབས་མཁས་གཟུགས། ། སྣ་ཚོགས་སྤྲུལ་པ་ཚད་མེད་སྣང༌། ། གང་ཐུགས་ཡེ་ཤེས་རྡོ་རྗེ་ཡིས། ། ལྟ་ངན་རི་བོ་རྣམ་པར་གནོན། ། དམིགས་པ་མེད་པའི་སྙིང་རྗེའི་ཤུགས། ། མི་དམན་རིན་ཆེན་གླང་པོའི་མཆོག ། མཚན་ཙམ་འཛིན་པས་འགྲོ་བ་ཡི། ། རེ་སྐོང་རིན་ཆེན་འདུས་པའི་དཔལ། ། གང་ལ་སྐྱབས་སོང་བྱང་ཆུབ་ལས། །
མི་ལྡོག་འཁོར་ལོ་རིན་ཆེན་དཔལ། ། ཆོས་ཀྱི་དབྱིངས་ལས་གང་འདུལ་གཟུགས། ། གྲངས་མེད་སྣང་བ་རྣམ་དག་ཐོབ། ། མཁྱེན་བརྩེའི་འོད་ཀྱིས་འཇིག་རྟེན་ཀུན། ། འགེངས་པའི་ཉི་ཟླ་སྒྲོན་མ་ཆེ། ། ཀུན་དུ་རྟོག་པའི་འཐོར་རླུང་གིས། ། རྣམ་པར་མི་གཡོ་རི་བོའི་རབ། ། བདུད་བཞིའི་དཔུང་གིས་མི་ཕྱེད་པའི། ། དཔའ་ཞིང་བརྟན་པ་རི་རབ་མཐོང༌། ། ལས་ཉོན་སྒྲིབ་པའི་རླུང་ཆེན་གྱི། །
རྒྱུ་བ་འགོག་བྱེད་རི་བོ་འདྲ། ། རྣམ་གསུམ་ཚུལ་ཁྲིམས་ངད་ལྡན་དུ། ། ལུས་ཅན་འགོད་པ་ཀུན་དུ་སྤོས། ། སྲིད་ཞིའི་མཐའ་ལས་བརྒལ་བའི་ལམ། ། ལེགས་འདོམས་སྣང་བ་ཡོངས་སུ་དག ། རིགས་ཅན་གསུམ་པོ་རང་རང་གི ། བྱང་ཆུབ་ལ་འགོད་ཆོས་ཀྱི་བླ། ། བྱང་ཆུབ་ཡན་ལག་བདུན་གྱི་ལམ། ། ལེགས་འདོམས་སྤོས་ཀྱི་དབང་ཕྱུག་རྒྱལ། ། སྟོབས་དང་མི་འཇིགས་མ་འདྲེས་ཆོས། །
ཀུན་ནས་རྫོགས་པའི་ཡོན་ཏན་ཆེ། ། རྫུ་འཕྲུལ་རླུང་གིས་ཕྲིན་ལས་དྲི། ། ཀུན་དུ་ཁྱེར་བ་སྤོས་ཀྱི་འོད། ། སྐུ་གསུང་ཐུགས་ཀྱི་ཆོ་འཕྲུལ་གཟུགས། ། ཀུན་དུ་སྣང་བའི་འོད་ཟེར་འཕྲོ། ། མཐོང་ན་མི་མཐུན་མེད་པའི་སྐུ། ། དགེ་མཚན་འབར་བ་འོད་ཚད་མེད། ། འཇིག་རྟེན་ཀུན་ལ་ཉིན་དང་མཚན། ། ལན་དྲུག་གཟིགས་པའི་འོད་བཏང་བ། ། སྡུག་བསྔལ་ཀུན་འབྱུང་ཚ་བའི་དབལ། །
འཕྲོག་ཕྱིར་ཟླ་བའི་སྒྲོན་མར་གྲགས། ། མཚན་ཙམ་ཐོས་པས་བསོད་ནམས་ཀྱི། ། ཆུ་དབང་རྒྱས་པ་ཟླ་བའི་འོད། ། སྤངས་དང་རྟོག་པའི་ཡོན་ཏན་གྱི། ། ཆ་ཤས་རྫོགས་པའི་ཟླ་བ་སྣང༌། ། ཀུན་ནས་དཀྲིས་པའི་བསྲེག་བྱ་དག ། ཟ་བྱེད་ཡེ་ཤེས་མེ་ཡི་འོད། ། མཐའ་བྲལ་སྟོང་ཉིད་སྟོན་པའི་སྒྲས། ། སྨྲ་ངན་འཕམ་བྱེད་རྣམ་རྒྱལ་དབྱངས། ། གང་ལ་དད་པ་བསྐྱེད་ཙམ་གྱིས། །
རྣམ་པ་ཀུན་དུ་བདེ་མཆོག་མཛད། ། ལྷ་དང་བཅས་པའི་སྐྱེ་དགུ་ཡི། ། སྐྱབས་གནས་རྨད་བྱུང་མང་པོའི་བླ། ། སྲིད་པར་གནས་ཀྱང་སྐྱོན་མེད་ཀྱི། ། ཡོན་ཏན་འདབ་རྒྱས་པདྨའི་སྡེ། ། བྱང་ཆུབ་སྦྲང་རྩིའི་སྙིང་པོ་ཅན། ། འགྲོ་ལ་འགྱེད་པ་པདྨོའི་དབྱངས། ། ངེས་ལེགས་སྙིང་པོའི་བཀྲེན་པ་དག ། དྲུང་འབྱིན་ཐབས་ཀྱི་རིན་ཆེན་མང༌། ། ཡང་དག་དོན་སྟོན་ལོག་པའི་ལམ། །
མཐར་མཛད་སེང་གེའི་ང་རོ་འཛིན། ། ཚངས་དབྱངས་མི་འཇིགས་བཞི་ལྡན་གྱིས། ། སྒྲ་གཞན་ཟིལ་གནོན་སེང་གེའི་དབྱངས། ། བྱམས་པའི་ཆོ་གས་བདུད་ཀྱི་དཔུང༌། ། ཀུན་ལས་རྣམ་རྒྱལ་དཔའ་བའི་སྡེ། ། མཚན་མ་ཡང་དག་བླངས་ཀུན་ལ། ། རྣམ་པར་བརྒལ་བ་ཐེ་ཚོམ་གཅོད། ། རྫུ་འཕྲུལ་རྣམ་པར་འཕྲུལ་བའི་འཁོར། ། རིན་པོ་ཆེ་དང་མེ་ལྟ་བུ། ། མཆོག་གི་གནས་ལས་མི་འགྱུར་བའི། །
རྣམ་ཀུན་ལགས་ལྡན་ཨ་ཤོ་ཀ ། གྱ་ནོམ་ཡོན་ཏན་རྫོགས་པའི་རྩེར། ། སོན་པ་དམ་པའི་དགའ་བ་ལྡན། ། ལྷ་དབང་བཏུད་པའི་གོ་འཕང་དུ། ། འདྲེན་མཛད་དབང་པོའི་འབྱུང་བའི་གནས། ། དབྱངས་གཅིག་རྒྱུད་ལས་ཐ་དད་ཀྱི། ། སྐད་དུ་ལེགས་འདོམས་དབྱངས་ཚད་མེད། ། རབ་འབྱམས་མུ་མེད་ཞིང་ཁམས་སུ། ། སྣང་བས་འགེངས་པ་མར་མེ་མཛད། ། བསམ་ཀུན་རྫོགས་པའི་ཕྲིན་ལས་ཀྱི། །
འོད་ཟེར་ཀུན་ཁྱབ་རིན་ཆེན་སྣང༌། ། ཡོན་ཏན་རྒྱ་མཚོའི་ཟེགས་མ་རེ། ། འཛིན་པས་རེ་སྐོང་ཚེ་དཔག་མེད། ། ཉོན་མོངས་བདུད་ཀྱི་དཔུང་ཚོགས་ལས། ། དྲན་པས་རྣམ་པར་རྒྱལ་བ་མངའ། ། བདག་མེད་སྟོན་པའི་ཆོས་སྒྲ་ཡིས། ། ལྟ་ངན་དྲུང་འབྱིན་རྣམ་རྒྱལ་དབྱངས། ། ཅི་འདོད་དཔལ་གྱི་སྙིང་པོ་དག ། བརྩེགས་པ་རྣམ་པར་བསྒྲགས་པའི་རྒྱལ། ། མཚན་ཙམ་ཐོས་པས་བྱང་ཆུབ་ཀྱི། །
བར་ཆད་རྡོ་རྗེས་རབ་ཏུ་འཇོམས། ། སྲིད་པའི་སྡུག་བསྔལ་རྒྱུར་བཅས་ཀྱི། ། མུན་པ་སེལ་བ་རིན་ཆེན་མེ། ། ཕྲིན་ལས་རྒྱུན་མི་ཆད་པའི་ཀླུང༌། ། འབེབས་མཛད་བཟང་པོ་དམ་པའི་དཔལ། ། བྱང་ཆུབ་ཡན་ལག་ཕྱོགས་ཀུན་ནས། ། རྫོགས་པའི་བསིལ་སྦྱིན་ཟླ་བའི་འོད། ། འཁོར་བར་གནས་ཀྱང་འཁོར་བའི་སྐྱོན། ། རབ་ཏུ་སྤངས་པས་པདྨོར་བཞུགས། ། འཇིག་རྟེན་ཐམས་ཅད་སྐུ་ཡི་མཚན། །
གསེར་གྱི་སྣང་བས་རྣམ་པར་གནོན། ། ལྟ་བ་ངན་པའི་རི་བོ་དག ། རབ་བསྙིལ་མ་ཕམ་པ་ཡི་དཔལ། ། སྐུ་གསུམ་ཡོན་ཏན་མཛད་པའི་མཐའ། ། ཚད་མེད་བླ་མ་བདེ་གཤེགས་རྒྱལ། ། སྙིང་རྗེའི་རླན་དང་བྲལ་བ་རྣམས། ། འདྲེན་མཛད་མ་བརླན་གླང་པོའི་མཆོག ། རྩོལ་བ་མེད་པར་སྨོན་ལམ་ཤུགས། ། བརྩོན་འགྲུས་གྲངས་མེད་ཞུགས་པའི་དཔལ། ། གདུལ་དཀའ་ཆོས་ལ་གཟུད་པའི་ཐབས། །
བསམ་ཡས་དགོངས་པ་བརྗོད་མི་ལང༌། ། ཚུལ་ཁྲིམས་དག་པའི་ལམ་མཆོག་སྟོན། ། གཏི་མུག་མེད་པའི་སྤོས་ཀྱི་དཔལ། ། སངས་རྒྱས་ཆེ་བའི་ཡོན་ཏན་རྣམས། ། ཤིན་ཏུ་ཡོངས་གང་ཟླ་བའི་དཔལ། ། མཆོག་གི་རིན་ཆེན་སྣང་བ་ཡིས། ། སྒྲིབ་སེལ་རྣམ་པར་མི་རྟོག་འོད། ། བརྟན་དང་གཡོ་བའི་དངོས་ཀུན་གྱི། ། ཁྱབ་བདག་དམ་པ་ནམ་མཁའ་སྣང༌། ། དམིགས་པའི་དུག་མེད་སྙིང་རྗེ་ཡིས། །
གཞན་དོན་སྤྱོད་པ་ཡང་དག་ཏོག ། འགྲོ་བའི་རེ་སྐོང་ཡོན་ཏན་གཏེར། ། ལེགས་པར་གནས་པ་ཞི་བའི་རྒྱལ། ། གྲངས་མེད་བསྐལ་པའི་རྒྱ་མཚོ་ནས། ། དགོངས་པའི་དོན་ནི་ཐམས་ཅད་གྲུབ། ། རྣམ་པར་འབྱེད་པས་དངོས་པོ་ཀུན། ། དབང་གིས་མངའ་མཛད་ཤེས་རབ་སྦེད། ། གང་འདུལ་མཛད་པ་བསམ་ཡས་ཀྱིས། ། སྲིད་གསུམ་ཡོངས་སུ་དག་པར་མཛད། ། གྲངས་མེད་བསྐལ་པའི་ལེགས་བྱས་ཚོགས། །
བཻཌཱུརྻ་ཡི་སྙིང་པོ་མཆོག ། ཁམས་གསུམ་ཀུན་དུ་ཡོན་ཏན་གྱི། ། རིན་པོ་ཆེ་ཡིས་རྣམ་པར་གནོན། ། བསམ་གྱིས་མི་ཁྱབ་གསང་བ་ཡི། ། ཡོན་ཏན་ཤིན་ཏུ་ཡང་དག་གནས། ། གང་འཚམ་སྐུ་ཡི་རིན་ཆེན་གྱི། ། སྣང་བས་གནོན་པའི་མཆོད་རྟེན་ཆེ། ། དུས་ལས་མི་འདའ་ཐུགས་རྗེའི་མཐའ། ། ཚད་མེད་ཁྲེལ་ཡོད་གསེར་མཆོག་དཔལ། ། གདུལ་བྱའི་རྐང་དྲུག་ཡོངས་ཀྱི་གཉེན། །
པདྨ་དམ་པ་རྣམ་པར་འཕྲུལ། ། བྱང་ཆུབ་ཡན་ལག་མི་ཟད་མཛོད། ། རིན་ཆེན་དག་པ་འབྱུང་བའི་དཔལ། ། ལུས་ཅན་མི་ཁོམ་གནས་ལས་གདོན། ། སངས་རྒྱས་གློག་འོད་ཏོག་གི་རྒྱལ། ། མཉམ་ཉིད་ལ་གནས་མཉམ་ཉིད་སྟོན། ། ཏ་ལའི་རྒྱལ་པོ་མངོན་འཕགས་དཔལ། ། མཐའ་ཡས་འགྲོ་ལ་མཐའ་བྲལ་དོན། ། སྨྲ་དབང་ནམ་མཁའི་སྒྲོན་མ་ཆེ། ། མཚན་ཙམ་གྱིས་ཀྱང་འཁོར་བ་ཡི། །
གདུང་འཕྲོག་ཡོན་ཏན་ཐམས་ཅད་འབྱུང༌། ། གྱ་ནོམ་ཡོན་ཏན་གྱིས་ཀུན་དུ། ། བཟང་པོའི་ཏོག་གི་རྒྱལ་མཚན་རྒྱལ། ། མཐོང་ན་རབ་དགའི་དཔལ་འཇོ་བ། ། རིན་ཆེན་ཀུན་བརྒྱན་གཟུགས་མཆོག་འཛིན། ༈ །སྨན་བླའི་མདོ་ལས་འབྱུང་བའི་དེ་བཞིན་གཤེགས་པ་བདུན་གྱི་མཚན་ནི། དཔག་ཡས་ཐུགས་རྗེའི་ཟིལ་མངར་གྱིས། ། ཉོན་མོངས་བྲོ་འཇོམས་སྨན་གྱི་བླ། ། མཚན་བཟང་ཟླ་བའི་ཟེར་ཕྲེང་གིས། ། ས་གསུམ་མུན་འཕྲོགས་མཚན་ལེགས་དཔལ། །
ཆོས་རྣམས་བདག་མེད་འདོམས་པའི་སྒྲས། ། ལྟ་ངན་དྲུང་འབྱིན་སྒྲ་དབྱངས་རྒྱལ། ། ལུས་ཅན་སྲིད་ཚོ་ལས་གདོན་པའི། ། མགོན་པོ་གསེར་བཟང་དྲི་མ་མེད། ། གང་མཚན་གླིང་བུ་བསྒྱུར་ཙམ་གྱིས། ། ངན་འགྲོ་རྣམ་སྦྱོང་མྱ་ངན་མེད། ། ལེགས་གསུངས་ཉི་མས་འཇིག་རྟེན་ཁམས། ། སྣང་བྱེད་ཆོས་བསྒྲགས་རྒྱ་མཚོའི་དཔལ། ། སྒྲིབ་བྲལ་ཡེ་ཤེས་མེ་ལོང་དུ། ། དངོས་ཀུན་རྣམ་གསལ་མངོན་མཁྱེན་རྒྱལ།
༈ །རྒྱལ་བའི་ཡུམ་ལས་འབྱུང་བའི་ཕྱོགས་བཅུའི་བྱང་ཆུབ་སེམས་དཔའ་རྣམས་ཀྱི་མཚན་ནི། ཤར་ཕྱོགས་འཇིག་རྟེན་ཁམས་བཞུགས་པའི། ། རྒྱལ་སྲས་བློ་གྲོས་ཀུན་འབྱུང་བ། ། ལྷོ་ཕྱོགས་འཇིག་རྟེན་དགེ་བའི་དཔལ། ། སེམས་དཔའ་མྱ་ངན་མེད་པས་བྱིན། ། ནུབ་ཕྱོགས་འཇིག་རྟེན་ཞིང་སྦྱོང་བའི། ། རྒྱལ་སྲས་སྤྱོད་པའི་བློ་གྲོས་དཔལ། ། བྱང་ཕྱོགས་འཇིག་རྟེན་འདུལ་བའི་གཉེན། ། སངས་རྒྱས་མྱུ་གུ་རྒྱལ་བས་བྱིན། ། དབང་ལྡན་འཇིག་རྟེན་ཁམས་ཀྱི་དཔལ། །
རྣམ་པར་རྒྱལ་བས་རྣམ་པར་གནོན། ། མེ་མཚམས་འཇིག་རྟེན་འདྲེན་པའི་བཤེས། ། རྒྱལ་སྲས་ལག་ན་པདྨས་མཚན། ། བདེན་བྲལ་འཇིག་རྟེན་ཁམས་བཞུགས་ནས། ། ཕན་མཛད་ཉི་མ་རབ་ཏུ་སྣང༌། ། རླུང་མཚམས་འཇིག་རྟེན་ཁམས་ལ་བརྟེན། ། གཞན་དོན་ཁུར་ཁྱེར་རིན་ཆེན་མཆོག ། འོག་ཕྱོགས་འཇིག་རྟེན་སྣང་བྱེད་ཅིང༌། ། བརྩེ་བའི་སྤྱན་ཡངས་པདྨོ་མཆོག ། སྟེང་ཕྱོགས་འཇིག་རྟེན་ཞིང་རབ་བསྐྱངས། །
སེམས་ཅན་སྨིན་མཛད་དགའ་བས་བྱིན། ། རྒྱལ་སྲས་སྤྱོད་པའི་བློ་གྲོས་དཔལ། ༈ །བྱང་ཆུབ་སེམས་དཔའ་ཆེན་པོ་ཉེ་བའི་སྲས་བརྒྱད་ཀྱི་མཚན་ནི། རབ་འབྱམས་རྒྱལ་བའི་ཡེ་ཤེས་གཟུགས། ། མ་རིག་དྲུང་འབྱིན་འཇམ་པའི་དབྱངས། ། འགྲོ་ལ་གཟིགས་པའི་སྙིང་རྗེའི་སྤྱན། ། རིང་པོར་སྤྲོས་པ་པད་དཀར་འཆང༌། ། རྣམ་འདྲེན་ཀུན་གྱི་གསང་བའི་མཛོད། ། ཡོངས་འཛིན་ལག་ན་རྡོ་རྗེ་ཅན། ། མ་འདྲིས་འགྲོ་ལ་ཅི་འདོད་ཀྱི། །
རེ་བ་རྫོགས་མཛད་ས་ཡི་སྙིང༌། ། གང་གི་མཚན་ཙམ་འཛིན་པས་ཀྱང༌། ། ལས་ཉོན་སྒྲིབ་པ་རྣམ་སེལ་བྱེད། ། སྐྱེ་བར་བསགས་པའི་སྡིག་ལྟུང་རྣམས། ། དྲན་པས་འདག་བྱེད་ཁ་གརྦྷ། ། དགའ་ལྡན་བཞུགས་པའི་ཆོས་རྔ་ཆེ། ། བསྐལ་བཟང་སེམས་དཔའ་མི་ཕམ་མགོན། ། སྙིང་སྟོབས་རྨད་བྱུང་རྣམ་པར་ཐར། ། གང་གིས་བསྒྲུན་མིན་ཀུན་དུ་བཟང༌། ༈ །རྒྱལ་བའི་བཀའ་དོན་རྣམ་པར་འགྲེལ་བའི་མཁས་གྲུབ་ཀྱི་སློབ་དཔོན་ཆེན་པོ་རགས་བཏུས་རྣམས་ཀྱི་མཚན་ནི།
ཐུབ་པའི་ཞལ་ལུང་རིན་ཆེན་མཛོད། ། ཡོངས་འཛིན་དཔལ་ལྡན་གསང་བའི་བདག ། ཐུབ་པའི་མགྲིན་ལས་རྩ་རྒྱུད་ཀྱི། ། བདུད་རྩི་ནོད་པ་ཟླ་བ་བཟང༌། ། ཟུར་ཕུད་ལྔ་ལྡན་ཟློས་པའི་གར། ། རིག་ལྡན་ཐོག་མ་འཇམ་དབྱངས་གྲགས། ། གསང་རྒྱུད་རྩེ་མོ་དུས་འཁོར་ལོ། ། རྒྱ་ཆེན་འགྲེལ་བྱེད་པདྨ་དཀར། ། བདེ་གཤེགས་སྤྲུལ་པའི་དཀྱིལ་འཁོར་དུ། ། དབང་བསྐུར་རྣམ་གྲོལ་འབྱུང་པོའི་དབང༌། །
གསང་ཆེན་ནོར་བུའི་གཅེས་མཛོད་འཛིན། ། ཀླུ་གྱུར་ཡེ་ཤེས་མཁའ་འགྲོ་མ། ། རྒྱལ་གསུང་གསང་བ་མི་ཟད་མཛོད། ། ཡོངས་འཛིན་བི་སུ་ཀལྤར་གྲགས། ། ཐུབ་དབང་བཀའ་དོན་རང་སྟོབས་ཀྱིས། ། འགྲེལ་བྱེད་འཕགས་པ་ཀླུ་སྒྲུབ་ཞབས། ། རྒྱལ་བའི་གསུང་རབ་མཐའ་དག་དོན། ། སྨྲ་བའི་སྐྱེས་མཆོག་འཕགས་པ་ལྷ། ། ཕྱུགས་སྐྱོང་ལུས་ཀྱིས་བདེན་གཉིས་དོན། ། ཡང་དག་གཟིགས་པ་ཀླུའི་བྱང་ཆུབ། །
ཕྱི་དང་ནང་གི་གྲུབ་པའི་གཞུང༌། ། རྒྱ་མཚོ་སྨྲ་བ་ཕ་ཁོལ་ཞབས། ། རྒྱུད་འགྲེལ་སྒྲོན་མ་གསལ་བའི་འོད། ། རིང་དུ་སྤྲོ་བ་ཟླ་གྲགས་ཞབས། ། རྒྱན་བདུན་རྒྱ་ཡིས་བཅིངས་པའི་རྒྱུད། ། ཇི་བཞིན་འགྲེལ་མཛད་ལེགས་ལྡན་བྱེད། ། བྱམས་པས་རྗེས་བཟུང་ལེགས་གསུང་གི ། བདུད་རྩི་ཡོངས་འཛིན་ཐོགས་མེད་ཞབས། ། མཁའ་འགྲོས་དབང་བསྐུར་ནུབ་བདུན་ནས། ། ས་དྲུག་མངོན་གྱུར་བི་རཱུ་པ། །
གདམས་པ་ཟབ་མོའི་བཅུད་ལེན་གྱིས། ། འཆི་མེད་གྲུབ་པ་ཀཧྞ་པ། ། ཀུན་དུ་རྨོངས་པའི་འཚོ་རྒྱུན་དག ། གཅོད་པའི་མཐུ་ལྡན་ཌོམྦྷི་ཀ ། ཕྱི་དང་ནང་གི་རྟེན་འབྲེལ་དོན། ། ཟབ་མོས་ཐུགས་གྲོལ་ཌཱ་མ་རུ། ། བུས་པའི་སྤྱོད་པས་སེམས་ཅན་ཁམས། ། ཡོངས་སུ་སྨིན་བྱེད་དབུ་མ་པ། ། གསང་ཆེན་རྒྱུད་ཀྱི་སྦས་པའི་དོན། ། རྣམ་པར་འགྲེལ་པ་འབྱུང་པོའི་དབང༌། །
རྒྱ་མཚོ་ལས་འཁྲུངས་ཕྱག་རྒྱ་ཆེའི། ། དངོས་གྲུབ་བརྙེས་པ་མཚོ་སྐྱེས་ཞབས། ། ཚེ་གཅིག་སྟོབས་བཅུ་མངའ་བའི་ས། ། མངོན་གྱུར་ཡན་ལག་མེད་རྡོ་རྗེ། ། ཟབ་མོའི་ལམ་བསྟན་རྣམ་གྲོལ་མཆོག ། མངོན་གྱུར་དཔའ་བོ་རྡོ་རྗེའི་ཞབས། ། བདེན་གཉིས་མདའ་གཞུའི་འཁྲུལ་འཁོར་གྱིས། ། གཟུང་འཛིན་སྙིང་འབིགས་རི་ཁྲོད་མགོན། ། རྡོ་རྗེའི་ཚིག་གིས་བཅིངས་པའི་རྒྱུད། ། འགྲེལ་བྱེད་བྷ་ཝ་བྷ་དྲའི་ཞབས། །
ཛཱ་ལནྡྷ་རར་སྐྱེ་བདུན་རྫས། ། བསྟེན་པས་རྣམ་གྲོལ་སྦྱང་དཀའ་ཟླ། ། དབང་བཞིས་ལེགས་སྨིན་ནུབ་གསུམ་གྱིས། ། སྦྱོར་ལམ་མཆོག་འཁྲུངས་ག་ཡ་དྷྲྀཀ ། འཕགས་ཡུལ་གྲུབ་པའི་དབང་ཕྱུག་གི ། གཙུག་ན་ངལ་གསོ་ས་ར་ཧ། ། ཟབ་མོའི་ལམ་གྱིས་སྤྲུལ་འཚོང་བཅས། ། དངོས་གྲུབ་མཆོག་བརྙེས་དཱ་རི་ཀ ། སྣང་སྲིད་ལྷན་སྐྱེས་ཡེ་ཤེས་ཀྱི། ། རོལ་པར་ལེགས་མཐོང་དྲིལ་བུ་པ། །
སྣ་ཚོགས་ཐབས་ཀྱི་ཁྱད་པར་བརྟེན། ། ཆོས་མིག་རབ་གསལ་ཏི་ལོ་པ། ། ཤམྦྷ་ལ་ནས་དུས་འཁོར་ལོ། ། དང་པོར་འདྲེན་མཛད་ཙི་ལུ་པ། ། རྒྱལ་བའི་གཞུང་ལུགས་རྒྱ་མཚོའི་དོན། ། མགྲིན་ལས་འཇོ་བ་དཔེ་མེད་འཚོ། ། རྣམ་དཔྱོད་སྙིམ་པས་གསང་ཆེན་ཀླུང༌། ། བཞེས་ནས་འབེབས་མཛད་པི་ཏོ་པ། ། རྒྱུད་ཆེན་དགོངས་པ་ཚོགས་གསུམ་གྱི། ། ལམ་ནས་སྨྲ་བ་དུས་ཞབས་ཆེ། །
ཕྱི་ནང་གཞུང་ལུགས་རྒྱ་མཚོའི་དོན། ། སྨྲ་མཁས་དཔལ་བཟང་བྱང་ཆུབ་ཞབས། ། ཨུཏྤལ་སྔོ་ལྡན་གནས་ལྔ་རིག ། སྨྲ་བའི་ཚུལ་བཟུང་འཇམ་དབྱངས་གྲགས། ། དངོས་ཀུན་བདེ་བ་ཆེན་པོའི་གར། ། ལེགས་མཐོང་སློབ་པའི་རྡོ་རྗེའི་ཞབས། ། ཀུན་ཡིད་འགུགས་པའི་ལེགས་བཤད་ཀྱི། ། མཚར་སྡུག་ངོམ་པ་སྐལ་ལྡན་གྲགས། ། བདེ་འབྱུང་དཀའ་འགྲེལ་པདྨ་ཅན། ། འཇིག་རྟེན་སྣང་བྱེད་རིན་ཆེན་བསྲུངས། །
གསང་མཐའི་རྒྱུད་དོན་འགྲེལ་པའི་བློ། ། ལྷག་པའི་ལྷས་བྱིན་ཡེ་ཤེས་སྡེ། ། སེམས་ཅན་རེ་བ་རྟག་འཇོ་བའི། ། ཡོན་ཏན་རྨད་བྱུང་ཀོངྒ་དཱ། ། རྣམ་འཕྲུལ་དུ་མས་གཞན་དོན་མཛད། ། གནས་ལྔ་རིག་མཆོག་སྨྲྀ་ཏི་ཛྙཱ། ། ཡང་དག་སྦྱོར་འགྲེལ་མན་ངག་གི ། སྙེ་མ་སྨིན་བྱེད་འཇིགས་མེད་འབྱུང༌། ། བྱང་ཆུབ་སེམས་གཉིས་རྒྱུད་སྦྱངས་ནས། ། གཞན་དོན་གཞོལ་བ་དྲི་མེད་བཟང༌། །
མཁྱེན་བརྩེ་ནུས་པའི་ཆུ་གཏེར་ལ། ། དབང་འབྱོར་སློབ་དཔོན་ཀུཀྐུ་རཱི། ། འཕགས་མ་དགྱེས་པའི་ཞལ་སྒོ་ནས། ། ལུང་བསྟན་མཆོག་བརྙེས་ཉི་མ་སྦས། ། གཞུང་ལུགས་རྒྱ་མཚོའི་དེ་ཉིད་གཟིགས། ། ལེགས་པར་སྨྲ་བ་ཀུ་མཱ་རཿ ། འདུས་པའི་བཤད་རྒྱུད་རྡོ་རྗེའི་ཕྲེང༌། ། རྒྱ་ཆེར་འགྲེལ་པ་ཨ་ལཾ་ཀ ། ཡེ་ཤེས་རལ་གྲིས་སྒྲིབ་གསུམ་གྱི། ། དྲྭ་བ་བཅད་པ་ཤཱཀྱ་བཤེས། །
ཕྱག་ན་པདྨའི་ཞལ་གྱི་ཟླ། ། ལེགས་མཐོང་མ་ཏི་གརྦྷ་ཀ ། རིམ་གཉིས་རྡོ་རྗེའི་གོམ་སྟབས་ཀྱིས། ། མཆོག་གི་གྲོང་གཤེགས་ས་འདྲེས་པ། ། ཟབ་མོའི་མཐར་ཐུག་གསང་ཆེན་རྒྱུད། ། གསལ་མཛད་སྒེག་པའི་རྡོ་རྗེའི་ཞབས། ། མཁའ་འགྲོའི་ལུང་བསྟན་ཨུཌྱན་ནས། ། རྒྱུད་ཆེན་སྤྱན་འདྲེན་ལ་ལི་ཏཿ ། ལྷག་པའི་ལྷས་བསྐུལ་བསྟན་བཅོས་བརྩམས། ། བར་དོར་མཆོག་གྲུབ་ཡེ་ཤེས་ཞབས། །
ཡེ་ཤེས་སྤྱན་གྱིས་ཆོས་ཉིད་དོན། ། བདེན་མཐོང་དབང་པོ་བ་ལིནྟཿ། ། ཀུན་དཀྲིས་བོང་བ་ཤེས་རབ་མཚོན། ། རྣོན་པོས་དྲལ་བ་ཏོག་ཙེ་བ། ། སྔགས་རིག་རྒྱལ་པོ་འདུས་པའི་རྒྱན། ། ཀུན་དུ་སྣང་བྱེད་ཟླ་བའི་འོད། ། རིམ་གཉིས་ལམ་གྱི་ཤིང་རྟར་བརྟེན། ། སྐུ་བཞིའི་གྲོང་གཤེགས་དཔལ་བདེ་བ། ། ལེགས་པར་བཤད་པས་མང་ཐོས་ཀུན། ། རབ་དགའི་འབྱུང་གནས་གོ་ཆའི་ཞབས། །
ཐེག་ཆེན་གཞུང་ལུགས་རྒྱ་མཚོའི་དོན། ། ལེགས་མཐོང་དད་བྱེད་གོ་ཆའི་ཞབས། ། སྐྱེ་འདིར་སྲིད་ཞིའི་མཐའ་གཉིས་ལས། ། རྣམ་གྲོལ་བརྙེས་པ་མར་མེ་མཛད། ། མཁྱེན་པའི་གཎྜྲར་འཁོར་འདས་ཀྱི། ། རི་མོ་རྣམ་གསལ་ཙི་ལུ་པ། ། བདེན་གཉིས་རྟོགས་པའི་མཚོ་ཆེན་ལས། ། ལེགས་བཤད་རྒྱུན་འབེབས་ཀུན་དུ་བཟང༌། ། ཟབ་གསང་བསྟན་པའི་སྣང་བྱེད་ཆེ། ། སྨྲ་དབང་རིན་ཆེན་རྡོ་རྗེའི་ཞབས། །
གནས་ལྔ་རིག་པའི་བློ་གྲོས་མིག ། རྣམ་པར་གསལ་བ་བིཏ་པཱ་དཱཿ ། ཅིར་སྣང་དངོས་པོ་བདེ་ཆེན་གྱི། ། རོལ་པར་རབ་གཟིགས་ཝཱི་ར་ཌིཿ ། འཕགས་ཡུལ་ལྔ་རིག་སྨྲ་ཀུན་གྱི། ། གཙུག་རྒྱན་ཆེན་པོ་དཔལ་འཛིན་ཞབས། ། ལེགས་གསུངས་སྣང་བའི་རྣམ་འབྱེད་ཀྱི། ། འོད་རིས་རྣམ་གསལ་ལ་ཏི་ཏཿ ། བདེན་གཉིས་འབྱེད་པའི་བློ་གྲོས་མིག ། རབ་གསལ་བི་མ་ལ་མི་ཏྲ། །
ཕ་རོལ་རྒོལ་བ་ཀུན་ལས་རྒྱལ། ། ཤེས་རབ་འབྱུང་གནས་སྦས་པའི་ཞབས། ། སྣང་སྲིད་འཁྲུལ་བ་ཆོས་དབྱིངས་སུ། ། ཤར་བའི་གླུ་ལེན་བི་རཱུ་པ། ། ལྷན་སྐྱེས་བདེ་བ་ཆེན་པོ་ལས། ། བརྩམས་པའི་གླུ་ལེན་ཞི་བའི་ལྷ། ། ལོངས་སྤྱོད་འཁོར་ལོ་གྲོལ་བ་ལས། ། གདམས་པ་ཀུན་འབྱུང་ཀམྤ་ལ། ། རབ་གསལ་ཟླ་བས་རྗེས་སུ་བཟུང༌། ། རྡོ་རྗེའི་ས་གཤེགས་སྒྲ་གཅན་འཛིན། །
རྒྱུད་འགྲེལ་ཀོ་ས་ལ་ཡི་རྒྱན། ། རྩོམ་པའི་སློབ་དཔོན་ཤཱཀྱ་བཤེས། ། རྣམ་སྣང་མངོན་པར་བྱང་ཆུབ་རྒྱུད། ། རྒྱས་འགྲེལ་བྱེད་པོ་སངས་རྒྱས་གསང༌། ། འཕགས་མའི་ཞལ་མཐོང་རྣལ་འབྱོར་རྒྱུད། ། གསལ་བའི་ཉི་མ་ཀུན་དགའ་སྙིང༌། ། རྟོག་གེའི་ཡུལ་མིན་གསང་བའི་སྔགས། ། སྨྲ་མཁས་ཡེ་ཤེས་རྡོ་རྗེའི་ཞབས། ། རྨད་བྱུང་མཁྱེན་བརྩེ་ནུས་པའི་རྩལ། ། རབ་རྫོགས་པྲཛྙཱ་བོ་དྷཱིའི་ཞབས། །
ངེས་པར་འབྱུང་བའི་ཚུལ་ཁྲིམས་དྲི། ། ཀུན་ཁྱབ་བདེ་བའི་རྡོ་རྗེ་འཛིན། ། མཁྱེན་ཡངས་ཚངས་པའི་རལ་པ་ལས། ། ལེགས་བཤད་རྒྱུན་འབེབས་རབ་ཞི་བཤེས། ། གསང་ཆེན་ཆོས་ཀྱི་རྒྱལ་སྲིད་ལ། ། དབང་སྒྱུར་ཞི་བའི་སྙིང་པོའི་ཞབས། ། ཐར་པའི་མཆོག་གི་འབྲས་བུ་ཉིད། ། ལམ་བྱེད་སྨྲ་མཁས་དགེ་མཚན་བཤེས། ། ལྷ་མཆོག་ཞལ་གཟིགས་ཆེ་མཆོག་གི ། ཡོན་ཏན་ལྔ་ལྡན་འཇམ་དཔལ་གྲགས། །
གསང་ཆེན་རྒྱུད་སྡེ་འགྲེལ་པའི་བློ། ། དྲི་མེད་ཟླ་བཟང་གྲགས་པའི་དཔལ། ། གསང་ཆེན་རྒྱུད་སྡེས་བསྟན་བྱའི་བཅུད། ། སྨྲ་དབང་རྡོ་རྗེ་གོ་ཆའི་ཞབས། ། རྒྱུད་དོན་རྡོ་རྗེའི་ཚིག་གི་རྒྱས། ། བཅིངས་པ་རྣམ་གྲོལ་ལྷ་སྦས་མཚན། ། རྒྱུད་སྡེ་རྣམ་བཞིའི་དཀྱིལ་འཁོར་ཕྲེང༌། ། ཚར་དུ་དངར་བྱེད་འཇིགས་མེད་འབྱུང༌། ། ལེགས་སྦྱར་གཏམ་གྱིས་མུར་འདུག་གི ། ལོག་སྨྲ་ཚར་གཅོད་ཙནྡྲ་པ། །
བརྡ་སྤྲོད་སྨྲ་བའི་གཙུག་ཏོར་ཏོག ། རྒྱལ་བས་ལུང་བསྟན་པཱ་ཎི་ནི། ། གདོང་དྲུག་ཞལ་གཟིགས་བརྡ་སྤྲོད་གཞུང༌། ། ཀུན་མཁྱེན་དབང་ཕྱུག་གོ་ཆ་བརྙེས། ། བརྡ་སྤྲོད་རྒྱ་མཚོའི་ཕ་རོལ་སོན། ། སྨྲ་དབང་དུརྒ་སིཾ་ཧའི་ཞབས། ། གནས་ལྔ་རིག་པའི་འོད་སྟོང་གིས། ། བསྟན་པའི་སྣང་བྱེད་དྲག་འབྱོར་བཟང༌། ། ཚར་གཅོད་རྗེས་བཟུང་རིག་པའི་གཞུང༌། ། སྨྲ་བའི་དབང་ཕྱུག་འཇམ་དཔལ་གྲགས། །
བརྡ་སྤྲོད་གཞུང་བརྒྱ་འབྱེད་པའི་བློ། ། ལྷག་པའི་ལྷས་བྱིན་ཐམས་ཅད་འཛིན། ། མིང་དང་རྟགས་ཀྱི་ལེགས་སྦྱར་མཛོད། ། བྱེད་པོ་འཆི་མེད་སེང་གེའི་ཞབས། ། མཁས་པ་འཆི་མེད་ལས་བྱུང་བའི། ། བསྟན་བཅོས་འགྲེལ་མཛད་རབ་འབྱོར་ཟླ། ། ཚངས་སྲས་དགྱེས་པའི་མགྲིན་པ་ལས། ། བརྡ་སྤྲོད་མནོས་པ་རྗེས་འབྱོར་བཟང༌། ། བརྡ་སྤྲོད་སྨྲ་བ་ཡོངས་ཀྱི་མིག ། བྲམ་ཟེ་བ་ལ་བྷ་དྲར་གྲགས། །
བྲོ་ནད་འཇོམས་པའི་གསོ་དཔྱད་གཞུང༌། ། ཞུ་བྱེད་རིག་པའི་ཡེ་ཤེས་ཆེ། ། ཤེས་རབ་སྒྲོན་མེས་མཐའ་འཁོབ་ཀྱི། ། མུན་སེལ་བོ་དྷི་སཏྭའི་ཞབས། ། བོད་ཡུལ་དམ་ཆོས་དབུ་བརྙེས་པའི། ། ཐོག་མའི་རྗེ་བོ་ཐོ་རི་གཉེན། ། ལུང་དང་རིགས་པའི་གནམ་ལྕགས་ལྕེས། ། ལྟ་ངན་རི་བསྙིལ་ཀ་མ་ལ། ། པད་དཀར་འཆང་བ་ས་སྤྱོད་ཀྱི། ། རྣམ་པར་རོལ་པ་སྲོང་བཙན་རྗེ། །
བསིལ་ལྡན་དགེ་ལེགས་འགུགས་པའི་དྲིན། ། མཚུངས་མེད་པདྨཱ་ཀ་རའི་ཞབས། ། འཇམ་དཔལ་སྤྲུལ་པའི་སྒྱུ་འཕྲུལ་གྱིས། ། འགྲོ་བ་འདུལ་མཛད་ཁྲི་སྲོང་མཚན། ། མིང་ཚིག་ཡི་གེའི་ཤིང་རྟར་བརྟེན། ། ཆོས་ཀྱི་སྐྱེས་འདྲེན་སམྦྷོ་ཊ། ། ཆོས་ཀྱི་ཉི་མས་བསིལ་ལྡན་ལྗོངས། ། གསལ་བྱེད་ལོ་ཙཱ་རིན་ཆེན་བཟང༌། ། གསང་ཆེན་བསྟན་པའི་རྒྱལ་སྲིད་ལ། ། མཁྱེན་པས་མངའ་མཛད་ས་སྐྱ་པ། །
མཁྱེན་རབ་ནོར་བུས་བསྟན་པའི་རྙོག ། ལེགས་བགྲུངས་ས་སྐྱ་པཎྜི་ཏ། ། མཁས་བཙུན་གྲུབ་པ་མཆོག་གི་རྩེར། ། རབ་གཤེགས་བཀྲ་ཤིས་ལྷུན་གྱིས་གྲུབ། ། རིགས་དང་དཀྱིལ་འཁོར་རྒྱ་མཚོ་ཡི། ། ཁྱབ་བདག་དཔལ་ལྡན་ཆོས་སྐྱོང་ཞབས། ༈ །རྒྱུད་སྡེ་རིན་པོ་ཆེ་རྣམས་ནས་བསྟན་པའི་ཡི་དམ་གྱི་ལྷ་རགས་བཏུས་རྣམས་ཀྱི་མཚན་ནི། སྟོང་ཉིད་སྙིང་རྗེ་ཟུང་འཇུག་གིས། ། སྲིད་ཞིར་དབང་མཛད་ཧེ་བཛྲ། ། བརྟན་གཡོའི་དངོས་པོ་མ་ལུས་པའི། །
ཁྱབ་བདག་ཆེན་པོ་ཐུགས་རྡོ་རྗེ། ། ཆོས་ཀུན་སྐྱེ་འགགས་གནས་པ་ཡི། ། སྟོང་ཉིད་སྟོན་པ་གསུང་རྡོ་རྗེ། ། བསམ་གྱིས་མི་ཁྱབ་གསང་གསུམ་གྱི། ། ཡོན་ཏན་རྟེན་བྱེད་སྐུ་རྡོ་རྗེ། ། དབྱིངས་དང་ཡེ་ཤེས་དབྱེར་མེད་ཀྱིས། ། འཁོར་འདས་ཀུན་ཁྱབ་རྡོ་རྗེ་གུར། ། རྣམ་པ་ཀུན་མཆོག་བདེ་བ་ཆེ། ། སྟོང་ཉིད་ཁ་སྦྱོར་རྡོ་རྗེ་དབྱིངས། ། ཀུན་མཆོག་བདེ་བ་ཆེན་པོ་ཡིས། །
སྲིད་གསུམ་དབང་མཛད་དུས་འཁོར་ལོ། ། བདེ་སྟོང་གཉིས་སུ་མེད་པའི་དབྱིངས། ། སྲིད་ཞི་མཉམ་སྦྱོར་བདེ་བའི་མཆོག ། དབང་སྔོན་ལྷུན་པོ་མཚམས་སྤྲིན་གྱིས། ། འཁྱུད་པའི་དཔལ་འཕྲོག་བདེ་བའི་མཆོག ། རྒྱལ་བའི་གསུང་རབ་མཚར་སྡུག་གི ། སྒྱུ་འཕྲུལ་རོལ་པ་དབྱངས་ཅན་ལྷ། ། སྲིད་པའི་སྒྱུ་མ་བདེ་ཆེན་གྱི། ། སྒྱུ་མས་འཇིག་མཛད་སྒྱུ་མ་ཆེ། ། བརྟན་གཡོའི་དངོས་ཀུན་ལྷན་སྐྱེས་ཀྱི། །
བདེ་བར་སྡོམ་མཛད་སམྦཱ་ར། ། དུས་གསུམ་གཤེགས་པའི་སངས་རྒྱས་རྣམས། ། བསྐྱེད་པའི་ཡུམ་གྱུར་ཝཱ་ར་ཧཱི། ། ཡེ་ཤེས་སྒྲོན་མེས་མ་རིག་པའི། ། མུན་པ་དྲུང་འབྱིན་ཕག་མོ་དཀར། ། སྒྲུབ་ལ་དངོས་གྲུབ་མི་ཟད་རྒྱུན། ། རྟག་འཇོ་རྡོ་རྗེ་གདན་བཞི་པ། ། བདེ་གཤེགས་ཀུན་གྱི་ཡོན་ཏན་མཛོད། ། གཅིག་གྱུར་འདུས་པའི་དཀྱིལ་འཁོར་གཙོ། ། དུས་གསུམ་གཤེགས་པའི་རྣམ་འདྲེན་གྱི། །
གསང་གསུམ་ཀུན་འདུས་སྤྱན་རས་གཟིགས། ། ཡེ་ཤེས་ལྔ་ལྡན་རྡོ་རྗེ་ཡིས། ། སྒྲིབ་པའི་དཔུང་འཇོམས་གཤིན་རྗེའི་གཤེད། ། ལས་ཉོན་སྒྲིབ་པའི་དགྲ་སྡེ་ལས། ། རྣམ་པར་རྒྱལ་བྱེད་ཡ་མཱ་རི། ། བདུད་འདུལ་ཁྲོ་བོ་ཀུན་གྱི་གཙོ། ། དུས་དགྲ་བཛྲ་བྷཻ་ར་ཝ། ། བདུད་བཞིའི་དཔུང་འཇོམས་དཔའ་བོ་ཆེ། ། གདོང་པ་དྲུག་ལྡན་ཁྲོ་བོའི་རྒྱལ། ། དུས་གསུམ་བདེ་གཤེགས་མ་ལུས་པ། །
བསྐྱེད་པའི་ཡབ་གྱུར་མཉྫུ་ཤྲཱི། ། དགའ་ལྡན་སྐྱེ་བོའི་དོན་མཛད་པའི། ། རྒྱལ་ཚབ་ཆེན་པོ་མ་ཕམ་པ། ། བྱ་གྲུབ་ཡེ་ཤེས་མཚར་སྡུག་གི ། སྒྱུ་འཕྲུལ་རྡོ་རྗེ་སྒྲོལ་མཛད་མ། ། མཐུ་སྟོབས་རྨད་བྱུང་རྡོ་རྗེ་ཡིས། ། ལོག་འདྲེན་མཐར་བྱེད་འབྱུང་པོ་འདུལ། ། ཀུན་མཁྱེན་ཡེ་ཤེས་སྒྱུ་མའི་གར། ། བགེགས་འདུལ་ཁྲོ་བོ་བདུད་རྩི་འཁྱིལ། ། མཐུ་སྟོབས་མཆོག་གི་རྡོ་རྗེ་ཡིས། །
བགེགས་དཔུང་མཐར་བྱེད་ཁྲོ་བོའི་རྒྱལ། ། བདུད་བཞི་སྡེར་བཅས་འདུལ་བ་པོ། ། འཇིགས་བྱེད་ཆེན་པོ་མི་གཡོ་མགོན། ། སྟོབས་བཅུ་མངའ་བ་ཀུན་གྱི་མཐུ། ། རྨད་བྱུང་གཅིག་བསྡུས་གསང་བའི་བདག ། སྐྱོན་བྲལ་པདྨའི་རིགས་ཀྱི་ལྷ། ། བགེགས་འཇོམས་རྟ་མགྲིན་དབང་གི་རྒྱལ། ། ཐུགས་རྗེའི་སྨན་གྱིས་སྲིད་པའི་རིམས། ། འཇོམས་མཛད་རྡོ་རྗེ་བདུད་རྩི་འཁྱིལ། ། འགག་མེད་གསུང་གི་རྡོ་རྗེ་ཡིས། །
ཆོས་ཀུན་གླུ་ལེན་རྡོ་རྗེ་ཆོས། ། མཚན་རྟོག་སྒྲིབ་པའི་དགྲ་ཚོགས་ཀྱིས། ། གཞོམ་དུ་མེད་པ་རྡོ་རྗེ་དབྱིངས། ། མཁྱེན་བརྩེའི་ཀླུང་གིས་ངན་འགྲོའི་དྲི། ། རྣམ་པར་སྦྱོང་བ་ཐམས་ཅད་རིག ། གང་གི་གསང་གསུམ་བསྒོམ་བཟླས་ཀྱིས། ། འཆི་མེད་སྦྱིན་པ་རྡོ་རྗེ་ཚེ། ། མཐུ་སྟོབས་རྡོ་རྗེས་བགེགས་ཀྱི་དཔུང༌། ། ཕྱེར་འཐགས་འཇིག་རྟེན་གསུམ་ལས་རྒྱལ། ། གདུག་པ་འདུལ་མཛད་དཔའ་བོ་ཆེ། །
རིག་པའི་རྒྱལ་པོ་མེ་ལྟར་འབར། ། འདི་མཚན་སུ་ཞིག་རྣ་བའི་སྣོད། ། ལྷུང་བས་དོན་བྱེད་མི་འཁྲུགས་པ། ། འཆི་མེད་དངོས་གྲུབ་ལམ་གསུམ་རྒྱུན། ། འགྲོ་རྒྱུད་འབེབས་པ་ཚེ་མཐའ་ཡས། ། རྣམ་པར་འབྱེད་པའི་བློ་གྲོས་ཀྱི། ། མཆོག་སྦྱིན་ཤེས་རབ་ཕ་རོལ་ཕྱིན། ། འོད་མཐའ་ཡས་པའི་དེ་བཞིན་གཤེགས། ། ཡིད་འཕྲོག་སྐུས་རྩེན་རྣམ་རྒྱལ་མ། ། རྣམ་མཁྱེན་ཡོངས་ཀྱི་ནུས་པའི་རྩལ། །
གཅིག་བསྡུས་རྡོ་རྗེ་རྣམ་པར་འཇོམས། ། ཡང་དག་དོན་མཐོང་ཡེ་ཤེས་ཀྱི། ། སྣང་བའི་དཔལ་སྐྱེད་འཇམ་པའི་དབྱངས། ། སྙིང་རྗེ་ཆེན་པོའི་ཟླ་སྣང་གིས། ། འཁོར་བའི་གདུང་འཁྲོག་བསིལ་ལྡན་མགོན། ། ངན་འགྲོ་སྲིད་པའི་དུཿཁ་ལས། ། འགྲོ་བ་འདོན་མཛད་དོན་ཡོད་ཞགས། ། ཐུགས་རྗེའི་ཟླ་བས་འགྲོ་ཁམས་ཀྱི། ། གདུང་བ་བསིལ་བྱེད་མཁའ་སྤྱོད་ལྷ། ། མི་མཐུན་རྒུད་པའི་སྒྲ་ངན་ཕྱོགས། །
རྣམ་པར་འཇོམས་བྱེད་སེང་གེའི་སྒྲ། ། ཐུགས་རྗེ་མྱུར་བའི་དཔག་བསམ་གྱིས། ། འགྲོ་བའི་རེ་སྐོང་སྒྲོལ་མ་ལྗང༌། ། ཡེ་ཤེས་ལྔ་ལྡན་བདེ་བ་ཆེའི། ། གྲོང་ཁྱེར་བདག་པོ་འཇམ་པའི་དཔལ། ། གསང་གསུམ་བྱིན་རླབས་འོད་པོ་ཆེས། ། འཆི་བའི་མུན་འཇོམས་ཚེ་དཔག་མེད། ། ཐུགས་རྗེའི་ཟླ་བ་གཞུ་ཁམས་ཀྱིས། ། ཚེ་དཔལ་བསྐྱེད་པའི་སྒྲོལ་མ་དཀར། ། ཁམས་གསུམ་ཆོས་ཀྱི་རྒྱལ་པོ་ཡི། །
གཙུག་ཏོར་ལས་འཁྲུངས་གདུགས་དཀར་མོ། ། གནས་སྐབས་མཐར་ཐུག་འཇིག་རྟེན་གྱི། ། དགེ་ལེགས་སྤེལ་མ་སོ་སོར་འབྲང༌། ། སེམས་ཅན་ཀུན་གྱི་དུག་གསུམ་ནད། ། ཡོངས་སུ་འཕྲོག་མ་རྨ་བྱ་ཆེ། ། དུས་གསུམ་རྣམ་འདྲེན་མ་ལུས་པ། ། བསྐྱེད་པའི་མ་གཅིག་གསང་སྔགས་འཛིན། ། གང་གི་ཐུགས་རྗེས་ལུས་ཅན་གྱི། ། མི་མཐུན་ཕྱོགས་འཇོམས་བསིལ་བའི་ཚལ། ། འཇིག་རྟེན་ཁམས་སུ་བདེ་ལེགས་གྲོགས། །
འགུགས་མཛད་སྟོང་ཆེན་རབ་ཏུ་འབྱམས། ། གང་མཚན་ལན་གཅིག་བརྗོད་པས་ཀྱང༌། ། བདེ་བའི་དཔལ་སྦྱིན་འོད་ཟེར་ཅན། ༈ །འཕགས་པ་གནས་བརྟན་ཆེན་པོ་བཅུ་དྲུག་གི་མཚན་ནི། རྒྱལ་བས་ལུང་བསྟན་དགྲ་བཅོམ་ཆེ། ། སྨྲ་ངན་ལས་རྒྱལ་ཡན་ལག་འབྱུང༌། ། ཟག་པའི་དགྲ་སྡེ་མངོན་བཅོམ་ནས། ། གཞན་དོན་ཕུན་ཚོགས་མ་ཕམ་པ། ། འགྲོ་བ་སྲིད་པའི་རྒྱ་མཚོ་ལས། ། སྒྲོལ་བའི་བློ་བརྟན་ནགས་ན་གནས། །
ཀུན་མཁྱེན་གསུང་གི་བདུད་རྩི་ཡིས། ། རྣམ་པར་གྲོལ་བ་དུས་ལྡན་ཞབས། ། ཆོས་མིན་སྤྱོད་པའི་རྒྱལ་སྲིད་སྤངས། ། སྐྱབས་འོས་རྡོ་རྗེ་མོ་ཡི་བུ། ། སྟོན་པས་ལེགས་བསྐུལ་རབ་ཏུ་བྱུང༌། ། ཟག་པའི་དགྲ་བཅོམ་བཟང་པོ་པ། ། དགེ་མཚན་རྗེས་འབྲངས་བསྟན་པ་ལ། ། ལེགས་བཞུགས་དགྲ་བཅོམ་གསེར་བེའུ། ། ཅི་འདོད་གསེར་གྱི་ལག་པས་སྩོལ། ། བྷཱ་ར་དྷྭ་ཛ་གསེར་ཅན་མཆོག །
རྣམ་གཟིགས་འཁོར་དུ་སྨན་གྱིས་མཆོད། ། རྟག་ཏུ་བདེ་ཐོབ་བ་ཀུ་ལ། ། བྱང་སེམས་སྲིད་པ་ཐ་མ་པའི། ། སྲས་འཁྲུངས་འཕགས་པ་སྒྲ་གཅན་འཛིན། ། རྡུལ་སྤངས་དྲི་མ་སྤངས་པའི་དོན། ། ལེགས་རྟོགས་དགྲ་བཅོམ་ལམ་ཕྲན་བརྟེན། ། ལས་མཐའ་སྦྱང་ཕྱིར་བསོད་ནམས་བརྟེན། ། བྷཱ་ར་དྷྭ་ཛ་བསོད་སྙོམས་ལེན། ། ཉིན་མཚན་ཁོར་ཡུག་ཀློག་པ་དང༌། ། སྒྲུབ་པས་རྣམ་གྲོལ་ལམ་ཆེན་བརྟེན། །
རྒྱལ་སྲིད་དཀར་མིན་བྱ་བ་ཡིས། ། ཡིད་འབྱུང་ཟག་ཟད་ཀླུ་ཡི་སྡེ། ། དད་པའི་རྩ་བརྟན་ཟག་ཟད་ཀྱི། ། འབྲས་བུ་སྨིན་པ་སྦེད་བྱེད་པ། ། སྙིང་རྗེར་ལྡན་པ་ཡོངས་ཀྱི་ཕུལ། ། སྟོན་པས་བསྔགས་པ་མི་ཕྱེད་པ། ། ཀུན་མཁྱེན་གྱིས་གསུངས་མང་ཐོས་ཀྱི། ། སྒྲ་འཛིན་ཆེས་ཡངས་ཀུན་དགའ་བོ། ། དགྲ་བཅོམ་འཕགས་པ་དགྱེས་པའི་ལས། ། ལྷུར་ལེན་དྷརྨ་ཏཱ་ལའི་མཚན། །
ཐུབ་གསུང་གསལ་བའི་ཤེས་རབ་མིག ། དཀྱུས་རིང་སྤྲོས་པ་ཤཱ་རིའི་བུ། ། ངོ་མཚར་རྫུ་འཕྲུལ་བགྲང་ཡས་ཀྱིས། ། འགྲོ་འདུལ་དགྲ་བཅོམ་མཽང་གལ་བུ། ། ཆོས་ཀུན་རྣམ་འབྱེད་འཁོར་ལོ་ཡིས། ། ཆོས་མངོན་སྡུད་མཛད་འོད་སྲུངས་ཆེ། ། སྟོན་པས་ལེགས་བཅས་བསླབ་པའི་གནས། ། གུས་པ་ལྷུར་ལེན་ནོར་སྦྱིན་འཛིན། ། ཆོས་འདུལ་བསྟན་པའི་ཆུ་ཀླུང་དག ། སྡུད་མཛད་དབང་པོ་ཉེ་བ་འཁོར། །
ལྐོག་འགྱུར་བལྟ་བའི་རྫུ་འཕྲུལ་མིག ། དྲི་མེད་ཡངས་པ་མ་འགགས་པ། ། རྒྱལ་བས་བྱིན་བརླབས་འདྲི་བ་དང༌། ། ལན་ལྡོན་ཚིག་གི་རབ་ཏུ་འབྱོར། ། སྟོན་པར་ཆོས་འཁོར་བསྐོར་བསྐུལ་བར། ། སྨོན་ལམ་གྱིས་སྦྲེལ་གསེར་མངལ་ཅན། ། ཐུབ་མཆོག་ལ་གུས་བདུད་རྩིའི་ཆོས། ། མང་ཐོས་བདེན་མཐོང་ཀཽ་ཤི་ཀ ༈ །ཆོས་སྐྱོང་ནོར་ལྷ་རགས་བཏུས་རྣམས་ཀྱི་མཚན་ནི། རྣམ་འདྲེན་བསྟན་པ་སྲིད་མཐའི་བར། །
ཉམས་མེད་སྐྱོངས་ཤིག་ནག་པོ་ཆེ། ། རྒྱུད་སྡེ་བཞི་ཡི་བཤད་སྒྲུབ་ལས། ། རྒྱས་པར་མཛོད་ཅིག་བྲམ་ཟེའི་གཟུགས། ། བསྟན་པ་སྲུང་ཞིང་བསྟན་འཛིན་གྱི། ། བར་ཆད་བཟློག་ཅིག་རེ་ཝ་ཏཱི། ། གསང་ཆེན་རྒྱུད་ཀྱི་བཤད་སྒྲུབ་ལས། ། རྒྱས་པར་མཛོད་ཅིག་མྱུར་མཛད་མགོན། ། མཆོག་དང་ཐུན་མོང་དངོས་གྲུབ་ཀྱི། ། ཆར་འབེབས་མགོན་པོ་ཡིད་བཞིན་ནོར། ། ཨུཏྤལ་མིག་གི་ཟུར་མདའ་ཡིས། །
སྲིད་གསུམ་བརྟན་འཕྲོག་རིག་བྱེད་མ། ། འདོད་དགུའི་ནོར་གྱི་དགའ་སྟོན་མཁན། ། གཏེར་བདག་དབང་པོ་ཛམྦྷ་ལ། ། དཔལ་འབྱོར་ནམ་མཁའ་མཛོད་ཀྱི་སྒོ། ། འབྱེད་པའི་ལྷ་མོ་ནོར་རྒྱུན་མ། ། བདུད་རྩིའི་ཆོས་ཐོས་བདེན་པ་མཐོང༌། ། དྲི་ཟའི་རྒྱལ་པོ་ཡུལ་འཁོར་སྲུང༌། ། རྫུ་འཕྲུལ་མཐུ་ལྡན་བསྟན་པ་སྐྱོང༌། ། གྲུལ་བུམ་དབང་ཕྱུག་འཕགས་སྐྱེས་པོ། ། ལེགས་གསུངས་རྒྱ་མཚོ་སྐྱོང་བར་ཁས། །
འཆེས་པའི་ཀླུ་བདག་མིག་མི་བཟང༌། ། ཆོས་མཛད་དབུལ་བའི་གདུང་འཕྲོག་མཁན། ། གནོད་སྦྱིན་སྡེ་དཔོན་རྣམ་ཐོས་སྲས། ། མངོན་ཤེས་དྲུག་ལྡན་རྣམ་པར་འདྲེན། ། རྒྱལ་སྲས་སློབ་མར་བཅས་ཚོགས་ཀྱི། ། མཚན་མཆོག་ཡི་གེ་བཞད་པའི་སྒྲས། ། བདེ་རབ་སྟེར་བཟོད་ཐུགས་རྗེའི་གཏེར། ། དེ་དག་ཀུན་གྱི་སྤྱན་སྔ་རུ། ། དབྱིག་འཛིན་རྡུལ་ཕྲན་ཆུ་གཏེར་ཐིགས། ། གངྒཱའི་བྱེ་སྙེད་བདག་གཞན་ལུས། །
གྲངས་མེད་སྤྲུལ་པའི་ཐལ་སྦྱར་བཏུད། ། བྱུང་དང་འབྱུང་འགྱུར་ད་ལྟར་བཅས། ། བསགས་པའི་དགེ་ལུས་ལོངས་སྤྱོད་རྣམས། ། འཛད་མེད་བསྐལ་པའི་ཕྲེང་འཇོ་བའི། ། མཆོད་སྤྲིན་སྤྲུལ་པས་མདུན་བདར་ནས། ། སྐྱེ་བ་ལུ་གུ་རྒྱུད་ནས་བརྩམ། ། མངོན་གྱུར་བཅས་པའི་སྡིག་ལྟུང་རྣམས། ། སྟོབས་བཞིས་བཤགས་པའི་མདུན་ན་དེ། ། སྐད་ཅིག་གཉིས་པར་བསྒྱིངས་མི་བཟོད། ། སྲིད་ཞིའི་ལེགས་བྱས་མཁའི་རྣ་བ། །
གང་དག་ཤར་ལ་ཡི་རང་གི ། གཉིས་སྐྱེས་གཞོན་ནུའི་སྨྲ་སྒོ་ནས། ། རུས་པའི་གེ་སར་འཛུམ་བསུ་བཞིན། ། ཁམས་གསུམ་འགྲོ་འདུལ་སྤྲོས་པའི་སྐུ། ། དབྱིངས་སུ་རྟུལ་བཞད་ཅི་དགར་བྱོས། ། སླད་ནས་སྔོན་གྱི་སྨོན་ལམ་ཤུགས། ། དྲན་བསྐུལ་གང་ཚེ་འགྱོད་མི་འཚལ། ། མཐའ་གཉིས་མ་ལྷུང་ལམ་གང་གིས། ། ཁྱེད་ཅག་བདེ་བར་གཤེགས་ཤུལ་ནས། ། སྡུག་བསྔལ་ཀུན་འབྱུང་གིས་གཙེས་རྣམས། །
བཀྲི་ཕྱིར་འགོག་ལམ་འདོམས་པར་གསོལ། ། དེ་ཚུལ་རྟུན་པའི་དགེ་བས་མཚོན། ། རྣམ་པར་གནག་མིན་ལས་ཐམས་ཅད། ། ཁམས་གསུམ་སྐྱེ་བོར་ལེགས་གསུངས་དབྱངས། ། ལྷུན་གྲུབ་འབྱུང་བའི་རྒྱུར་ཕྱིར་བསྔོ། ། སྐྱབས་སུ་དཀོན་མཆོག་གསུམ་བཟུང་བ། ། ཁོ་བོ་ལྟོས་བཅས་སེམས་ཅན་རྣམས། ། བྱང་ཆུབ་བར་གྱི་སྐྱེ་བའི་ཕྲེང༌། ། དལ་བརྒྱད་འབྱོར་བཅུར་དབང་འབྱོར་མཛོད། ། སྲིད་སྣང་ནགས་ཁྲོད་དབང་ཤེས་ཀྱི། །
ཡལ་གའི་རི་དྭགས་མི་ཞེན་པར། ། ངེས་འབྱུང་ཐར་པའི་སྙེ་མ་དག ། གཞན་ཕན་ལང་ཚོའི་བཅུད་ལེན་མཛོད། ། ཐེག་གསུམ་བསྟན་པའི་སྨྲ་མཁས་ལས། ། ཆོས་འདུལ་ལེགས་ཐོས་བསླབ་པའི་གནས། ། ཡིད་སྲུབས་སྤྲུལ་པས་མི་འདྲིད་པར། ། ཉེས་མེད་བསིལ་བའི་བདེ་ཐོབ་མཛོད། ། སྙིང་རྗེ་རྣམ་རྒྱས་ཐུབ་པའི་བུ། ། གཞན་དོན་སྤྱོད་པའི་ཁུར་ཆེན་ཁྱེར། ། སྟོང་ཉིད་སྙིང་རྗེས་གོམ་རླབས་ཀྱིས། །
དཔག་ཡས་སྤྱོད་མཐར་ཕྱིན་པར་མཛོད། ། སྔགས་རིག་འཆང་གི་དེད་དཔོན་དེས། ། ལྟ་བསྒོམ་སྤྱོད་གྲུས་ཚོགས་ཟུང་མཚོ། ། སྐད་ཅིག་གཅིག་བརྒལ་མཆོག་དངོས་ཀྱི། ། ཡིད་བཞིན་ནོར་བུ་བརྙེས་པར་མཛོད། ། སྐུ་གསུམ་ཡོན་ཏན་མི་ཟད་རྒྱན། ། སྒྱུ་འཕྲུལ་དྲྭ་བ་དཔག་ཡས་ཀྱིས། ། གཞན་དོན་མཛད་པ་ལྷུན་གྲུབ་དང༌། ། རྒྱུན་ཆགས་མཁའ་མཉམ་ཉིད་བྱིན་རློབས། ། འཇིག་རྟེན་སྙིང་པོ་མི་མཆོག་རྣམས་ཀྱི་མཚན་གྱི་རྔ་བོ་ཆེ་ལྡིར་བ། །
ཐོས་འཛིན་བཅུད་དུ་བསྟེན་ནམ་ཀློག་གམ་འཛིན་པར་ལྷུར་བྱེད་དེ་དེའི་རྒྱུད། ། བསོད་ནམས་བྱེ་བའི་འབབ་སྟེགས་བྱེད་འགྱུར་གདམས་པའི་བདེན་པས་འགྲོ་འདི་རྣམས། ། ངན་འགྲོ་སྲིད་པའི་དུཿཁ་ཟ་བའི་རྒྱལ་པོར་བྱིན་གྱིས་རློབས་ཤིག་ཀྱེ། ། ཞེས་མི་མཆོག་རྣམས་ཀྱི་མཚན་རིན་པོ་ཆེའི་ཕྲེང་བ་ཞེས་བྱ་བ་བཀའ་ལུང་གི་དགོངས་འགྲེལ་འགྱུར་རོ་འཚལ་གྱི་དབུ་ལྷའི་དགོས་ཆེད་དང་དྭང་འདོད་ཆབ་ཅིག་པར་བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་སརྦ་ཀ་ལྱཱ་ཎ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
