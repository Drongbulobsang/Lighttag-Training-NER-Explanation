གསུང་འབུམ། ཚུལ་ཁྲིམས་རིན་ཆེན།
པོད ༡༧༢
གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན།
༼ཨ༽ ༄༅། །ཨཱནནྡསྨིཏཱཾཤུཤྲབེནྡུཀུམཱརོནཱམདྷརྨྨསེནསྱབིཧཱརཱནྱབིཀུརྦྦཎཱབྷིནནྡནནཱམོཏྤཱདཱདུདྦྷབསྱནིརཱནཾབིཛཧཱརཾ།།
༄༅། །ཆོས་སྡེའི་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་ཡི་གེ་ཉི་ཤུ་པ་བྱེད་ལྡན་ལ་སྤྱིར་གྱི་གྲངས་ས་ཡ་གཅིག་དང་བཞི་ཁྲི་བརྒྱད་སྟོང་ལྔ་བརྒྱ་དོན་དྲུག་མཆིས་པར་ཡང་བའི་བྱ་བ་གཅིག་ཡང་བ་ཉི་ཤུ་རྗེས་འབྲངས་བཅས། ཡི་གེ་བྱེ་བ་གཉིས་རྗེས་འབྲངས་བཅས། ཅི་ཡང་བྱེ་བ་གཅིག་རྗེས་འབྲངས་བཅས། ཕྱི་མོ་བྱེ་བ་གསུམ་རྗེས་འབྲངས་བཅས། ཨ་དྷྭ་འཕྲེད་ས་ཡ་གཉིས། རྗེས་འབྲངས་བཅས་ཡོད་པའི་ནང་གསེལ་གཞུང་གིས་མ་ཟིན་པ་ཨུདྡྷྀཥྚ་བཞི་འབུམ་བཞི་ཁྲི་ལྔ་སྟོང་དྲུག་བརྒྱ་རེ་དགུ་པའི་པྲཱསྟ་རཱས་མཛེས་པར་བྱས་པའོ།། ༄༅། །ཡཿཀལྤནིརྨེཡསམཡེབྷྱོམནིཀཱནཱམབྷིཀཱམརཐཽཀརྨྨཻནིརཱབྷོགཔརིཔཱུརཥྱགུཎཱཡབྱཡལབྡྷིཏཝཱ།
༄༅། །གང་ ་་་་་རྒྱ་ཆེ་བའི་རྒྱན་ལས་བསམ་པ་རྒྱ་ཆེ་བས་མཛེས་པའི་ཤིས་བརྗོད། ཞིག་བསྐལ་པ་དཔག་མེད་དུས་ནས་ཡིད་ཅན་མངོན་འདོད་ཤིང་རྟ་དག ། ལྷུན་གྲུབ་མཛད་པས་ཕྱུར་བུར་འགེངས་པའི་ཡོན་ཏན་འཛད་མེད་བརྙེས་གྱུར་ཀྱང༌། ། ༄༅། །ཛྙཱནཔྲདཱིཔོཏྟམཡུགཱཏྲསྭསུབིཀྲཱནྟྱནིརུདྡྷམཡཱནནྟཔྲཡཙྪནྟུགཏིདྷཱཏུསྶམསཱུཀྟཾཤུབྷསངྒུརུཎཱ།། ༄༅། །དུས་འདིར་ཡེ་ཤེས་སྣང་བ་མཆོག་གི་རང་རྩལ་མ་འགགས་སྒྱུ་འཕྲུལ་གྱིས། ། མུ་མེད་འགྲོ་ཁམས་འཚམ་པར་ལེགས་འདོམས་བླ་མ་དམ་པས་དགེ་ལེགས་སྩོལ། ། ཕྱག་བྱ་བའི་སྒོ་དང་པོ་ཏིང་ངེ་འཛིན་གྱི་རབ་བརྟག་་་་་ ཡིད་འོང་ཤིས་པའི་མཚན་རིས་ཀྱིས་བཀྲ་ས་གསུམ་སྙིང་པོར་གྱུར་པའི་ཁུར། ། བརྟན་ལྡན་རང་གི་ཕྲག་པར་འགོད་ལ་ཐེག་དཀའི་འཕྱང་མོ་ཉུག་ལ་བརྟེན། ། འོད་སྲུངས་བྱིན་དེ་རྣམ་དྲུག་འདར་བའི་ལུས་ཕྱེད་སྟེང་དུ་ཕྱུང་བ་སྙམ། ། སྐྱེ་དགུ་ཡོངས་ཀྱི་ཐོར་ཚུགས་རྩེ་མོས་ལན་བརྒྱར་བཏུད་པ་ཤཱཾཀྱཾའི་ཏོགཾ །
འཆར་ ་་་་་གཉིས་པ་བྱ་བ་མ་ཚང་བའི་ཁྱད་པར་བརྗོད་པ། ཀའི་མི་སྦྱིན་སྐྱེས་ཀྱི་ལང་ཚོ་དར་བབ་མིན་པ་ཡང་མ་བྱས། ། གུར་གུམ་ནགས་ཀླུང་རྒྱས་པའི་ཚོས་ལས་བྱེད་པོ་སུ་ཞིག་ཕྱུང་བ་མེད། ། ངོ་མཚར་ལྟ་བྱེད་དབང་པོའི་བརྟན་འཕྲོག་སིནྡྷཱུ་ཝཱ་རའི་མདངས་འོད་གསལ། ། བགྲང་གཞི་བཅུ་དྲུག་སོན་པའི་ཉམས་ལྡན་འཇཾམ་དཔཾལ་གཞོན་ནུཾ་བདག་བློར་སྤྱོན། ། དྲི་བཟང་ ་་་་་གསུམ་པ་མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ་རྒྱན། ཁང་པའི་འདབ་མར་ཅོ་འདྲིའི་འཇཾམ་མཉེན་ཕྱག་གི་ཡལ་འདབ་རྩེར། ། གསེར་མངལ་གསུང་གི་ཁེངས་པ་འགོག་བྱེད་རྒྱུད་མངས་དབྱངས་དང་ལྷན་ཅིག་ཉིད། ། གཙུག་ལག་རབ་འབྱམས་སྙན་དངགས་གླུར་འབབ་སྐལ་ལྡན་ཤིང་རྟར་དགོད་པ་ཅན། ། ངག་གི་དཔཾལ་འཇོ་དབྱཾངས་ཀྱིཾ་རྒྱལཾ་མོཾ་རང་ཉིད་འདྲ་བར་བདག་བྱིན་རློབས། །
མཐའ་ ་་་་་བཞི་པ་འོས་པའི་ཆ་རྒྱན་གྱིས་སྤུད་པ། ཀླས་གསུང་རབ་ཡོངས་ཀྱི་བཞེད་པ་མཐའ་དྲུག་ཚུལ་བཞིའི་ལམ་ཉིད་ནས། ། འཆད་པའི་ཡོན་ཏན་རྒྱལ་བའི་ཡེ་ཤེས་ཟབ་མོ་ཉིད་དང་མཉམ་སོང་བའི། ། རྣམ་པར་ཐར་པས་བློ་ལྡན་ལུས་སྐྱེས་ཅིག་ཅར་བསྐྱོད་དེ་ཁ་བའི་ལྗོངས། ། རབ་བསིལ་སེར་བུས་གཟིང་བ་མིན་ནམ་སཾ་སྐྱའིཾ་རྗེཾ་བཙུཾན་རྣཾམ་པཾ་ལྔཾ། ། ལྔ་པ་སེམས་ལྡན་རབ་བརྟག་་་་་ ཤེས་བྱ་ཀུནཾ་མཁྱེན་དགཾའ་བའི་དཔལ་བསྐྱེད་གང་ཞིག་ཆོས་དང་སེམས་ཅན་ཁམས། ། སྨན་འདོགས་སྒྲུབ་པའི་ཡོན་ཏན་བཟཾང་པོཾ་མངོན་གྱུར་འཕྲིན་ཡིག་ཕྱོགས་ཀྱི་གཞིར། ། རྫོགས་པར་བྲིས་པའི་ཡ་མཚན་ཆོས་ཀྱི་མིག་ཡངས་རྗེས་སུ་སློབ་པ་དག ། གསེར་ལྡན་ལུས་ཕྲའི་དཀྱིལ་འཁོར་མུ་མེད་ཁྱབ་པར་ཉུལ་ཤིང་བལྟ་བ་སྙམ། ། ཐམས་ ་་་་་དྲུག་པ་ངོ་མཚར་ཕུལ་བྱུང༌།
ཅད་མཁྱེན་པ་དེ་སྲས་དང་བཅས་ཞིང་ཁཾམས་ཆུ་གཏེར་རྡུལ་སྙེད་དག ། ཉེས་མེད་ཚུལཾ་ཁྲིཾམས་དག་པའི་ཟློས་གར་བ་སྤུ་སྐྱེ་བའི་གོ་རེ་ལ། ། ཆུད་པར་དཀའ་བས་དབེན་པའི་འཕྲུལ་འདིས་སངས་རྒྱས་ཡོན་ཏན་བཀོད་པའི་གཏམ། ། ཉུང་ངུར་བགྱིད་པའི་ཐུབ་ཆོད་འདི་ཅི་ཕྲིན་ལས་ལྷུནཾ་གྱིས་གྲུཾབ་པ་ཁྱོད། ། རིཾན་ ་་་་་བདུན་པ་རིགས་བརྗོད་པ་བར་གྱི་གསལ་བྱེད། ཆེཾན་གསུམ་དངོས་ཆོས་ཀྱི་རྒྱཾལ་མཚཾན་འཆང༌། ། དེ་སོགས་འཇམ་དཔལ་གཞོན་ནུའི་སྐྱེ་བའི་གར། ། ལྗོངས་ཀྱི་ཐིག་ལེ་འདིཾར་བསྒྱུརཾ་བདེཾ་གཤེཾགས་ཀྱི། ། བསྟནཾ་པཾའི་སྣངཾ་བྱེདཾ་གཾང་དཾག་བྱོནཾ་རྣམས་དང༌། ། མཁྱེན་ ་་་་་བརྒྱད་པ་བྱ་བའི་རང་བཞིན་བརྗོད་པ།
ནུས་བརྩེ་བ་གྲུབ་པས་ཆོཾས་ཀྱི་སྡེཾར། ། ཐར་འདོད་ཀུནཾ་དགཾའ་བསྐྱེད་པའི་གནྡྷོ་ལ། ། བསླབ་གསུམ་འཆང་གི་འཕཾགས་པཾའི་ཐུན་མཚམས་སྤྲིན། ། སྡུད་བྱེད་དམ་པའི་རྣམ་ཐར་བསམས་ཀྱིན་དད། ། དགུ་པ་སྐྱེད་བྱེད་ཀྱི་རྒྱུད།་་་་་ ཐམཾས་ཅདཾ་མཁྱེཾན་ལམ་སྦྱངས་པཾ་མཐར་ཕྱིན་པས། ། དཔལཾ་ལྡཾན་ཐུབ་པའི་ཆོཾས་ཚུལ་དྲི་མ་མེད། ། རྒྱལ་སྲས་སྤྱོད་པས་སྐྱོཾང་བའི་ཕྲིན་ལས་མུ། ། མཁའ་དང་མཉམ་ཉིད་སོང་ལ་ཉེར་བཏུད་ནས། ། སྡེཾ་བཞིའི་ ་་་་་འདི་ནས་བརྩམས་ཏེ་དངོས་པོ་ངེས་པར་བསྟན་པ་ཡན་ལག་གཉིས་པའི་གཟུགས་ཅན།
དཔལ་འབྱོར་གྱི་མཐོ་རྒྱལ་ཐབས་སུ། ། དགེཾ་བཅུའི་བཀའ་ལུང་འཁོར་ལོ་སྔོན་འགྲོ་བར། ། དཔག་ཡས་བསོད་ནམས་གནམ་གྱི་མཐོངས་ཡངས་ནས། ། བཀྲ་ཤིས་ཆོ་གས་དབང་བསྐུར་བླཾ་མཾ་ཆེ། ། ཡན་ལག་གཉིས་པའི་གཟུགས་ཅན།་་་་་ གང་དེའི་བྱང་ཆུབ་སྤྱོད་པའི་ཆུ་གཏེར་ཆེ། ། དགེ་བའི་ཉལ་འགྲོས་ཀུན་ནས་དགང་ཕྱིར་དུ། ། འབྲི་ཀླུང་གསེར་དང་ལྡན་མ་དལ་འབབ་འགྲམ། ། བཤད་སྒྲུབ་སྒྲ་དབྱངས་སྙན་པ་ཆོཾས་ཀྱི་སྡེཾར། ། མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ་རྒྱན།་་་་་
སྟོབས་བཅུ་མངའ་བསྟན་རིང་འཚོའི་རྩ་ལག་ཏུ། ། དགེ་སློང་དགེ་འདུན་འདུ་བའི་གཾནྡྷོ་ལཾ། ། གཟུགས་ཁམས་འོག་མིན་ས་ལ་འཕོས་འདྲ་ཅན། ། གསར་བསྐྲུན་རྟེན་དང་བརྟེན་པའི་ངོ་མཚར་གཏམ། ། རབ་བརྟག་ལས་མིན་ནམ་སྒྲ་ཅན།་་་་་ ཡིད་འཕྲོག་དབྱངས་ཀྱི་རྒྱལ་མོ་སྙན་དངགས་གླུ། ། ཅི་འདོད་དབྱངས་སུ་ལེན་ཕྱིར་ཏམྦུ་རཿ། ། སྙན་དགུ་འཁྲོལ་བའི་ཟོལ་གྱིས་བདག་ཅག་གི ། ལོངས་སྤྱོད་འཁོར་ལོར་དགྱེས་དགུར་རྩེན་མིན་ནམ། ། དབྱར་ ་་་་་བྱ་བ་བརྗོད་པ་ཐ་མའི་གསལ་བྱེད།
རྔ་དལ་གྱིས་དགོད་ལ་མདོངས་མཐའ་ཅན། ། ལེགས་བཤད་འཆད་ལ་རྣམ་པར་དཔྱོད་ལྡན་ཚོགས། ། ལོ་རྒྱུས་བསྙད་འདིར་བསོད་ནམས་ཚོགས་རྗེས་སུ། ། ཡི་རང་བསྒོམ་པའི་སྒྲ་འཛིན་ཅིས་མི་གཏོད། ། ཕན་ཚུན་མེད་པའི་བྱེད་རྒྱུ།་་་་་ བརྗོད་བྱ་སྲིད་པས་རྣམ་སྤྲུལ་སྡིག་པ་མེད། ། བརྗོད་ཚུལ་ཁ་གསགས་གཞན་འདྲིད་ཆོ་ག་མིན། ། དེ་ཕྱིར་བདེ་གཤེགས་རྟེན་གསུམ་བསྐྲུན་པ་ལས། ། བརྩམས་པའི་འབེལ་གཏམ་གླེང་ལ་བདག་དགའ་འོ། ། དེའང་རང་རེ་ལེགས་བྲིས་བཅས་པའི་འགྲོ་བ་ཡོངས་ཀྱི་སྐྱབས་མཆོག་བླ་ན་མ་མཆིས་པ་ཉི་མའི་རྒྱུད་ཀྱི་སྐྱེ་བ་མཆོག་གི་སྡོང་བུར་བླངས་པ་ཐམས་ཅད་མཁྱེན་པ་ཤཱཀྱ་སེང་གེས་ལེགས་པར་གསུངས་པའི་སྣང་བ་དམ་པའི་རྗེས་སུ་ཞུགས་ཤིང་རྗེས་སུ་སློབ་པར་འདོད་པའི་ཡིད་ཅན།
བགོ་སྐལ་མི་དམན་པར་གྱུར་པ་དག་གིས། སྲིད་ཞིའི་འཇིགས་པ་ཀུན་ལས་སྐྱོབ་པར་ངེས་པའི་དཀོན་ཅོག་གསུམ་སྐྱབས་སུ་བསྟེན་ཅིང༌། དེའི་བསླབ་བྱར་གསེར་མངལ་ཅན་དང་དཔལ་གྱི་མགྲིན་པ་སོགས་འཇིག་རྟེན་འདིར་གྲགས་ཤིང་ཆེ་བར་རློམ་པ་རྣམས་རྣམ་པ་ཐམས་ཅད་དུ་རྟེན་དང་གླིང་དུ་བཟུང་བ་དང༌། དེ་དག་གིས་རྗེས་སུ་བསྟན་པ་རྣམས་ལྷུར་ལེན་པ་རིང་དུ་སྤངས་ནས། དཀོན་མཆོག་གསུམ་གྱི་བཀའ་ལུང་རྗེས་སུ་བསྒྲུབ་པ་དང༌། དེ་དག་གི་བསྟི་གནས་གཙུག་ལག་ཁང་བརྩིག་པ་དང༌། རྟེན་གསུམ་ཕྲེང་བ་བསྐྲུན་པ་དང༌། མཆོད་སྤྲིན་གྱི་ཁྱད་པར་མང་པོ་དག་གིས་མདུན་བདར་ཏེ་མཆོད་ཅིང་བསྟི་སྟང་བགྱིད་པ་ལ་བརྩོན་པ་ནི། དལ་འབྱོར་གྱི་རྟེན་ལས་སྙིང་པོ་མཆོག་བླངས་པར་འགྱུར་ངེས་པའོ་སྙམ་དུ་དང་འདོད་ཡིད་ཆེས་ཀྱི་དད་པས་ཉེ་བར་བསླངས་པའི་དཔལ་སྡེ་དགེ་ས་སྐྱོང་སྡོམ་བརྩོན་བསྟན་པའི་སྦྱིན་བདག་ཆེན་པོ་སྐུ་མཆེད་དུ་བཅས་པ་དག་གིས་དངོས་པོ་སྦྱོར་བཀོད་ཕུན་སུམ་ཚོགས་པ་སྩལ་ཏེ་ལྗོངས་ཀྱི་ཐིག་ལེ་འདིར། ངུར་སྨྲིག་འཆང་གི་དགེ་འདུན་འདུ་བའི་གཙུག་ལག་ཁང་ཕོ་བྲང་དང་འབྲེལ་བའི་རྟེན་དང་བརྟེན་པ་ཇི་ལྟར་བསྐྲུན་པ་ལས་བརྩམས་པའི་གླེང་བ་ཉུང་འདུས་ཡི་གེའི་ལམ་ནས་འཆད་པ་ལ།
གང་དུ་བསྐྲུན་པའི་གནས། དེར་ཇི་ལྟར་བསྐྲུན་པའི་ཚུལ། བསྐྲུན་པའི་རྟེན་གྱི་བཞུགས་བྱང་སྨོས་པ། ལས་མཐར་ཕྱིན་པའི་བྱ་བ། མཇུག་ཕན་ཡོན་ཡོངས་སུ་བསྔོ་བའོ། ། དང་པོ་ལ་སའི་ཆ་ངོས་གཟུང་བ་དང༌། དེར་ས་བདག་ཇི་ལྟར་བྱུང་བའོ། ། དང་པོ་ནི། དུས་གསུམ་གྱི་དེ་བཞིན་གཤེགས་པ་ཐམས་ཅད་དང་ཁྱད་པར་བཅོམ་ལྡན་འདས་བུ་རམ་ཤིང་པ་ཉིད་ཀྱིས་གདོད་མའི་བསྐལ་པ་བགྲང་ལས་འདས་པའི་དུས་ནས་བྱང་ཆུབ་མཆོག་གི་ཐུགས་བསྐྱེད་གཡར་དམ་གྱི་ཡི་གེ་དམ་པ་ཡིད་སྲུབས་བྱེ་བའི་དཔུང་པས་གསུབ་ཏུ་མེད་པ་ཐུགས་ཀར་བཀོད་པ་དུས་སུ་བབ་པར་མཁྱེན་ནས། ཛམྦུ་རྐང་འཐུང་གི་རྒྱལ་མཚན་གྱིས་ཉེ་བར་སྤུད་པའི་གླིང་བཞི་ཡོངས་ཀྱི་རྒྱལ་པོར་གྱུར་པ།
གང་གི་ལྟོ་བ་བྱང་ཆུབ་ལྗོན་པའི་དབང་པོས་མཚན་པའི་དྲུང་ག་ལ་བར། མི་ཕྱེད་རྡོ་རྗེའི་སྐྱིལ་མོ་ཀྲུང་བཅས་པ་གཅིག་ཅིག་ལ། ཆུ་སྲིན་རྒྱལ་མཚན་ཅན་སྡེ་དང་བཅས་པའི་དཔུང་ཚོགས་བྱེ་བ་ཕྲག་ཁྲིག་རྨེག་མེད་དུ་བཅོམ་སྟེ། འཇིག་རྟེན་གསུམ་ན་སྒྲུན་དུ་མ་མཆིས་པ། སྲིད་ཞིའི་མཐའ་ལ་མི་གནས་པའི་མྱ་ངན་ལས་འདས་པའི་གོ་འཕང་མངོན་དུ་བགྱིས་ནས། མི་འཇིགས་བཞི་ལྡན་གདོང་ལྔའི་དབང་པོའི་རྒྱུད་ཀྱི་ང་རོས་འོག་མིན་གྱི་བར་དུ་ལྡིར་བར་སྒྲོགས་པ་ལ་བདུད་རྩིའི་ཟས་ཅན་ནམ། བཅུད་དང་བྲལ་བའམ། ཡིད་སྲུབས་སམ། མིའམ། གདེངས་ཅན་ནམ།
དགེ་སྦྱོང་ངམ། བྲམ་ཟེའི་རིས་སུ་གཏོགས་པ་ལ་སོགས་པ་གང་སུ་ཡང་རུང་བ་དག་ཀླན་ཀ་དང་བྲལ་བར་མ་ཟད། སྐྱེ་དགུ་ཀུན་གྱི་ཡན་ལག་མཆོག་གི་རྩེ་མོར། གང་གི་ཞབས་རྡུལ་གཙང་མའི་འབབ་སྟེགས་ལན་རེར་བགྱིས་པས་ཀྱང༌། མི་རིང་བར་རང་གི་གོ་འཕང་དམ་པ་སྩོལ་བའི་བྱེད་པོ་ཉག་གཅིག་ཏུ་མངོན་པར་བསྔགས་པས་མངའ་གསོལ་བར་བྱས་པའི་གནས་ནི་སཾ་སྐྲྀ་ཏའི་སྐད་དུ་མ་ཧཱ་བཛྲཱ་ས་ན་སྟེ། ལྗོངས་འདིར་རྡོ་རྗེའི་གདན་ཆེན་པོར་གྲགས་པའི་དབུས་གྱུར་འཆང་སྟེ། དེ་ཉིད་ནས་གནོད་སྦྱིན་གྱི་དབང་པོའི་ཕྱོགས་སུ་དཔག་ཚད་བརྒྱ་ཕྲག་བཅལ་བར། ཇི་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པའི་མདོའི་ཡུལ་ཡོངས་སུ་སྤྱོད་པར། ཡུལ་དབུས་ནས་ལྷོ་ཕྱོགས་སུ་དར་བར་འགྱུར་རོ། །
ལྷོ་ཕྱོགས་ནས་བྱང་ཕྱོགས་སུ་དར་བར་འགྱུར་རོ། ། བྱང་ཕྱོགས་ནས་བྱང་ཕྱོགས་སུ་དར་བར་འགྱུར་རོ་ཞེས་དང༌། ལྷ་མོ་དྲི་མ་མེད་པས་ཞུས་པའི་མདོར། ང་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན། གདོང་དམར་ཅན་གྱི་ཡུལ་དུ་དམ་པའི་ཆོས་རྒྱས་པར་འགྱུར་རོ་ཞེས་ལུང་བསྟན་པའི་ཡུལ་གྲུ་དམ་པ། ཀཻ་ལ་ཤའི་རྭ་བས་ཀུན་ནས་བསྐོར་བའི་བོད་ཡུལ་དབུས་ཀྱི་ལྟོ་བ་གང་དུ་འོག་མིན་འཕགས་པའི་བསྟི་གནས་དང་མཚུངས་པ་དཔལ་ལྡན་ས་སྐྱའི་ཆོས་གྲྭ་ཆེན་པོ་ཞེས་ཡོངས་སུ་གྲགས་པའི་ཟླ་འོད་དཀར་པོས་ཕྱོགས་ཀྱི་ལུས་ཕྲའི་བཞིན་རས་རྒྱས་པར་འགེངས་པའི་ཕན་བདེའི་རྩ་ལག་དམ་པ་ཉིད་དུ་བརྟན་པར་བཞུགས་སོ། ། དེ་ཉིད་ནས་ཀྱང་དབང་དང་ལྡན་པའི་ཕྱོགས་ཆར་ཞག་གི་བང་མཛོད་གསུམ་ཙམ་བརྒལ་བ་ག་ལ་བ་དེར་མ་ཧཱ་བྷོ་ཊ་སྟེ་བོད་ཡུལ་ཆེན་པོར་གྲགས་པའི་ནོར་འཛིན་གྱི་ཆ། འབྲོག་གནས་མཆེད་ལྔའི་ནང་གསེས་ཀྱི་ལྷ་ཆེན་ཇོ་བོ་སྒྱོགས་ཆེན་གདོང་རས་མཚོན། གཞི་བདག་མཐུ་བོ་ཆེ་དཀར་པོའི་ཕྱོགས་སུ་མངོན་པར་དགའ་བའི་རུ་མཚོན་དཀར་པོ་སྲིད་པའི་རྩེར་སྙེགས་པར་བསྒྲེང་བ་སྙམ་བྱེད་པའི་འཇིག་རྟེན་སྐྱོང་བའི་ཚོགས་རྣམས་ཀྱིས་ཡོངས་སུ་བསྲུངས་པའི་སའི་ཐིག་ལེ། སྔོན་དུས་འཕགས་པའི་ཡུལ་གྱི་མཁས་གྲུབ་དབང་པོ་ཤྲཱི་སྨྲྀ་ཏི་ཛྙཱ་ནའི་ཞབས་ཀྱི་པདྨས་ལྗོངས་ཀྱི་ཁོར་ཡུག་ཀུན་དུ་ལེགས་པར་བཅགས་ཤིང་ཆོས་ཀྱི་མ་མོ་ལ་སོགས་པ་ལེགས་པར་བཤད་པས་བྱིན་གྱིས་བརླབས་མཐར།
མཛད་པ་ཐ་མའི་སྐུ་གདུང་རིལ་པོར་བཞུགས་པའི་མཆོད་སྡོང་ཆེན་པོ་གང་དེའི་དབང་པོའི་ཕྱོགས་ཀྱི་ཆ། བོད་ཡུལ་གྱི་གཙུག་ལག་ཁང་བརྩིགས་སོ་ཅོག་གི་ཐོག་མའི་ཡ་གྱལ་ལྡན་ཡུལ་གླང་ཐང་དུ་གྲགས་པ། འཕང་སྐྱོབ་ལྷ་མོས་བྱང་ཆུབ་ཀྱི་སྤྱོད་པ་སྤྱད་པས་སེམས་ཅན་རྒྱ་མཚོའི་རྒྱུད་དུ་ལེགས་བྱས་ཀྱི་ས་བོན་སྟོབས་སུ་བསྐྱོད་པའི་ལྷ་གནས་དམ་པ་གང་ཡིན་པ་དེའི་ཆུ་བདག་གི་ཕྱོགས་ཀྱི་ཆ། འོད་གསལ་ལེགས་བྲིས་རིགས་ཀྱི་སྐྱེ་བ་དམ་པའི་མྱུ་གུ་ཡོངས་སུ་བཟུང་བའི་རྣམ་པར་འདྲེན་པ་ཆེན་པོ། ལྷ་དང་བཅས་པའི་སྐྱེ་དགུའི་སྐྱབས་མཆོག་དཔལ་ས་སྐྱ་པ་ངག་དབང་ཀུནཾ་དགཾའ་བློཾ་གྲོསཾ་ལེཾགས་པཾའི་འབྱུངཾ་གནཾས་རྒྱལཾ་མཚཾན་དཔཾལ་བཟཾང་པོཾའི་གཟུགས་སྐུ་ཆོས་དབྱིངས་སུ་བརྟུལ་བའི་རིང་བསྲེལ་གྱི་ཕུང་པོས་མངོན་པར་གཏམས་པའི་མཆོད་སྡོང་ཆེན་པོས་བརྟན་པར་བཞུགས་པའི་ནོར་སྦྱིན་གྱི་ཕྱོགས་ཀྱི་ཆ་ག་ལ་བ། ཁམས་གསུམ་གྱི་སྐྱེ་འགྲོ་མ་ལུས་པ་ཆོས་སྲིད་གསེར་སྦྱངས་ཀྱི་འཁོར་ལོ་རྩིབས་མ་སྟོང་ཕྲག་རྫོགས་པས་མངའ་བསྒྱུར་བ་ལ་བསྙེངས་པ་དང་བྲལ་བའི་དཔལ་ས་སྐྱ་པ་ཆེན་པོ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པས་མཚོན། སླད་རོལ་དུ་འཆད་པར་འགྱུར་བའི་སྐྱེས་བུ་ཆེན་པོ་རྣམས་ཀྱི་ཞབས་ཟུང་བཀྲ་ཤིས་རྟགས་ཀྱིས་མངོན་པར་སྤུད་པ་དག་གིས་ཉེ་བར་བཅགས་པའི་ས་གཞི་གང་ལ། བཏགས་མིང་དུ་སྒ་ལྡན་གཉིས་སུ་གྲགས་པ་ལས་ལྡན་ཡུལ་ཏེ། གང་ལས་སྐྱེ་འགྲོ་ཡོངས་ཀྱི་ཉེར་འཚོ་དམ་པར་གྱུར་པའི་རིན་པོ་ཆེ་སུ་ཝ་རྞའི་དགའ་སྟོན་འཛད་པ་མེད་པར་འཇོ་བའི་གཏེར་ཆེན་པོའི་དཔལ་དང་ལྡན་པས་སམ། འབྲི་ཀླུང་གསེར་དང་ལྡན་མའི་རྒྱུན་ཆེན་པོ་རྒྱུན་ཕྱོགས་སུ་གཞོལ་ཞིང་འབབ་པའི་འགྲམ་ངོགས་ཡིན་པས་ན་ལྡན་མ་ཞེས་བོད་པ།
ནོར་ལྡན་ལྷ་མོ་བརྟན་མའི་དཀྱིལ་འཁོར་གང་གི་ཁོ་ར་ཁོར་ཡུག་དག་ཏུ་འཇིག་རྟེན་བྱེད་པོས་ཆེད་དུ་བསྐྲུན་པ་ལྟ་བུའི་རི་བོའི་ཕྲེང་བ་རྣམས་ཀྱང་ཁ་ཅིག་ནི་དཔལ་གྱི་འབྱུང་གནས་ཡིད་བཞིན་གྱི་ནོར་བུའི་དབྱིབས་ཅན་མཐོང་ན་མི་མཐུན་པ་མེད་པའི་ལང་ཚོའི་དཔལ་ངོམ་པ་ལྟ་བུའོ། ། འགའ་ཞིག་ནི་རྐང་འཐུང་དང་ཚང་ཚིང་གི་ཕྲེང་བས་མངོན་པར་དཀྲིགས་པའི་དབྱར་སྐྱེས་སྒྲའི་ལན་བུ་ཀུན་དུ་གཡོ་བ་དང༌། བཅས་པ་ལ་མེ་ཏོག་རྣམ་པ་སྣ་ཚོགས་ཀྱིས་བཞད་པའི་རྒྱན་ཕྲེང་བ་ཀླུབས་པའི་ནགས་ཚལ་གྱི་མཚར་སྡུག་དེ་དག་ནི་རང་རང་གི་འཇོ་སྒེག་ངོམ་པས་འཁོད་པ་ཅན་དང༌། ལ་ལ་ནི་རིན་པོ་ཆེ་དང་འབྲུ་རིགས་དང་སྨན་དང་འབྲས་བུ་ལ་སོགས་པ་ཅི་འདོད་གཏོང་བ་ཆེན་པོས། མི་དང་མི་མ་ཡིན་པའི་འགྲོ་བ་ཐམས་ཅད་རང་དབང་དུ་སྡུད་པ་སྙམ་བགྱིད་པའི་བློན་པོ་རིན་པོ་ཆེ་རྣམས་ནི་དགེ་ལེགས་གསར་དུ་བསྒྲུབ་པའི་འདུན་འགྲོས་ཤོམ་པ་ལ་འཁོད་པ་ལྟ་བུའོ། ། ཕལ་ཆེར་ཀུན་ཡིད་དགའ་བར་བྱེད་པའི་དབྱར་སྐྱེས་ལོ་འདབ་གསར་པའི་སྡོང་བུའི་དགའ་སྟོན་གཞར་ཡང་འཛད་པ་མེད་པའི་ཁུར་ཆེན་གྱེན་དུ་འདེགས་པ་ལ་ངལ་སྙམ་མི་བགྱིད་པའི་ས་སྲུངས་ཀྱི་དབང་པོ་སྣ་ལག་རབ་ཏུ་མཛེས་པ་ལྟ་བུའོ། ། ཕྱོགས་འགའ་ཞིག་ཏུ་ནོར་བུ་ཆུ་ཤེལ་དང༌། ཨནྡྷ་རྙིལ་དང༌། མ་ར་ཀ་ཏི་དང༌། ལེ་བརྒན་རྣམས་ཀྱི་ལང་ཚོའི་སྙེམས་པ་ལ་ཅོ་འདྲིར་བཟོད་པའི་བྲག་རི་བརྩེགས་པ་མཐོ་ཞིང་སྐྱི་གཡའ་བ་དག
འབིགས་བྱེད་ཀྱི་ཚེར་མ་རྣོན་པོ་ཀུན་ནས་གཟིང་བའི་ཚང་ཚིང་འཁྲིགས་པ་དག་ནི་དཔའ་ཞིང་རྟུལ་ཕོད་པ་དང་ལྡན་པས་ཕ་རོལ་རྣམ་པར་གནོན་པ་ལ་བསྙེངས་པ་བྲལ་བའི་དམག་དཔོན་རིན་པོ་ཆེ་ལྟ་བུའོ། ། འགའ་ཞིག་དག་ནས་སྐལ་ལྡན་ཤིང་རྟའི་རོ་བདའི་ཡན་ལག་གི་སྤུན་ཟླར་འོས་པའི་དག་བྱེད་གཙང་མའི་འབབ་རྒྱུན་ཆེན་པོས། རིན་ཆེན་གསེར་གྱི་ཕྱེ་མ་འགྲེམས་པར་བྱེད་པའི་འབྲི་ཆུ་དལ་གྱིས་འབབ་པས་ཉེ་བར་མཚོན་པའི་དག་བྱེད་གནམ་སྔོན་ཞུན་མའི་ཆུ་རྒྱུན་གྱི་ཚོགས་རྣམས་དབའ་རླབས་ལང་ལིང་གཡོ་བའི་སྒྲ་དང་ཆབས་ཅིག་རྒྱུན་ཕྱོགས་སུ་བགྲོད་པ་རྣམས་ནི། ཅང་ཤེས་མྱུར་འགྲོའི་དབང་པོ་རྟ་མཆོག་བརྒྱད་ཁྲིའི་འཁོར་དང་བཅས་ཏེ། གསེར་ལྡན་དགའ་མའི་ཕང་པར་གོམ་སྟབས་མཁས་པའི་ཚུལ་གྱིས་གྱ་གྱུར་བགྲོད་པ་སྙམ་བགྱིད་པའོ། ། དབང་སྔོན་ཞུན་མ་ལས་བགྱིས་པའི་གནམ་སྔོན་གྱི་འཁོར་ལོ་རྩིབས་མ་སྟོང་ཕྲག་གི་ཡན་ལག་དང་ཉིང་ལག་ཕྱོགས་དང་ཕྱོགས་བྲལ་དུ་བརྐྱངས་པར། ཉིན་མཚན་མུན་པ་སྟུག་པོའི་གོ་སྐབས་དབྲོག་པའི་འོད་འབར་ནོར་བུ་བྱེ་བའི་ཕྲ་ཚོམ་མཛེས་པས་བླ་ན་འཕགས་ཤིང༌། ནོར་འཛིན་གྱི་དཀྱིལ་འཁོར་མུ་མེད་བདག་གིར་བགྱིད་པའི་རྣམ་པ་ཅན་དག་གོ ། གཞན་ཡང་བཀྲ་ཤིས་པའི་དགེ་མཚན་དང་ལྡན་པའི་གསེར་མིག་ཆུ་ལ་རྐྱལ་བ་དང༌། ལྷབ་ལྷུབ་བརྩེགས་པའི་སྣ་ཚོགས་དར་གྱི་རྒྱལ་མཚན་ནམ་མཁའ་ལ་འཕྱར་བ་དང༌།
ཡིད་འོང་དཔལ་གྱི་བེའུ་འཁྱིལ་བ་ཐང་མར་བརྡལ་བའི་དཔེ་ཟླར་སྙེགས་པའི་དགེ་མཚན་བཟང་པོའི་གཟུགས་ཀྱིས་ཀུན་ནས་མཛེས་པ། དེ་དག་ཀྱང་ནམ་ཟླ་དུས་ཚོད་བཞིའི་མཐོ་རིས་ཀྱི་བུ་མོ་དག་གི་འཕྲུལ་གྱིས་སོ་སོར་བསྐྲུན་པའི་བགོ་བ་ཐ་དད་དག་རེ་མོས་སུ་བགོས་པས། བག་ཡངས་སྤྱོད་པ་རྣམས་ཀྱི་བློ་སྣ་དགེ་བའི་ཕྱོགས་སུ་བསྐུལ་བའི་རྣམ་པ་ཅན་གྱིས་ཀུན་ནས་མཛེས་པའི་ཡུལ་ལྗོངས་དམ་པ། དགེ་བཅུར་སྤྱོད་པའི་བདག་པོའི་འབྲས་བུ་མཐའ་དག་ཅིག་ཅར་དུ་སྨིན་པས་ས་གཞི་ཕལ་ཆེ་བ་དག་ངོས་མི་སྙོམས་པ་མེད་པར་བརྡལ་བ་ལ་ཡུལ་གྱི་དགེ་བཅུ་མ་ཚང་བ་མེད་པའི་གནས། སྐྱེ་འགྲོ་རིས་སུ་མ་ཆད་པའི་ཉེར་འཚོར་གྱུར་པའི་རིན་པོ་ཆེ་དང༌། རྩི་སྨན་དང༌། སྡོང་བུ་དང༌། ལོ་འདབ་དང༌། མེ་ཏོག་དང༌། འབྲས་བུ་དང༌།
འབྲུ་བཅུད་སྣ་ཚོགས་འདོད་དགུའི་དཔལ་གྱི་དགའ་སྟོན་གྱ་ནོམ་པ་འབྱུང་བའི་གནས་སུ་གྱུར་པ་གང་ཡིན་པའོ། ། གཉིས་པ་ནི། དེ་ལྟ་བུའི་ནོར་ལྡན་བརྟན་མའི་དཀྱིལ་འཁོར་དེ་དག་བདག་གིར་བཟུང་བའི་ས་སྐྱོང་ཇི་ལྟར་བྱུང་བ་ཡིན་སྙམ་ན། སྤྱིར་ཁམས་གསུམ་ཆོས་ཀྱི་རྒྱལ་པོ་ས་སྐྱ་པཎྜི་ཏ་ཆེན་པོ་ཞེས་ཕྱི་ནང་གི་གཞུང་ལུགས་རྒྱ་མཚོའི་མཐར་སོན་ཏེ། ཡང་དག་པའི་ལུང་དང་དངོས་པོ་སྟོབས་ཤུགས་ཀྱི་རིགས་པས་ཤེས་བྱ་ཐམས་ཅད་ལ་མི་འཇིགས་གདོང་ལྔའི་རྒྱུད་ཀྱི་ང་རོ་བསྒྲགས་པས། ཕྱི་རོལ་གྱི་གཞུང་ལུགས་སྨྲ་བའི་ཁྱུ་མཆོག་འཕྲོག་བྱེད་དགའ་བོ་ལ་སོགས་པ་རྟོག་གེར་སྨྲ་བའི་དབང་ཕྱུག་གི་སྡེར་ཆགས་རྣམས་ཀྱང་མི་སྨྲ་བའི་བརྟུལ་ཞུགས་ལ་བརྟན་པར་བཀོད་དེ། ཐུབ་དབང་བསྟན་པའི་སྒོར་བཅུག་པ་སོགས་མཁས་པ་དང་གྲུབ་པའི་ཡི་གེའི་རྔ་བོ་ཆེ་ཕྱོགས་ཀྱི་དཀྱིལ་འཁོར་ཀུན་དུ་ཁེངས་པར་ལྡིར་བར་བརྟེན། གནམ་གྱི་ཤེ་མོང་སྤུངས་པའི་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་གོ་དན་གྱིས་སྤྱན་འདྲེན་གྱི་ཕོ་ཉས་སླེབས་པར། སྔོན་དུས་རྡོ་རྗེ་འཛིན་པའི་གཙུག་རྒྱན་རྗེ་བཙུན་རིན་པོ་ཆེ་དང་འཕགས་ཡུལ་མཁས་པའི་རྒྱན་གྱུར་ཁ་ཆེའི་པཎྜི་ཏ་ཤཱཀྱ་ཤྲཱིས་ལུང་བསྟན་གྱི་འཕྲིན་ཡིག་དམ་པ་ཐུགས་ཀའི་དཔལ་གྱི་བེའུར་བཀྲ་བ་རྗེས་སུ་དགོངས་ནས། དགུང་ལོ་དྲུག་ཅུ་རྩ་གསུམ་པ་ཤིང་འབྲུག་ལ་གདན་ས་ཆེན་པོ་ནས་བཏེག་སྟེ་རིམ་གྱིས་ལིང་ཆུ་རྩེའི་རྒྱལ་ཁབ་ཏུ་ཕེབས་ཤིང༌།
རྒྱལ་པོས་བླའི་མཆོད་གནས་ཀྱི་ཕུད་དུ་བཀུར། ཉི་མ་ནུབ་ཕྱོགས་པ་རྣམས་ཆོས་རྗེ་པར་ཤེས་སུ་བཅུག དེའི་དུས་ན་བེ་རིའི་དཔོན་ཕྱག་གཡོག་ཏུ་ཁྲིད་པ་གོང་མ་ལ་ངོ་བལྟར་བཅུག་པ་ལེགས་པས། སྟོད་མངའ་རིས་སྐོར་གསུམ་དང་དབུས་གཙང་པ་བཅས་པས་ངོ་བལྟས། ཧོར་དམག་བོད་ལ་མི་འགྲོ་བ་སོགས་བོད་ཁམས་བདེ་སྐྱིད་འབྱུང་བའི་སྒོ་དང་པོ་བྱེ། གང་གི་ཚེ་གསེར་ཡིག་པ་བཏང་ནས་སྡེ་རྩིས་བཏབ་སྟེ་བོད་ཀྱི་མི་དཔོན་ཆོས་མིན་སྤྱོད་པ་མ་གཏོགས་པ་རྣམས་སྔར་ཡོད་ས་ཇུས་ཀྱི་བདག་པོར་བཀོད། ངོ་བལྟ་ལེགས་པར་བྱས་པ་དང་མ་བྱས་པ་འཛོལ་མེད་ཀྱི་ཡི་གེར་བཏབ་ནས། སླར་ཆོས་རྗེ་ས་སྐྱ་པར་ཕུལ་བ་སོགས་བོད་ཁམས་བདེ་སྐྱིད་ཀྱི་ཉི་མ་སྔོན་མ་ཤར་བར་མཛད་དོ། ། དེ་དུས་ཙམ་ན་དཔོན་ཆེན་ཁྲོ་བོ་རྒྱལ་མཚན་ཞེས་བྱ་བས་སྒ་ཞེའུ་མདོ་དང་སེབ་ལ་སོགས་པར་བཞུགས་ནས། སྒྱོགས་དམ་ཤ་རི་གངས་དཀར་ནས་ཧོར་སྟོང་ཚར་སྒང་ཡན་དང༌།
དབས་ཀྱི་རྡོ་ཟམ་ནས་ཨ་ཆེན་ལྗོངས་ཚུན་གྱིས་ཡུལ་ཕལ་ཆེ་བ་ལ་དབང་བསྒྱུར་བར་གྲགས། ། དེའི་སྤུན་ཟླ་བར་པ་དུ་ཚ་སངས་རྒྱས་རྒྱལ་མཚན་ཞེས་པ་མགོ་ཟིར་བཞུགས། གཅུང་བདག་པོ་དཔལ་ལྡན་རྒྱལ་མཚན་ཞེས་པ་སྨད་རོང་པ་ཚའི་སྡེ་མགོར་བསྡད། དེའི་མི་བརྒྱུད་ཕྱིས་སུའང་རོང་པ་དཔོན་ཆུང་སྡེ་དུད་ཉུང་ཤས་ལ་དབང་བ་ཞིག་ཡོད་ཅེས་གླེང་བར་ཐོས་སོ། ། སངས་རྒྱས་རྒྱལ་མཚན་གྱི་རིགས་སྲས་སེང་གེ་རྒྱལ་མཚན་དང༌། དེ་བཞིན་དུ་འོད་ཟེར་རྒྱལ་མཚན། བསོད་ནམས་རྒྱལ་མཚན། གྲགས་པ་རྒྱལ་མཚན། མགོན་པོ་རྒྱལ་མཚན་ཞེས་བྱ་བ་རྣམས་སྔ་མ་སྔ་མའི་རིགས་སྲས་ཕྱི་མ་ཕྱི་མ་ཡིན་ནོ། ། གང་གི་ཚེ་ཁམས་གསུམ་ཆོས་ཀྱི་འཁོར་ལོས་སྒྱུར་བ་ཆེན་པོ་འཕགས་པ་རིན་པོ་ཆེ་ཉིད།
གནམ་བསྐོས་དབང་ཕྱོགས་གོང་མ་ཆེན་པོ་སེ་ཆེན་རྒྱལ་པོའི་བླའི་མཆོད་གནས་སུ་གྱུར། བོད་ཁམས་ཀྱི་སྐྱེ་འགྲོ་ཡོངས་ཀྱི་བདག་པོར་མངའ་གསོལ་ཏེ་དབང་ཡོན་དུ་ཆོལ་ཁ་གསུམ་སོགས་ཕུལ་ནས་བོད་ཁམས་ཡོངས་ཀྱི་བདག་པོར་མངའ་གསོལ། སླར་གདན་ས་ཆེན་པོར་གདན་བཏེག་སྟེ་ལྡན་ཡུལ་ནས་ཕེབས་ལམ་མཛད་པ་ན་གླིང་དབོན་མགོན་པོ་རྒྱལ་མཚན་གྱིས། ས་སྐྱ་པའི་ཞབས་འདེགས་ལེགས་པར་གྲུབ་པའི་ཞམ་རིང་པར་གྱུར་པའི་དབང་གིས། སྔར་ཡོད་པའི་མགོ་ཟིའི་ཇུས་རྣམས་རང་དབང་དུ་སྩལ། དེ་དུས་ཤིག་ན་འཕགས་པ་རིན་པོ་ཆེས་སྒ་ཨཱ་ནན་པ་ལ་ཨ་གྲོ་རོང་ནས་དགེ་རྒྱས་རྫ་དཀར་ནག་བར་དང༌། ལྷོའི་ལྕགས་རྡོ་སྔོན་མོ་ནས་བྱང་ཨ་ཆེན་ལྗོངས་ཚུན་གྱི་ས་ཇུས་རྣམས་སྩལ། སྐུ་རྟེན་རིན་པོ་ཆེ་ཟི་ཁྱིམ་ལས་གྲུབ་པའི་ཐུབ་པ་ཆེན་པོ་བྱིན་རླབས་ཀྱི་གཟི་འོད་འབར་བ་དང༌། གསུང་རྟེན་རིན་པོ་ཆེ་ཀཉྩ་ནས་བྲིས་པའི་བཀའ་འགྱུར་རིན་པོ་ཆེ། ཐུགས་རྟེན་རྒྱ་ནག་འཕྲུལ་བཟོས་བསྐྲུན་པའི་རྡོ་རྗེ་དྲིལ་བུ་དང་གནམ་ལྕགས་ཀྱི་རྡོ་རྗེ་རྩེ་དགུ་སོགས་རྟེན་ཁྱད་འཕགས་ཀྱི་རིགས་མང་དུ་སྩལ་ཏོ། །
གཞན་ཡང་ཨཱ་ནན་པ་ལ་གླིང་གི་དྲེའུ་ཁྲལ། དགེ་རྒྱས་ཀྱི་མཛོ་ཁྲལ། སྒ་པའི་གསེར་ཁྲལ། བྱང་པའི་དཀར་ཁྲལ། ལྡན་མའི་ནས་ཁྲལ་རྣམས་ཀྱི་བསྡུ་སྒོ་བཅས་ཡོད་པ་བྱུང་ངོ༌། ། དེ་སྐབས་ལྡན་གྱི་གནས་ཆེན་གྱིང་རལ་ཡོད་པ་འདིར་ས་སྐྱའི་དགོན་པ་ཞིག་ཡོད་པ་ལ་འཕགས་པ་རིན་པོ་ཆེས་བཀྲ་ཤིས་ཡར་ལུང་སྒང་ཞེས་བྱ་བ་མཚན་དུ་སྩལ། དེ་དུས་ན་བཀྲ་ཤིས་གླིང་འདི་ཡང་དགོན་ཆུང་ཞིག་ཡིན་པར་གྲགས། རབ་བཀྲམ་གྱི་གནས་འདིར་རྣལ་འབྱོར་པ་ནམ་མཁའ་ལེགས་པ་ཞེས་བྱ་བ་གྲུབ་པའི་ཡོན་ཏན་མང་པོ་རྫོགས་པ་ཞིག་བཞུགས་པ་འཕགས་པ་རིན་པོ་ཆེ་མཇལ་དུ་འབྱོན་པར་ཞུགས་པའི་ལམ་ནས། འདི་ལྟར་མཇལ་རྟེན་དུ་གསེར་ཞིག་འབུལ་དུ་ཡོད་ན་ཅི་མ་རུང་སྟེ་གསེར་ནི་མ་མཆིས་སྙམ་དུ་བྱོན་པ་ན། རྒྱ་ཡུར་བཀྲ་ཤིས་མགོར་ཕེབས་པ་དང་གཞི་བདག་ཁམས་གསུམ་དབང་ཕྱུག་ཅེས་བྱ་བ་ཀླུའི་དབང་པོའི་རྣམ་པ་ཅན་དུ་སྤྲུལ་ཏེ་འོངས་ནས་གསེར་རྡོག་པོ་ཆེ་བ་ཅིག་ཕུལ་བར་ཁོང་ཐུགས་ཤིན་ཏུ་དགྱེས་ནས་ས་འདིའི་མིང་ལ་བཀྲ་ཤིས་ཐོག་ཅེས་བརྗོད་པར་བྱའོ་ཞེས་མིང་བསྒྱུར་སྩལ།
ཁ་དར་དང་གསེར་དེ་བསྣམས་ཏེ་མཇལ་རྟེན་དུ་བསྟབས། དེར་འཕགས་པ་རིན་པོ་ཆེའི་ཞལ་ནས་རྣལ་འབྱོར་པ་རྟེན་འབྲེལ་ཤིན་ཏུ་ལེགས་སོ་གསུངས་ནས། ཆོས་ཀྱི་གསུང་གླེང་མང་དུ་མཛད་པས་ཐུགས་དགྱེས་པར་གྱུར། ཐུགས་དམ་རྟེན་གྱི་གུར་མགོན་གསེར་སྐུ་རྒྱ་ནག་གི་བཟོ་རྒྱུ་ཁྱད་པར་འཕགས་པ་ཞིག་དང༌། བཀའ་ཡིག་རིན་པོ་ཆེ་བ་སོའི་ཕྱག་ཐམ་བཅས་གནང༌། ཐམ་ག་དེ་ཕྱིས་སུ་ས་སྐྱ་པ་ལ་ཕུལ་ནས་ད་ལྟ་འདམ་ཐོག་པར་ཡོད་ཅེས་གླེང༌། དེར་མཆོད་གཞིས་ཞིག་ཀྱང་སྩལ་བའི་དགོངས་པ་མཆིས་པ་ལ་རྣལ་འབྱོར་པ་སྤྲོས་བྲལ་མིན་པ་གཞན་ལ་མི་མོས་པའི་དབང་གིས་མ་ཞུས། བཞུགས་པ་ནའང་སྒ་ཨཱ་ནན་པ་དང་ཁྲི་གཡས་གཡོན་འཇོག་པ་གནང༌། ནམ་མཁའ་ལེགས་པའི་སྐུ་དབོན་ནམ་མཁའ་བཀྲ་ཤིས་དང་ནམ་མཁའ་དགེ་ལེགས་གཉིས་ནས་བཟུང་སྟེ་ད་ལྟའི་བར་དུ་ཆོས་ལུགས་ས་སྐྱ་པར་གྱུར། འབྲི་ཁུང་པས་སྟོད་ཧོར་དམག་དང་མཐུན་བསྡེབས་ཀྱིས་བྱ་བྱེད་མང་ཙམ་བསྒྲུབས་པ་རྒྱལ་པོའི་སྙན་དུ་དེངས་པས་དགོངས་པར་ཡེ་མ་བབ།
དེའི་ཤུགས་ཀྱིས་ཤོད་ཞབས་ན་ཡོད་པའི་འབྲི་ཁུང་པའི་དགོན་ཆུང་ཞིག་དང༌། རག་ཅོའི་ཀ་ཕུག་དགོན་པ་དང༌། འབྲི་ཀླུང་ཕ་རོལ་གྱི་རས་རས་དགོན་པ་རྣམས་ཆོས་ལུགས་འབྲི་ཁུང་པ་ཡིན་པའི་རྒྱུས་བཀའ་བཀྱོན་ཕབ། འབམ་ལེ་དགོན་པ་འབྲི་ཁུང་པ་ཡིན་པའང་ཆོས་ལུགས་ས་སྐྱ་པར་བསྒྱུར། དེ་རྗེས་ཤིག་ནས་ཇུས་ཐམས་ཅད་ཨ་གྲོ་ལ་བྱུང༌། འཕགས་པ་རིན་པོ་ཆེ་སླར་ཡང་ཧོར་ཡུལ་ནས་སྤྱན་འདྲེན་གྱི་ཕོ་ཉས་སླེབས། གདན་བཏེག་ནས་བྱོན་པའི་སྐབས། སྒ་ཨཱ་ནན་པས་ངེད་ལ་སྔར་གྱི་ཇུས་སྲིད་ཆེན་པོ་འདི་ཙམ་གྱི་དགོས་པ་མ་མཆིས་ཞེས་འཕགས་པ་ལ་ཡར་ཕུལ་ནས་ཁྲི་འདུའི་ཕྱོགས་ཙམ་ཞིག་མིན་པ་རང་དབང་མ་བྱས། གང་གི་ཚེ་ཨ་གྲོ་དཔོན་ལ་གཉེན་སྲས་དང༌། སེ་འབལ་དང༌།
སྦལ་ཁམ་དགེ་ཞེས་བྱ་བ་སྟེ་གསུམ་བྱུང་ངོ༌། ། ཕྱི་མས་ཨ་གྲོའི་རྫོང་ཆེན་ ་་་་་བྱ་འབོ་རྫོང༌། བཅུ་འབོ་རྫོང༌། གཉི་འབོ་རྫོང༌། རྫོང་དཀར། སྐྱེ་ཚོང་རྫོང༌། རྫོང་དམར། འདམ་རོང་རྫོང༌། གཤེ་གྲོ་རྫོང༌། ར་ཁོ་རྫོང༌།
ཨོ་དའི་རྫོང་སྟེ། བཅུར་གྲགས་པ་བསླང་བ་སོགས་དང་ཆོས་མིན་གྱི་ཁྲིམས་ལས་འགའ་ཞིག་བརྩམས་པའི་སྐྱོན་གྱིས། ཇུས་སྲིད་ཐམས་ཅད་འཕགས་པ་རིན་པོ་ཆེས་ཡར་བཞེས་སོ། ། དེ་རྗེས་ཙམ་ནས་ས་སྐྱ་པའི་གདུང་སྲས་ཞིག་ཀྱང་ཕྱོགས་འདིར་ཕེབས་པ་བཅས་གླིང་དང་མཆོད་ཡོན་དུ་འབྲེལ་པ་ཟབ་པ་བྱུང༌། མཐར་གྱིས་ལོ་གྲངས་ཁ་ཤས་བརྒལ་བའི་སྐབས་ཤིག་ནས་སྟོད་ཕྱོགས་ཐམས་ཅད་དགེ་རྒྱས་དང༌། སྨད་ཕྱོགས་བེ་རིས་བཟུང་སྟེ་ཕྱི་མའི་དཔོན་ཡང་དགེ་རྒྱས་ཡིན་ཞེས་གྲག་གོ ། བྱང་ངོས་རྫ་ཆུའི་འགྲམ་རྣམས་ཡོངས་ཤོས་བུ་ཀུན་དགའ་དཱའི་ཆིང་གིས་ཟིན། དེ་དུས་ན་གླིང་གི་དབོན་ཡང་ཡོངས་ཤོས་བུར་གྱུར། བར་སྐབས་ཤིག་གླིང་གི་ཇུས་སྲིད་ནང་ཆེན་པར་ཤོར་ཡང་ལོ་གཉིས་ཙམ་སོང་མཚམས་སུ་ཚུར་འབྱོར། འདི་སྐབས་ཤིག་ནས་སྡེ་དགོན་གོང་འོག་གཉིས་ལས་གོང་མ་འདི་དང་པོར་ས་ལུགས་ཀྱི་དགོན་པ་དགོན་དཔོན་དབེན་ཐོགས་སྟོང་དཔོན་བླ་མ་རསྨི་དྷྭ་ཛ་ཞེས་བྱ་བ་ཞིག་གིས་བྱས་ཡོད་པ་དེས་གཙང་ས་སྐྱ་སོགས་མཇལ་དུ་ཕྱིན་པའི་མར་ལམ་དབུས་སུ་རྗེ་བཙུན་བཙོང་ཁ་པ་མཇལ་དུ་སོན་པར།
རྗེའི་ཞལ་ནས་རྨིས་ལྟས་ལེགས་པ་ཞིག་བྱུང་བས་ཁྱེད་ཀྱི་དགོན་ཆུང་དེ་ཁོ་བོའི་རྗེས་འཇུག་ཅིག་བྱས་ན་དགེ་བར་ཤར་བས་དེ་བཞིན་དགོས་ཚུལ་དང༌། རྗེ་རིན་པོ་ཆེ་རང་གི་ཚེམས་རྡོག་པོ་གཅིག་གནང་བ་དད་པས་ཁས་འཆེས། མར་སླེབས་པ་དང་དགེ་ལུགས་ཀྱི་དགོན་པར་བསྒྱུར། གུར་མགོན་གྱི་སྐུ་འབག་བྱིན་རླབས་ཆེ་བས་མཚོན་རྟེན་འགའ་ཞིག་ད་ལྟའང་བཞུགས་པས། དེ་ལ་བརྟེན་པའི་གུར་མགོན་ལྷ་བརྒྱད་ཀྱི་བསྐང་བ་རྒྱུན་འདོན་དུ་ཡོད། སྡེ་དགོན་འོག་མ་འདི་སྔར་བཀར་བརྒྱུད་པ་སོགས་ཆོས་ལུགས་འདྲེས་མ་ཞིག་ཡོད་པར། དེའི་སྔ་རོལ་ཙམ་ཞིག་ནས་ཐམས་ཅད་མཐུན་པར་ཆོས་ལུགས་དགའ་ལྡན་པར་གྱུར། རྟོགས་ལྡན་ནམ་མཁའ་ལེགས་པས་བཞུགས་པའི་རབ་བཀྲམ་སྒང་འདིར། ངོར་ཆེན་རྡོ་རྗེ་འཆང་གི་དངོས་སློབ་མངའ་རིས་ཚུལ་ཁྲིམས་འོད་ཟེར་པས་ཤར་གླིང་ནུབ་གླིང་གཉིས་ཡོད་པའི་དགོན་སྡེ་ཞིག་བཏབ་མོད་ཀྱི་རིང་པོར་མ་ལོན་པར་ས་གཡོས་ཀྱིས་ཉམས་པ་གྲག་གོ ། གླིང་འོད་ཟེར་རྒྱལ་མཚན་གྱི་དབོན་པོ་རྒྱལ་ལུ་ཞེས་བྱ་བ་ཡོངས་ཤོས་སུ་ཡོད་པར་ཚུར་སླེབས།
ཟུར་འདུག་པར་བགྲོས་ནས་སིང་གི་མཁར་ནག་པོ་དགྲ་འདུལ་ཞེས་བྱ་བ་བརྩིགས་ནས་དེར་བཞུགས། རྒྱལ་ལུའི་རིགས་སྲས་སུ་ཨ་འཕྲག་དང་འབྲུག་རྒྱལ་ཞེས་པ་གཉིས་བྱུང༌། ཨ་འཕྲག་ལས་རིགས་སྲས་ལྡན་ཤོད་ཀྱི་དཔོན་ཚེ་དབང་འཕྲག་དང༌། དྲན་ཐང་དྲུང་རྒོད་མ་ཞེས་པ་ཀརྨ་པའི་ཆོས་བརྒྱུད་འཛིན་པ་ཞིག་དང༌། མགོ་ཟིའི་ཁང་དམར་གྱི་བདག་པོ་ནང་སོ་སངས་རྒྱས་ལེགས་སྤུན་གཉིས་ཏེ་བཞི་བྱུང་ངོ༌། ། གླིང་དྲུང་པ་ཏིང་འཛིན་བཟང་པོ་ཞེས་པ་དབས་པའི་ཕྲུ་མར་བཀྲོངས། དེའི་ཤ་འཁོན་གྱི་ལན་ནང་སོ་སངས་རྒྱས་ལེགས་པས་བླངས་མོད་ཀྱི་ནང་སོ་རང་ཡང་དེར་བཀུམས། འབྲུག་རྒྱལ་ལས་གླིང་ཆོས་འཕེན་རྒྱལ་དང་དྲུང་པ་ཀུན་དགའ་འཕགས་པ་སྟེ་རིགས་སྲས་གཉིས་འཁྲུངས། ཕྱི་མ་ནི་ངོར་ཆེན་ཐམས་ཅད་མཁྱེན་པ་ཆེན་པོ་དཀོན་མཆོག་ལྷུན་གྲུབ་པ་ལས་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ནས་ཐུགས་སྲས་ཀྱི་ཐུ་བོར་གྱུར། མཁན་པོ་ཆེན་པོ་དེ་ཉིད་ཀྱི་བཀས་ལུང་བསྟན་རྗེས་སུ་གནང་བ་ལྟར་ཆོས་སྡེ་དགོན་པ་ཉེ་བར་བསྐྲུན་པའི་སྟ་གོན་བསྒྲིགས།
དེའང་དགོན་པ་སའི་ཆ་གང་དུ་གདབ་པ་ལེགས་འགྱུར་བརྟག་པ། སིང་གི་བྱ་བྲང་མགོ་དང་ཁས་ཐང་མགོ་གཉིས་སུ་ལེགས་ལམ་མ་ཤར་བར། སླར་ངོར་ཆེན་ཐམས་ཅད་གཟིགས་པའི་ཞལ་སྔར་གནས་གཞི་གང་དུ་བྱས་པ་ལེགས་འགྱུར་གསོལ་བ་ན། ས་ཕྱོགས་གང་ཞིག་ཤ་བའི་བུ་མོས་ཤེའུ་སྦས་པ་ལྟར་འབྱུང་བ་ཞིག་ཏུ་དགོན་པ་བརྒྱབ་ན་ལེགས་པའི་བཀའ་ལུང་སྩལ། དེ་ལྟ་བུ་འབྱུང་བའི་ས་གཞི་དེ་བཙལ་བས་ད་ལྟའི་ས་གཞི་འདི་ཉིད་དུ་ཡིན་པ་གདོན་མི་ཟ་བར་ཐག་ཆོད། དེ་ནས་རབ་བྱུང་བརྒྱད་པའི་འགལ་བྱེད་ཅེས་པ་ལྕགས་ཕག་ལོར་གནས་ཞིང་སྒོར་མོའི་སྟེང་དུ་ཆོས་སྡེའི་གཙུག་ལག་ཁང་གི་རྨང་བཏིང༌། དེ་ནས་བརྩམས་ཏེ་ཚོ་པ་བཅུ་བཞིས་གྱང་བསླང་བ་ནས་བཟུང་སྟེ་ཆོས་སྡེའི་གནས་དམར་ཞེས་སུ་གྲགས་པ་གྲྭ་ཁང་དྲུག་ཅུ་དང་བཅས་པ་ལ་ཟུར་རྫོང་བཅུ་གཅིག་གིས་བསྐོར་བའི་རྣམ་པ་ཅན་དུ་སློང་ངོ༌། ། སྤྱི་དོན་ཨ་ཐང་པདྨ་རྒྱལ་མཚན་གྱིས་ཞིང་སྒོར་སྒོར་ལྡན་ཞེས་པ་གཉིས་ནས་ཁལ་ཉི་ཤུའི་ས་དགོན་གཞིར་བཅད་པ་དང་བཙུགས་ཤིང་སུམ་ཅུའི་ཁང་ཤིང་བཅས་ཕུལ་བར་གྲྭ་ཁང་བཅུ་གསུམ་གསར་དུ་བསྐྲུན། དེ་སྐབས་ཆོས་སྡེ་དྲུང་ཆེན་དང་རབ་བཀྲམ་དྲུང་ཆུང་ནམ་མཁའ་རིན་ཆེན་ཏེ་དྲུང་པ་རྣམ་གཉིས་ཞེས་མངའ་ཐང་དང་ཕྲིན་ལས་ཤིན་ཏུ་རྒྱས་པར་བྱུང༌། རི་རྩིབས་ཀརྨའི་དགོན་གྱི་བླ་མ་བློ་གྲོས་བཟང་པོ་དང་ལེགས་བཤད་ཨ་འཕན་རྒྱལ་སོགས་ ་་་་་ཕ་བཞི་ཀུན་དགའ་རིན་ཆེན།
མཁར་ནང་ལྷུན་གྲུབ་རྒྱལ་མཚན། བྱང་སྒོ་བརྩོན་འགྲུས། བཞི་རུ་ལྷ་ལུ་ཐར། ས་ཕུག་ཆོས་འབྱོར། བྱ་རའི་ལྷ་རྗེ་སྐྱ་སྒང༌། སྤྱི་དོན་ཨ་སྔགས། ལྡན་མའི་ལྷ་རྗེ་ཕུན་ཚོགས་དཔལ་ལྡན། དུད་ཆེན་དགུ་པོ་རེ་རེས་ཐུབ་པ་གནས་བརྟན་བཅུ་དྲུག་དང་གྲུབ་བརྙེས་བརྒྱད་ཅུ་རྩ་བཞིའི་སྐུ་ཐང་ཚར་རེ་བཞེངས་ཟིན་པ་དང་གནས་པོའི་མིང་འདོགས་བགྱིས་ནས་དགོན་པའི་སྤྱི་པ་ལས་སྣ་གཏད། འདུས་སྡེའི་དབུ་མཛད་རོང་པ་བསྟན་པ་དར་རྒྱས་སོགས་ལས་ཚན་གྱི་བསྐོ་གཞག་སྩལ། གང་གི་ཚེ་བསྟན་སྲིད་གཙུག་ལག་གི་རྣམ་གཞག་དར་རྒྱས་ཤིན་ཏུ་ཆེ་བར་གྱུར་ཏོ། །
ཆོས་འཕེན་རྒྱལ་གྱི་སྲས་ཆོས་སྡེ་དྲུང་པ་བསྟན་འཛིན་ལྷུན་གྲུབ། ཆོས་སྐྱོང་གཡུལ་རྒྱལ། ཆོས་ཕྱུག་ཅེས་བྱ་བ་སྟེ་གསུམ་མོ། ། ནམ་ཞིག་ན་ཚེ་དབང་འཕྲག དྲུང་རྒོད་པ། དྲུང་པ་ཀུན་དགའ་འཕགས་པ། ཆོས་འཕེན་རྒྱལ་བཞི་པོ་གཉེན་མཚམས་ནང་བློ་མ་མཐུན་པའི་སྟབས་ཀྱིས་གཡུལ་ཤོམ་པར། གླིང་འོད་ཟེར་རྒྱལ་མཚན་ལ་སོགས་པ་མིང་མཐར་རྒྱལ་མཚན་ཐོགས་པ་བདུན་གྱིས་བར་འདུམས་ལེགས་པར་མཛད། དེ་སྐབས་ཤིག་ནས་དཔལ་ས་སྐྱའི་ལྷ་ཁང་བླ་བྲང་པ་འཆི་མེད་འོད་གསལ་རིགས་ཀྱི་གདུང་བརྒྱུད་འཇམ་པའི་དབྱངས་རིན་ཆེན་རྒྱལ་མཚན་དཔལ་བཟང་པོ་ཞེས་བྱ་བ། འཇམ་དབྱངས་ས་སྐྱ་ལོ་ཙཱའི་ཐུགས་སྲས་དམ་པར་གྱུར་པ་དེ་ཉིད་ལྗོངས་འདིའི་སེམས་ཅན་རྣམས་ཀྱི་ལེགས་བྱས་དམན་པ་མིན་པའི་མགྲོན་སྐལ་དུ་ལེགས་པར་ཕེབས།
འདམ་ཐོག་དང་ལྡན་ཡུལ་ཕྱོགས་ཀྱི་བསྟན་སྲིད་ཟུང་འབྲེལ་གྱི་ཇུས་ཀ་ཐམས་ཅད་བཟུང༌། ཞི་བ་སྟེ་ས་མོ་བྱ་ལོར་འབྲི་ཀླུང་དལ་གྱིས་འབབ་མའི་ཕ་རོལ་འདིར་ཡུལ་གྱི་དགེ་བཅུ་ཕུན་སུམ་ཚོགས་པར་གཟིགས་ནས་ས་དཀར་བསམ་འགྲུབ་གླིང་ཞེས་བྱ་བའི་ཆོས་སྡེ་བཏབ་སྟེ་མཁར་དཀར་པོ་དང་དམར་པོར་གྲགས་པ་ཟུང་བསླངས་སོ། ། དམར་པོའི་གཙུག་ལག་ཁང་གི་ལྡེབས་རིས་ཀྱི་ལྷ་ཐམས་ཅད་ལེགས་བཤད་སངས་རྒྱས་ལྷ་དབང་པ་ཁུ་དབོན་ཁོ་ནས་ཕྱག་བྲིས་བསྟར་བ་ད་ལྟའང་ཀུན་ལས་ཁྱད་པར་འཕགས་པར་བཞུགས་པ་འདི་ཡིན། མཁར་དཀར་པོའི་གསེར་གདུང་ཁང་དུའང་ཞིང་ཁམས་བཞིའི་བཀོད་པ་ཕྱག་བྲིས་སུ་བསྟར་བ་འཁྲུལ་མེད་ཁོ་བོ་ཅག་ཡན་གྱིས་མཇལ་དུ་མཆིས་སོ། ། སླར་ཡང་བདག་ཆེན་རིན་ཆེན་རྒྱལ་མཚན་པ་དེ་ཉིད་ཀྱིས། སྲིན་བུ་ཞེས་པ་ཤིང་ཡོས་ཀྱི་གནམ་ལོ་ཤར་བ་ན། འབྲི་ཀླུང་ཆེན་པོའི་ཚུ་རོལ་དུ་རག་ཅོ་རྣམ་རྒྱལ་དགོན་ཞེས་བྱ་བའི་ཆོས་སྡེ་འདི་ཉིད་བཏབ་སྟེ་བླ་བྲང་མཁར་དཀར་པོ་གྲྭ་ཁང་དང་བཅས་པ་བསྐྲུན། རག་ཅོ་ཆོས་སྐྱོང་འབུམ་ཞེས་བྱ་བས་དད་གུས་ཆེན་པོས་ནས་ཁལ་བཞི་བཅུ་ལྷག་ཙམ་འགྲོ་བའི་ས་ཞིང་ཕུལ་བ་ད་ལྟ་ས་སྐྱའི་འབུལ་སྡུད་པ་ལ་ཡོད། ཆོས་སྐྱོང་གཡུལ་རྒྱལ་དང་རབ་བཀྲམ་དྲུང་པ་ནམ་མཁའ་བསོད་ནམས་ ཨ་ཐང་སྐྱར། ངག་ཆུ་ཆོས་སྐྱོང་བཀྲ་ཤིས།
མགོན་པ་ཀུན་དར། བཞི་རུ་ཀུན་དར།་་་་་ སོགས་ཀྱིས་གང་ཅིའི་ཞབས་འབྲིང་ལེགས་པར་བསྒྲུབས། རག་ཅོ་དང༌། སྐྱུར་སོགས་ ་་་་་ར་མདའི་ཚེ་བརྟན། འོད་གསལ་པདྨ་རྒྱལ་མཚན། གནས་པོའི་སར་བཞག རྣམ་དཀར་ཕྲིན་ལས་ཀྱི་འཁོར་ལོས་ཕྱོགས་བྲལ་དུ་བགྲོད་པར་གྱུར། ནམ་ཞིག་རག་ཅོ་རྣམ་རྒྱལ་དགོན་གྱི་ལོགས་བྲིས་མ་གྲུབ་པའི་མཚམས་ནས་འཇམ་པའི་དབྱངས་རིན་ཆེན་རྒྱལ་མཚན་པ་འདམ་ཐོག་དགོན་དུ་བཞུགས་པའི་སྐབས་དེར། བསྟན་པའི་གེགས་རྐྱེན་སྟོབས་སུ་བདོ་བས་སྐུ་ཁམས་མ་སྙོམས་པར་དགའ་ལྡན་མི་ཕམ་མགོན་པོའི་ཞབས་དྲུང་དུ་གཤེགས་པའི་ཚུལ་བསྟན་ཏོ། །
དེ་རྗེས་ཤིག་ནས་ཆབ་མདོ་ཆོས་རྗེ་ཀུན་དགའ་དཔལ་ལྡན་ཞེས་བྱ་བ་ཞིག་གིས། ཆོས་འཁོར་དགོན་དུ་བྱོན་ནས་དགོན་པ་ཉམས་གསོ་ཅུང་ཟད་བྱས་ཤིང་ལོ་ཤས་སུ་ཟིན། དེ་མཚམས་སྐུ་དྲུང་བསོད་ནམས་རྒྱལ་མཚན་པས་བྱོན་ཏེ་ཇུས་སྲིད་ཐམས་ཅད་ཚུར་བླངས་ནས་བཟུང་ངོ༌། ། དེ་རྗེས་ཆོས་འཁོར་བས་ཟིན་པ་ལྷོ་ཕྱོགས་ནས་གསེར་མདོག་ཅན་པས་འོངས་ཏེ་ཕྲོགས། ཆོས་འཁོར་ཁང་སྟེང་དུ་རུ་མཚོན་བཙུགས། དེ་རྗེས་འཇམ་དབྱངས་རིན་ཆེན་རྒྱལ་མཚན་པའི་གཅུང་ཀུན་དགའ་རྒྱལ་མཚན་པའི་སྲས། བདག་ཆེན་འཇམ་དབྱངས་ཀུན་དགའ་བློ་གྲོས་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་གྲགས་པ་གཞོན་ནུ་ནས་རབ་ཏུ་བྱུང་ཞིང་གསར་རྙིང་ཡི་དམ་གྱི་ལྷ་མང་པོའི་ཞལ་མཐོང་བ་དེ་ཉིད་ལྡན་ས་དཀར་ལ་བྱོན་ནས་དེར་བཞུགས། ཉིན་ཡུག་མིན་པའི་བསྟན་ཇུས་ཐམས་ཅད་བཟུང་ཞིང་བསྐྱངས། ཉིན་ཕྱོགས་ནས་ལེགས་བཤད་པའི་ལྷ་བཟོ་སངས་རྒྱས་ལྷ་དབང་པ་སོགས་ ་་་་་ས་ཕུག་པ། ཕ་བཞི་བུ།
སྤྱི་དོན་ཀུན་དགའ་ལེགས་པ་རྣམས། ཚུར་བླངས་ཏེ་ཞིང་ཁང་སྩལ་ནས་ལས་ཚན་པ་དང༌། སྐྱུར་གསོལ་དཔོན་གྱི་སར་བཀོད་པ་སོགས་ལས་བྱེད་ཀྱི་རྣམ་གཞག་རྒྱས་ཤིང་སྟོབས་དང་ཕྲིན་ལས་དར་རྒྱས་སུ་གྱུར་ཏོ། ། དེ་ལྟར་བདག་ཆེན་རིན་པོ་ཆེ་ཉིད་ཁམས་ཕྱོགས་ཀྱི་བསྟན་པའི་སྣང་བྱེད་ཆེན་པོར་གྱུར་ཀྱང་སྐུ་ན་སྨིན་ཆེ་བར་བཅས། ས་སྐྱར་སྔགས་འཆང་ཆེན་པོའི་ཞབས་དྲུང་དུ་ལྗོངས་འདིར་སྤྱི་སྒོས་ཀྱི་བསྟན་པ་དང་སེམས་ཅན་ལ་སྨན་པའི་ཕྱིར་དུ་གདུང་སྲས་ཞིག་ཅིས་ཀྱང་འབྱོན་དགོས་ཚུལ་གསོལ་བར་དེ་ལྟར་ལེགས་ཚུལ་དང༌། འོན་ཡང་བདག་ཆེན་ཉིད་གདན་ས་འདིར་མི་རིང་བར་སྤྱོན་ཅིག་དང་དེ་དུས་ཞིབ་གསལ་འོང་ཚུལ་གྱི་བཀའ་ལན་ཕེབས། ཇི་ལྟར་གསུངས་དོན་ལྟར་འདི་ནས་གདན་སར་བཏེག་པའི་ལམ་བར་དུ་འགྱངས་ཆེས་བས་སྔགས་འཆང་ཆེན་པོ་ཞིང་ཁམས་གཞན་དུ་གཤེགས་ནས་ཞལ་མཇལ་མ་ཐུབ། འོན་ཀྱང་འཇམ་དབྱངས་བསོད་ནམས་དབང་པོ་སྐུ་མཆེད་དང་མཇལ། དེར་སྔར་གྱི་ཞུ་འཕྲོས་རྣམས་ཕུལ་བར། དུས་མཆོད་བླ་བྲང་གི་གདུང་བརྒྱུད་འཇམ་དབྱངས་ཀུན་དགའ་བསོད་ནམས་མཐུ་སྟོབས་དབང་ཕྱུག་པ་སྐུ་འཁོར་དུ་བཅས་པ་བརྫང་པ་དང་ལྷན་ཅིག་ཏུ་བྱོན་ཏེ།
ས་དཀར་དང་འདམ་ཐོག་གི་བཞུགས་གནས་སུ་གདན་ཕབ་སྟེ། མདོ་ཁམས་ཕྱོགས་སུ་འགྲོ་དོན་ཤིན་ཏུ་རྒྱས་པར་བྱུང༌། གླང་ལོར་འཇམ་དབྱངས་མཐུ་སྟོབས་དབང་ཕྱུག་པས་ས་སྐྱར་ཕེབས། དེར་ཡུན་རིང་མ་བཞུགས་པར། སླར་སྟག་ལོར་ཁམས་ཕྱོགས་སུ་ཕེབས་པའི་ལམ་དུ་འགྲོ་དོན་ལ་གཡེངས་པས་འགོར་ཆེ་བ་བྱུང༌། ཁམས་ཀྱི་སའི་ཆ་ཟིན་པར་ཕེབས་ཙམ་ན། བདག་ཆེན་ཀུན་དགའ་བློ་གྲོས་ལེགས་པའི་འབྱུང་གནས་པ་ཆོས་སྡེ་དྲུང་པ། ཀུན་དགའ་འཕགས་པ་སྙུང་ཚབས་ཀྱིས་སྐུ་ལུས་ཤིན་ཏུ་ལྗི་བར་བྱུང་བ་དེར་སྤྱན་འདྲེན་བྱས་པར་བྱོན་པས་དབང་བཀའ་སོགས་ཀྱིས་བཞེད་པ་བསྐང༌། མི་རིང་བར་དྲུང་པ་ཆེན་པོའི་གཟུགས་སྐུ་ཆོས་དབྱིངས་ཟབ་མོའི་ཀློང་དུ་མཉམ་པར་གཞག བདག་རྐྱེན་རིན་པོ་ཆེ་ས་དཀར་གྱི་གདན་སར་ཕེབས་འཕྲལ་ནས་སྐུ་ཁམས་མི་བདེ་བའི་བྲོ་འཚལ།
དེ་ལྟའི་གནས་ཚུལ་མཐུ་སྟོབས་པའི་སྙན་དབང་དུ་སོན་འཕྲལ་ནས་རིངས་པར་བྱོན་པས་བདག་ཆེན་པའི་ཞལ་མཇལ། མཐུ་སྟོབས་པར་བསྟན་པ་ལ་འཛིན་སྐྱོང་དགོས་ཚུལ་གྱི་དུས་ཐ་མའི་བསླབ་བྱ་སྩལ་ནས། བདག་ཆེན་ཉིད་དགུང་ལོ་དོན་བདུན་པ་མེ་འབྲུག་ལོ་ཧོར་ཟླ་བདུན་པའི་ཉེར་ལྔ་ལ་གཟུགས་སྐུའི་བཀོད་པ་ཟུང་འཇུག་བདེ་ཆེན་ཆོས་སྐུའི་དབྱིངས་སུ་བརྟུལ་པའི་ཚུལ་བསྟན་ནོ། ། དེ་ནས་སྒར་ཆེན་མཐུ་སྟོབས་པས་པུར་སྦྱངས་དང་གསེར་གདུང་རིང་བསྲེལ་གྱི་སྙིང་པོ་ཅན་དུ་བཞེངས་ཤིང་ལོ་ཤས་སུ་བཞུགས། སླར་སོག་ཡུལ་དང་དར་རྩེ་མདོ་དང་ཆེན་ཆུན་གོ་བོ་རྒྱ་སྐྱེགས་སོགས་སུ་བྱོན་ནས་སླར་ཉེ་ཕྱོགས་སུ་ཕེབས་པ་ན། འདི་ཕྱོགས་ཤིག་ནས་ཇུས་སྲིད་བེ་རིས་ཕྲོགས་པ་ལྟར་བསྒྲགས་པ། སྒར་ཆེན་པས་གསན་འཕྲལ་དཔྱད་པས་མ་ཞུགས་པར་དབུས་གཙང་ལ་ལོག་ནས་བྱོན། འཇམ་ཡས་དང་གཙང་པས་འདམ་ཐོག་བཟུང་ནས་སྐད་ངན་ཤོད་མཁན་ཡང་དེ་གཉིས་བྱས། སྒར་ཆེན་པས་ལྷ་ལྡན་སོགས་སུ་བརྒྱུད་དེ་རིམ་གྱིས་བྱོན། ས་སྐྱར་སྔགས་འཆང་ཀུན་དགའ་བསོད་ནམས་དང་ཞལ་མཇལ་ལེགས་པར་མཛད་དེ།
རིང་ཞིག་ནས་སྐུ་མྱ་ངན་ལས་འདས་སོ། ། ཡང་ལྷོའི་ཆ་ནས་དཔོན་མཚོ་སྐྱེས་རྡོ་རྗེ་བྱ་བས་བྱུང་ནས་དེས་ཀྱང་ཇུས་དབྱར་ངོ་ཞིག་ཟིན། ཡང་གླིང་དང་བེ་རིས་ཟིན་རེས་བྱུང་བའི་མཚམས་དེར། མ་ཧཱ་ཙི་ནའི་ཡུལ་ནས་ས་སྐྱའི་གྲྭ་ཚང་ཆོས་རྗེ་ཞེས་བྱ་བ་ཞིག་གིས་ཕེབས་ནས་ཇུས་ཐམས་ཅད་ས་སྐྱས་བཟུང༌། རབ་བཀྲམ་དྲུང་པ་བློ་གྲོས་རྣམ་རྒྱལ་དགོན་པ་ཁག་གཉིས་གནས་དམར་པོ་དང་བཅས་པའི་བདག་པོར་བསྐོས་ཏེ་བཀའ་ཤོག་བཅས་གནང་ནས་བཟུང་བས་ལོ་གཉིས་ཟིན། དེ་མཚམས་སུ་གླིང་ཚང་གིས་བཟུང་ལོ་བྱས། དེ་མཐར་ཇུས་ཡོངས་རྫོགས་བེ་རིས་བཟུང༌། དབུས་གཙང་གི་ཕྱོགས་ནི་གཙང་པ་རྒྱལ་པོས་ཟིན་པའི་སྐབས་སོ། ། བེ་རིའི་དཔོན་ཀླུ་བཙན་དང་ཨ་འཕེན་རྒྱལ་ཞེས་བྱ་བ་བྱུང་ནས། ལྡན་ཡུལ་ཆོས་འཁོར་སོགས་སུ་བསྟི་གནས་བགྱིས།
ཕྱི་མའི་བུ་དོན་ཡོད་རྒྱལ་ཞེས་བྱ་བས་ཆོས་འཁོར་དགོན་དུ་ལྷ་ཁང་དཀར་མོ་ཞེས་པ་བསྐྲུན། ཐོག་མར་དཔོན་དེ་ཆོས་ལ་དད་མོས་ཆེ་བ་ཞིག་སྟེ། ལྷ་ཁང་དེའི་ནང་དུ་ལྡེབ་རིས་ལ་ཡི་དམ་སངས་རྒྱས་བྱང་སེམས་ལ་སོགས་པའི་སྣང་བརྙན་རྣམས་བཞེང་པའི་ལྷ་བྲིས་པ་རྟ་མགྲིན་མགོན་པོའི་ཕྱག་བྲིས་སྩལ་བ་ཤ་སྟག་ཏུ་མཆིས་ཤིང༌། དེར་ཕ་ཨ་འཕེན་རྒྱལ་གྱི་ལུས་ཚད་དང་མཉམ་པར་བཅལ་བའི་དངུལ་དཀར་འབྱམས་བརྡུངས་ལས་གྲུབ་པའི། འཕགས་པ་རིགས་གསུམ་མགོན་པོའི་སྐུ་བརྙན་ཁྱད་འཕགས་ཀྱིས་མཚོན་པའི་རྟེན་བཞེང་བ་སོགས་ཆོས་མཐུན་གྱི་བྱ་བ་བགྱིས། བེ་རིའི་དཔོན་རྒན་དེ་སྣང་ཞིག་བོན་པོ་ཞེས་བྱ་བ་ཡིད་སྲུབས་སྙིང་ལ་ཞུགས་པའི་འཚེ་བ་བོན་དུ་སྨྲ་བ་ཞིག་གིས་བསླུས་ནས་ལོག་པའི་ལམ་དུ་ཞུགས། ལྡན་གླང་ཐང་དུ་བོན་པོའི་དགོན་པ་བཟོ་བའི་གཞི་ཡངས་པར་གྱང་བརྡུང་བ་དང་མི་དགེ་བའི་སྤྱོད་པ་མང་པོ་ལྷུར་ལེན་པར་བྱས། ཆོས་འཁོར་དཔོན་གྱི་ཐོག་མ་ནི་སྒ་སྟོད་ཕྱོགས་ནས་རང་བཞིན་གྱིས་འོངས་པ་ཀུན་དགའ་རྣམ་རྒྱལ་ཞེས་བྱ་བ་ཞིག་བྱུང་སྟེ། དེས་ཆོས་འཁོར་ལུང་པའི་ས་ཇུས་དུམ་བུ་ཞིག་གི་བདག་པོ་བྱུང་བས་ཆོས་འཁོར་དཔོན་ཞེས་གྲགས། དེ་ནས་རིམ་པར་ཆོས་འཁོར་དཔོན་རྒན་ཞེས་པ་དང༌།
འབའ་ཡུ་དང༌། ཁྲི་ཐོགས་པ་དང༌། རྟ་མགྲིན་དབང་དྲག་ཅེས་པ་རྣམས་བྱུང༌། ཕྱི་མ་དེ་དག་མཛངས་ལྡན་ཞིག་ཡོད་པར་གྲག་མོད། དེ་སྐབས་ཆོས་འཁོར་དབོན་པོ་སེར་པོ་ཞེས་བྱ་བའི་ལས་བྱེད་པ་ངན་གཡོ་ཅན་ཞིག་ཡོད་པ་དེས་བསམ་ངན་དབང་གིས་ཇ་ནང་དུ་དུག་བཏབ་ནས་ཐུགས་ནང་གཤིན་པའི་ཚུལ་གྱིས་ཇ་འདྲེན་པ་ཞིག་བཏང་བར། འདྲེན་པས་དེ་ལྟར་མ་ཤེས་པར། བི་རི་དཔོན་དང་རང་གི་དཔོན་གཉིས་ཀ་འཛོམ་ཐོག་ཏུ་སྲི་ཞུ་བྱས་པས་ལས་ངན་གྱི་ལད་མོས་རྟ་མགྲིན་དབང་དྲག་ཅན་གྱི་ཞལ་དུ་ཐིམ་པས་དེའི་རྐྱེན་གྱིས་དུས་བྱས། ལྡན་གྱི་འབམ་ལེ་དགོན་དང་གཉེན་ཆུ་ཁའི་ཉེན་སྐོར་གྱི་ཇུས་བླ་མ་སངས་རྒྱས་གཉེན་པས་བདག་ཏུ་བཟུང་ནས་ཡོད་པ་ལ། ཕྱིས་སུ་གཉེན་བདེ་ལེགས་ཕུན་ཚོགས་ཞེས་བྱ་བའི་སྐབས་སུ། དབོན་པོ་སེར་པོས་བི་ཥ་བརྒྱུད་ནས་འདྲོང་དུ་བཅུག་པས་གྲོངས་པ་དང་ས་ཇུས་ཆོས་འཁོར་དཔོན་གྱིས་བཟུང་ངོ༌། །
གཞན་ཡང་ཆོས་འཁོར་དཔོན་ལ་གཟུངས་ལུ། ངག་དབང་ལས་ཚོགས། གྲགས་པ་དབང་ཕྱུག་ཅེས་པ་རིམ་གྱིས་བྱུང་ངོ༌། ། སོག་པོ་ཧོང་ཐའི་ཇི་ལ་རྒྱ་ནག་པས་གུ་ཤི་ཧང་ཞེས་པའི་མིང་གནང༌། སོག་པོ་འཕྱིང་གུར་ཅན་དང་འབྲོག་པ་སྦྲ་ནག་ཀ་བ་བཙུགས་སོ་ཅོག་དེ་ལ་གནང་སྟེ་དཔོན་པོར་བསྐོས། སྟོད་ཆུ་དམར་ནས་དབུས་ཕྱོགས་སུ་བཏེག་པ་ན་བོད་ཀྱི་དཔོན་པོ་རྣམས་མཇལ་དུ་སོང་ཚེ། དེས་བི་རི་རྒྱལ་པོས་ཆོས་མིན་གྱི་ལས་བྱས་པར་ཤེས་ནས་བཟུང༌། བཀའ་བཀྱོན་ཕབ་སྟེ་ཇུས་ཕྲོགས། ཁོ་རང་ཆབ་མདོར་ཁྲིམས་འོག་ཏུ་ལས་ངན་གསོག་པའི་ལུས་རྟེན་གྱི་འཚོ་བའི་འདུ་བྱེད་བཏང་བར་གྲགས་སོ། ། དེ་སྐབས་ཤིག་ན་ལྡན་ཡུལ་འབྲི་ཆུ་ཕ་རོལ་ཚུ་རོལ་གྱི་ཇུས་ལས་ཆོས་འཁོར་བ།
ཀ་བཞི་བ། མཁར་དམར་བ། ཚེ་བྷྲཱུྃ་པ། རབ་བཀྲམ་དྲུང་པ། མགོ་ཟི་ཁྲ་ལེབ་དབོན་པོ་སྟེ་དྲུག་གིས་ལོ་གསུམ་ཙམ་དུ་བསྐྱངས། དེ་རྗེས་སོག་པོ་རྟ་ཁྲ་ཅན་པས་བཟུང་ཚུལ་ཙམ་དང༌། སོག་པོ་ཁོ་ཤུས་ཆི་དང་མཁའ་འགྲོ་ཅན་རྣམས་ཀྱིས་ཀྱང་གཟུང་ལོ་རེ་བྱས། དེ་ནས་བཙན་ཕྱུག་གཉིས་ཀྱིས་ཟིན། དེ་མཚམས་དབང་ཕྱུག་ཅེས་པ་མེ་གླང་ལོར་རྒྱལ་དབང་ཐམས་ཅད་མཁྱེན་པ་བསོད་ནམས་རྒྱ་མཚོ་ཨལ་ཐན་རྒྱལ་པོས་གདན་དྲངས་པར་ཆིབས་བསྒྱུར་གནང་བས་བོད་ཁམས་ཡོངས་ཀྱི་བླ་མར་མངའ་གསོལ། ཡར་ལམ་ཞྭ་ལུ་ལེགས་པ་རྒྱལ་མཚན་པའི་ཐུགས་སྲས།
ཉག་རེ་རྡོ་རྗེ་རྒྱལ་མཚན་གྱིས་བཏབ་པའི་དགོན་པ་ཆོས་འཁོར་ལ་བྱོན་ནས་ཆོས་གསུངས་པ་སོགས། བསྟན་དོན་མཛད་དེ་དབུས་སུ་བཏེག དེ་ཉིད་དང་བསྟན་འཛིན་ཆོས་ཀྱི་རྒྱལ་པོ་མཆོད་ཡོན་དུ་འབྲེལ་པའི་ལེགས་ལམ་ཡར་ངོའི་ཟླ་བ་ལྟར་རྒྱས་པར་གྱུར། གཞུང་སའི་སྐུ་ཚབ་རྣམས་ཀྱིས་འོངས་ནས་འབྲི་ཀླུང་གདགས་སྲིབས་ཀྱི་སྡེ་རྩིས་བཏབ་ནས་ཆོས་འཁོར་བ་ཤོགས་གཉིས་དང༌། ཀ་བཞི་བ་ཤོགས་གཅིག་ཏུ་བགོ་བཤར་བགྱིས། འབྲི་ཆུ་སྲིབ་མོར་ཆོས་འཁོར་བ་དང་ས་དཀར་བ་གྲུབ་མཐར་ཞེན་རྩོད་ཀྱིས་མ་འགྲིགས་པར་ཆོས་འཁོར་བས་ས་སྐྱའི་གསེར་གདུང་བཤིག་པ་དང་དམག་དཔུང་གིས་དགོན་པར་བསྐོར་བ་སོགས་མི་འཚམ་པ་བྱས། མཚོ་སྔོན་ནས་སོག་པོ་ཨོ་ཇུས་ནུ་ཡོན་གྱིས་བྱོན་ནས་ལེགས་འདུམས་བཅད་པར། ས་དཀར་བས་དཔོན་གྱི་སྐུ་རིམ་དུ་ཚེ་དཔག་མེད་ཀྱི་ཆོ་ག་ཉི་མ་བདུན་འཚོགས་པ་དང༌། སྡེ་ཤོགས་གཅིག་གི་ཁྲལ་དགོས་པ་དེའི་ཡོན་འབུལ་དུ་སྟོབ་པའི་ཡོན་མཆོད་བཟང་པོར་བསྒྲིགས་ནས་ཟུར་སློང་མི་ཆོག་པའི་བཀའ་ཐམ་བཅས་གནང༌། ནམ་ཞིག་ན་རྒྱལ་པོ་ཧོང་ཐའི་ཇི་དུས་ཆོས་སུ་ཐིམ་དུ་ཉེ་བ་ན་འབྲི་ཀླུང་གདགས་སྲིབས་ཀྱི་མངའ་རིས་རྣམས་བུ་ཆུང་ཤོས་ཨེར་ཏན་ཐའི་ཇིས་བགོ་སྐལ་དུ་ནོས།
སྐབས་ཤིག་ཏུ་འབྲི་ཀླུང་ཉིན་མོ་འདིར་སྐུ་དྲུང་རིན་པོ་ཆེ། འཇམ་དབྱངས་ཀུན་དགའ་སངས་རྒྱས་དང༌། དྲུང་པ་ཡེ་ཤེས་འབུམ་ལ་སོགས་པས་གཙོས་པའི་བླ་དགོན་རྣམས་དང༌། ཀ་བཞི་དཔོན་ཡབ་སྲས་མ་མཐུན་པའི་གླེང་ཟློས་མང་དུ་བྱུང་བར་ཤར་གླིང་གནས་པོས་བར་འདུམས་བགྱིས་ནས་སླད་ཆར་དགོན་པས་རྟ་འུར་མི་དགོས་པར་ཆེད། གྱ་རོག་ཐའི་ཇིའི་སྐུ་རིང་ལ་གདན་ས་གོང་ནས་ཤྲཱི་ས་སྐྱ་པ་ངག་དབང་བསོད་ནམས་དབང་ཕྱུག་དཔལ་བཟང་པོ་ནས་སྡེ་དགེ་ཁྲི་ཆེན་པར་མདོ་ཁམས་ཕྱོགས་ཀྱི་དགོན་སྡེ་རྣམས་ཀྱི་མགོ་འདྲེན་གཉེར་གཏམས་མ་འཕྱུགས་པའི་བཀའ་ལུང་གི་གླེགས་བུ་ཕྱག་རྒྱ་པདྨ་རཱ་གའི་འཁོར་ལོས་སྒེག་པ་སྩལ་བར་བརྟེན། ཟླ་བྲལ་སྟོབས་ཀྱི་འཁོར་ལོས་སྒྱུར་བ་སྡེ་དགེ་ས་སྐྱོང་བླ་མ་ཆེན་པོ་ཁྲི་ཆེན་སངས་རྒྱས་བསྟན་པ་ནས་དགོན་པ་གོང་འོག་གཉིས་བདག་གིར་མཛད། ས་སྐྱོང་ཆེན་པོའི་བཀའ་ལུང་གི་ཁ་ལོ་སྒྱུར་ཆེན་དགེ་སློང་ཆོས་སྐྱོང་བློ་གྲོས་ཀྱིས་ལྗོངས་འདིར་ཕེབས། རྡོ་རྗེ་འཇིགས་བྱེད་དྲུག་ཅུ་པ་དང་རྡོ་རྗེ་མི་འཁྲུགས་པ་ལྷ་དགུའི་སྒྲུབ་མཆོད་བཙུགས་པ་སོགས་ལེགས་བྱས་ཀྱི་སྒོ་འཕར་ཕྱེ། ཆོས་དང་སྲིད་པའི་གཙུག་ལག་གི་འདྲེན་བྱེད་དཀྱུས་སུ་རིང་བ་ཨ་དྲན་དགེ་སློང་ཕྲིན་ལས་ཕུན་ཚོགས་པས་དགོན་སྡེ་གཙང་དགོན་དུ་བསྒྲུབ་པ་དང༌། ངོར་ལུགས་དཀྱིལ་འཁོར་ཆེན་པོ་དབང་པོའི་གྲངས་ལྡན་གྱི་སྒྲུབ་མཆོད་དང༌།
ཆོས་སྐྱོང་ཆེ་ཆུང་གི་སྒྲུབ་རྒྱུན་འཛུགས་པ་སོགས་བསྟན་སྲིད་ཀྱི་ལེགས་སྲོལ་བསྐལ་པར་མི་ནུབ་པའི་རྒྱལ་མཚན་བསླངས། རབ་བྱུང་ཉི་མའི་ཆུ་ཡོས་ཀྱི་གནམ་ལོར་བསོད་ནམས་གནམ་གྱིས་བསྐོས་པ་ཤར་ཕྱོགས་གོང་མ་ཆེན་པོ་ཞེས་གྲགས་པ་གང་གིས་རྫུ་འཕྲུལ་ཐོག་བརྒྱ་ཕབ་པ་ལྟ་བུའི་དམག་དཔུང་བསྐྱེད་པས་མཚོ་སྔོན་ཕྱོགས་སུ་འཁོད་པའི་ས་བདག་གི་ཚོགས་ཆེན་པོ་རྣམས་རྨེག་མེད་དུ་བཅིལ་ཏེ། གོང་མའི་ཕྲིན་ལས་གསེར་གྱི་ཙཀྲས་བྷོ་ཊའི་ཡུལ་གྱི་ནོར་འཛིན་ཡངས་པའི་བཞིན་རས་ཁྱབ་པར་ཉུལ་བ་ན། དེའི་ལས་ལུང་གི་ཁ་ལོ་པ་ཁྲི་གདུགས་དཱ་ལོག་ཡེས་ཀྱིས་གཙང་དབུས་ཁམས་གསུམ་གྱི་འགྲོ་བ་ཐམས་ཅད་གནམ་བསྐོས་ཆེན་པོའི་ལྷག་བསམ་གདུང་སྐྱོབ་དཀར་པོའི་གྲིབ་མར་ངལ་གསོར་སྤྱོད་དུ་བཅུག གང་གི་ཚེ་མདོ་ཁམས་ཕྱོགས་སུ་འཁོད་དགུའི་སྐྱེ་འགྲོའི་བདེ་སྡུག་དང་ལེགས་ཉེས་དཔྱོད་པའི་འཇིག་རྟེན་མེས་པོ་ལྟ་བུ་དེ་ཁྱོད་སྡེ་དགེས་བྱེད་དགོས་ཚུལ་གྱི་བཀའ་ལུང་ས་སྐྱོང་བསྟན་པ་ཚེ་རིང་པར་སྩལ་ཏོ། ། རིང་ཞིག་ནས་སྡེ་དགེའི་མདུན་ན་འདོན་ཆེན་པོ་ཆོས་སྐྱོང་བློ་གྲོས་པའི་ཚ་བོ་ཞིག་ཆོས་འཁོར་དབོན་ཆུང་གིས་བསད་པའི་རྩོད་གཞི་བྱུང་བར། སྡེ་དགེ་བསྟན་པ་ཚེ་རིང་ནས་བར་འདུམས་བཅད་པར། ཆོས་འཁོར་བས་ས་དཀར་གྱི་ས་སྐྱའི་གསེར་གདུང་ཆེན་པོ་ལྷ་ཁང་བཅས་ཆོས་སྐྱོང་བློ་གྲོས་ལ་བྱིན་ནས་འཇགས་བདེར་བྱས་སོ། ། དེ་རྗེས་སུ་ལྷ་སྲས་བར་པ་སྡེ་དགེ་བླ་ཆེན་ཀུན་དགའ་ཕྲིན་ལས་རྒྱ་མཚོའི་སྡེ་ཉིད། གནམ་བསྐོས་ཤར་ཕྱོགས་གོང་མ་ཆེན་པོའི་བཀའ་ལུང་གིས་གསེར་ཐམ་ཆེན་པོ་གནང་སྐྱེས་གྱ་ནོམ་དང་བཅས་པས།
སྡེ་དགེ་ས་སྐྱོང་གི་གསེར་ཁྲི་ཆེན་པོ་ལ་དབང་བསྐུར་ཏེ་འགྲོ་བ་སྤྱིའི་རྗེ་བོར་གྱུར་ཏོ། ། རིང་ཞིག་ནས་རྒྱ་རོང་རྒྱལ་པོ་ཉག་རོང་པ་དག་ཤར་ཕྱོགས་གོང་མའི་མངའ་འོག་ཏུ་མ་གུས་པར་རང་དགར་བསྒྱིངས་པ་ལ་རྒྱ་དམག་ཆེན་པོ་གཤར་བའི་དུས་སུ། བོད་དབུས་གཙང་མན་ཆད་ཀྱི་མི་དཔོན་རྣམས་ལའང་དམག་གཡར་བྱུང་སྐབས། སྡེ་དགེ་ནས་དམག་དཔུང་ཆེན་པོས་གོང་མའི་ཞབས་ཕྱི་གཡོ་སྒྱུ་མེད་པར་བསྒྲུབས་པས་ཐུགས་དགྱེས་ཆེ་བ་བྱུང་ངོ༌། ། སླར་ཡང་རིང་ཞིག་ནས་སྨར་འགྲིམས་གྲོང་ནས་མི་གསར་ཞེས་པ་ཞིག་གིས་ས་སྐྱོང་བསོད་ནམས་མགོན་པོ་ལ་མགོ་གཏད་བྱས་པ། དེའི་ཉེས་ཆད་ལྟ་བུའི་སྡེ་ནང་དེ་ནས་མི་སྲུན་འགའ་ཞིག་གིས་མི་གསར་གྱི་སྤུན་ཟླ་ཞིག་བསད། ཁོ་རང་ཡང་གསོད་གྲབས་ཤོམ་པར་བྲོས་ནས་ཐར་བར་བརྟེན། ཆོས་འཁོར་དཔོན་ལ་ས་སྐྱོང་གི་དགོངས་འཕོག་བྱུང༌། དེའི་ཚེ་སྡེ་དགེ་ཁྲི་ཆེན་བླ་མས་བར་འདུམས་མཛད་དེ། སྨར་འགྲིམས་མི་སྡེ་ཁ་ཤས་ས་སྐྱོང་ལ་དབུལ་དུ་བཅུག་ནས་འཇགས་བདེར་མཛད།
འོན་ཀྱང་ལེགས་འདུམས་དེ་ལ་ཅུང་ཟད་མ་རངས་པའི་རྒྱུས། སྡེ་དགེ་དང་ཆོས་འཁོར་དཔོན་སྔར་ཞང་དབོན་ནང་གཙང་ཡིན་མོད། དེ་མཚམས་ནས་སྡེ་དགེ་ལ་དགྲ་ཟླར་བཟུང་ནས་གྱོད་བསྐུལ་གྱིས་ཡར་འགྲོ་མར་འགྲོ་མང་བཞིན་བྱས་མཐར། ས་སྐྱོང་ནས་དམག་དུམ་ཉུང་ཤས་བཀྱེ་བས་ཆོས་འཁོར་དཔོན་བློན་རྣམས་བཟུང་ནས་ཁྲིམས་ལ་སྦྱར་ཉེ་བར། ངོར་གྱི་མཁན་ཆེན་ཐམས་ཅད་གཟིགས་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ཆོས་ཀྱི་བར་འདུམས་ལ་བྱོན། ས་སྐྱོང་ཆེན་པོའང་ལྗོངས་འདིར་ཕེབས་ཐོག ལྡན་གླིང་ཆར་འཁོད་ཀྱི་བླ་དཔོན་དགོན་སྡེར་བཅས་པ་ཐམས་ཅད་ཀྱིས་སླད་ཆར་ཅི་གསུངས་བསྒྲུབ་པར་ཁས་བླངས་ཟོལ་མེད་ཀྱི་ཐལ་སྦྱར་བཏུད་པའི་ཞུ་འབུལ་བགྱིས་ཐོག་བཅད་པར། སྨར་འགྲིམས་མི་སྡེ་དང་ས་དཀར་གྱི་ས་སྐྱའི་གནས་ཞིང་ཡེ་འབྱོར་ཆེན་པོ་དང༌། སེ་བའི་བུའི་ཞིང་ཁང་སོགས་ས་སྐྱོང་གིས་ཕྱག་བཞེས་མཛད་དེ། ཕྱིན་ཆད་སྙད་སློང་མེད་པར་ལུས་སྲོག་གི་ཉེས་ཆད་ལས་བདེ་བར་བཀྲོལ་ལོ། །
སྔོན་དུས་ལྡན་མའི་ཕྱོགས་ཀྱི་དགོན་སྡེའི་མགོ་འཛིན་དང་དགོན་པ་ཟུང་གི་ལོ་དར་གྱི་འཛུགས་དགོས་དང་ཁ་མཆུ་གཏམ་ཆེད། མཁར་མདོ་ཕོ་བྲང་ནས་དགེ་བཤེས་ཕྲིན་ལས་ཕུན་ཚོགས་པ་འབྱོན་པའི་སྲོལ་མཆིས་པ་ལྟར། འདི་དག་གི་སྐབས་སུའང་དེའི་དབོན་དགེ་བཤེས་བསོད་ནམས་རྒྱལ་མཚན་པ་དང་ཀུན་དགའ་བློ་གྲོས་ཁུ་དབོན་ལྡན་ཡུལ་སྟོད་སྨད་ཀྱི་སྡེ་དགོན་རྣམས་ཀྱི་བདེ་སྡུག་བརྟག་པའི་སྒེར་དཔོན་དུ་བསྐོས་ནས་ས་དཀར་ཆོས་སྡེ་སོགས་སུ་བཞུགས་རེས་ཀྱིས། དཔལ་སྡེ་དགེ་ཆོས་རྒྱལ་ཆེན་པོའི་བསྟན་སྲིད་རྣམ་པར་དཀར་བའི་ཕྲིན་ལས་ཉིན་མོར་བྱེད་པའི་དཀྱིལ་འཁོར་གྱི་ཁ་ལོ་གང་ཞིག་ཕྱོགས་ནས་ཕྱོགས་དང་ཁོར་ཡུག་ནས་ཁོར་ཡུག་ཏུ་འདྲེན་པ་ལ་སུ་ཡང་རུང་བའི་བསྡོ་བས་རྣམ་པར་དབེན་པའི་མཁྱེན་དཔྱོད་ཀྱི་སྐྱ་རེངས་གཞོན་ནུའི་བགྲོད་པ་མི་དམན་པའི་རིང་ནས། ལྡན་ཡུལ་ཕྱོགས་ཀྱི་ཆོས་སྡེ་མཐའ་དག་དང༌། སྒོས་སུ་དགོན་པ་གོང་འོག་ས་དཀར་དུ་བཅས་པའི་དགེ་སློང་གི་དགེ་འདུན་རྣམས་ཀྱི་བསྙེན་བཀུར་འབུལ་ནོད་ཀྱི་ཆེད་དུ་རང་གི་བདོག་དགུའི་དངོས་པོ་ཅི་ཙམ་སོང་ཡང་རྗེས་སུ་ཡི་རང་གི་སྙིང་སྟོབས་ཀྱི་རྒྱ་མཚོ་ནམ་ཡང་བྲི་བ་མི་མངའ་ཞིང༌། ཁྱད་པར་མིག་དམར་ཏེ་ཤིང་ཕོ་བྱི་བའི་ལོར་ཆོས་སྡེ་འདིར། དཔལ་ས་སྐྱའི་ཟབ་མདོས་ཆེན་པོའམ་དམར་ཆེན་གཏོར་བཟློག་ཏུ་གྲགས་པ་སྔོན་མེད་གསར་དུ་བཙུགས་ཏེ། དེ་ལ་ཉེ་བར་མཁོ་བའི་ཡོ་བྱད་ཞལ་འབག་དང་འཆམས་ཆས་ལ་སོགས་པའང་ཆོས་གྲྭ་ཆེན་པོ་གཉིས་སུ་འགྲན་ཟླར་བཟོད་པ་འདི་དག་དང༌། གཙུག་ལག་ཁང་དུ་ཕྱེ་མ་ཕུར་མ་ཆེ་ལེགས་ཆ་དང་བླ་རེ་ལ་སོགས་པ་མཆོད་རྫས་རང་གིས་གསར་བསྐྲུན་གྱི་རྣམ་པ་མང་དུ་བསྟབས་པ་སོགས་དང་བཅས་ཏེ།
ད་ལྟར་བཞུགས་བཞིན་པ་འདི་ཉིད་དོ། ། སྨྲས་པ། ཉི་མའི་ ་་་་་རབ་བརྟགས་ལས་ཏིང་ངེ་འཛིན་གྱི་རབ་རྟོག གཉེན་བསྟན་རིང་འཚོའི་བྱིན་རླབས་ཀྱི། ། ལེགས་བྲིས་བཏུང་བ་འབུམ་ཕྲག་སྐྱུགས་འཐུངས་ལ། ། ཀུན་དགའ་ཁོང་ནས་འཛུམ་པའི་ནོར་ལྡན་མ། ། རང་ལུས་ཤིས་པའི་དཀྱིལ་འཁོར་སྤྲུལ་ལམ་སྙམ། ། དངོས་པོ་ངེས་བསྟན་ལས་མཆོག་གི་ངེས་བསྟན།་་་་་ འཕྲོག་བྱེད་སྒེག་མོ་འཇོས་པའི་ཟིལ་དངར་དེ། ། ཕལ་པའི་སྣོད་ལས་འཕྱན་པ་དམ་པའི་ཆོས། །
འདོད་དགུ་འབྱུང་བའི་ནོར་ལྡན་མ་མིན་པ། ། ཡུལ་འགས་ཐེག་པར་མི་ནུས་སྨྲ་བར་མཚོན། ། ཡན་ལག་གཅིག་གཟུགས་ཅན།་་་་་ དེ་ན་སྲིད་ལས་རིང་པོའི་མཁར་འཕགས་པ། ། གང་གི་ཐུགས་རྗེའི་གདུགས་དཀར་ལྡིང་ཁོངས་སུ། ། རྒྱལ་ཕྲན་བྱེ་བ་རྒྱུར་བཅས་བདེ་བ་ལ། ། དགྱེས་དགུར་རྩེན་པའི་ག་ཞ་འབྲུག་ཏུ་འབྱིན། ། བསྡུས་པར་བརྗོད་པ།་་་་་ བར་སྐབས་སྔོ་བསངས་དུས་ཀྱི་མེལ་ཚེ་མར། ། རང་ལུས་དང་འཚམ་མལ་དུ་གཉིད་ཡུར་བའི། །
རྨི་ལམ་བུས་པ་སྐྱེ་འཆིའི་དགའ་སྡུག་གིས། ། ཆེར་མྱོས་རྣམ་འགྱུར་ལྟད་མོ་བརྗོད་མི་ལོང༌། ། ཡན་ལག་གསུམ་པའི་གཟུགས་ཅན།་་་་་ དེ་ནང་རྒྱལ་བསྟན་རིན་ཆེན་འབྱུང་གནས་སུ། ། བཤད་སྒྲུབ་མགྲིན་པའི་རྫ་རྔ་འབུམ་བརྡུང་བའི། ། བསྟན་སྐྱོང་ངུར་པའི་ཕྲེང་བ་ཡོངས་སྡུད་པའི། ། ཆོས་ལྡན་མི་བདག་དེ་དག་བསྔགས་པའི་འོས། ། ཞེས་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ལས་གང་དུ་བསྐྲུན་པའི་གནས་ཀྱི་སརྒ་སྟེ་དང་པོའོ།། །། སྤྱི་དོན་གཉིས་པ་དེར་ཇི་ལྟར་བསྐྲུན་པ་ལ། རྟེན་གཙུག་ལག་ཁང་ཇི་ལྟར་བསྐྲུན་པ།
བརྟེན་པ་རྟེན་གསུམ་ཇི་ལྟར་བསྐྲུན་པའོ། ། དང་པོ་ལའང་ཉེར་བསྡོགས་བསྒྲིགས་པ་དང༌། དངོས་གཞི་བརྩམ་པ་གཉིས་ལས། དང་པོ་ནི། སྤྱིར་ཀུན་དགའ་རྭ་བ་དང་གཙུག་ལག་ཁང་བརྩིག་པ་ལྷུར་བླངས་པས་རྫས་ལས་བྱུང་བའི་བསོད་ནམས་བདུན་ཐོབ་པར་འགྱུར་ཏེ། འདུལ་བ་ལུང་དུ། ཀུན་དགའ་རྭ་བ་གཙུག་ལག་ཁང༌། ། མལ་སྟན་འཚོ་བ་ནར་མ་དང༌། ། གློ་བུར་ནད་པའི་ནད་གཡོག་དང༌། ། ཡུལ་ངན་ཚེ་ན་སྦྱིན་པ་ནི། །
རྫས་ལས་བྱུང་བའི་བསོད་ནམས་བདུན། ། ཞེས་སོ། ། དེ་དག་སྡིག་པའི་རྒྱུ་ཡིན་ནོ་ཞེས་སྨྲ་བ་ནི་མུ་སྟེགས་གཅེར་བུ་བ་རྗེས་སུ་འཇུག་པ་དང་བཅས་པའི་ལུགས་ཏེ། ཁྱད་པར་འཕགས་པའི་བསྟོད་པར། གཅེར་བུ་ཀུན་དགའ་རྭ་བ་སོགས། ། བརྩེགས་པ་སྡིག་པའི་རྒྱུ་ཞེས་ཟེར། ། ཐམས་ཅད་མཁྱེན་པ་ཁྱོད་ཉིད་ནི། ། དེ་ཉིད་བསོད་ནམས་རྒྱུ་ཞེས་གསུངས། ། ཞེས་སོ། ། དེའང་རང་རེའི་སྟོན་པའི་བསྟན་པ་རིན་པོ་ཆེ་འདི་ལ།
ཐོག་མར་སངས་རྒྱས་བཅོམ་ལྡན་འདས་ཀྱིས། ཝཱ་རཱ་ཎཱ་སཱིའི་ཁྱིམ་བདག་དགེ་བཟང་ལ་ཆོས་དང་ལྡན་པའི་གཏམ་གྱིས་ཡང་དག་པར་རབ་ཏུ་དགའ་བར་མཛད་པ་ན། དེས་གསོལ་པ། བཅོམ་ལྡན་འདས་ཀྱིས་གལ་ཏེ་གནང་ན། འདི་ལྟར་བདག་གིས་བཅོམ་ལྡན་འདས་ཉན་ཐོས་སུ་བཅས་པ་བཞུགས་པའི་གཙུག་ལག་ཁང་བརྩིག་པར་བགྱི་ལགས་སོ། ། བཀའ་སྩལ་པ། ཁྱིམ་བདག་དེ་ལྟ་བས་ན་རྗེས་སུ་གནང་གིས་རྩིགས་ཤིག་ཅེས་བཀའ་སྩལ་ཏེ། བརྩིགས་པ་དགེ་བཟང་གི་གཙུག་ལག་ཁང་ཞེས་བྱ་བ་འདི་ནི་གཙུག་ལག་ཁང་ཀུན་གྱི་སྔ་བར་བྱུང་ངོ༌། ། དེ་ནས་བཟོ་སྦྱངས་གཟུགས་ཅན་སྙིང་པོས་དེ་བཞིན་གཤེགས་པ་དགེ་སློང་གི་དགེ་འདུན་དང་བཅས་པ་སྤྱན་དྲངས་ནས། རྒྱལ་པོའི་ཁབ་ཀྱི་འོད་མའི་ཚལ་སྟོན་པ་འཁོར་དང་བཅས་པའི་བཞུགས་གནས་སུ་ཕུལ་བར་འོད་མའི་ཚལ་བྱ་ཀ་ལནྟ་ཀའི་གནས་ཞེས་བྱ་བ་དང༌།
མཉན་ཡོད་ཀྱི་ཁྱིམ་བདག་མགོན་མེད་ཟས་སྦྱིན་གྱིས། རྒྱལ་བུའམ་གཞོན་ནུ་ལས་ས་གཞི་གསེར་གྱིས་ཡོགས་པར་བཀྲམ་སྟེ་བཅལ་བ་དེར་གཙུག་ལག་ཁང་བརྩིགས་ནས་བཅོམ་ལྡན་འདས་ལ་ཕུལ་བ་རྒྱལ་བུ་རྒྱལ་བྱེད་ཀྱི་ཚལ། མགོན་མེད་ཟས་སྦྱིན་གྱི་ཀུན་དགའ་རྭ་བ་སོགས་རིམ་གྱིས་བྱུང་ངོ༌། ། རབ་བསིལ་ཁ་བའི་རྡུལ་བརྩེགས་ཀྱི་རྭ་བ་དཀར་པོས་བསྐོར་བའི་བོད་ཡུལ་སྨན་གྱི་ལྗོངས་འདིར། ཆོས་ལྡན་གྱི་རྒྱལ་པོ་ཁྲི་སྲོང་ལྡེའུ་བཙན་གྱིས་ཟན་གཡང་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས་པས་ཐོག་དྲངས་ཏེ། རྟེན་དང་བརྟེན་པའི་ངོ་མཚར་གྱི་བཀོད་པ་བགྲང་ལས་འདས་པ་ལེགས་བྲིས་ལམ་དུ་རྒྱུ་སྐར་ཕྲེང་བ་བཀྲག་པ་ལྟར་བོད་དང་བོད་ཆེན་པོ་ལ་སོགས་པ། ཕྱོགས་དང་ཕྱོགས་བྲལ་གྱི་ཐ་གྲུ་ཡངས་པའི་གསེར་ལྡན་གྱི་དཀྱིལ་འཁོར་ཕལ་ཆེར་ཁེངས་པ་བྱུང་ངོ༌། ། དེས་ན་དེ་བཞིན་གཤེགས་པའི་བཀའ་ལུང་གི་རྗེས་སུ་ཞུགས་ཤིང་རྗེས་སུ་བསྒྲུབ་པར་འདོད་པའི་བློ་གྲོས་ཀྱི་ཆུ་གཏེར་ཆེན་པོ་གང་ལས་དགེ་བའི་རླབས་ཕྲེང་ཡོལ་མེད་སྲིད་པའི་རྩེ་མོར་ལུད་པ་སྙམ་བྱེད་པའི་སྐྱེས་བུ་དམ་པ་རྣམས་ཀྱིས་རྒྱལ་བའི་བསྟན་པ་ཡུན་རིང་དུ་དར་བ་དང༌། འཇིག་རྟེན་གྱི་ཁམས་སུ་ཕན་བདེ་འབྱུང་བའི་ཕྱིར་དུ་ཚུལ་འདི་དག་ལ་འབད་པ་ཀུན་གྱི་རྩེ་མོ་ལྟ་བུར་ལྷུར་བགྱིས་པ་དེ་བཞིན་དུ། འདིར་ཡང་སྟོབས་བཅུ་མངའ་བ་བཅོམ་ལྡན་འདས་ཀྱི་རིང་ལུགས་བླ་ནས་བླ་མར་འདེགས་པ་ལ་བསྙེངས་པ་མེད་པའི་སྙིང་སྟོབས་ཀྱི་ཕྲག་པ་རབ་ཏུ་བརླིང་བར་བྱས་པའི་བསྟན་པའི་སྦྱིན་བདག་ཆེན་པོ།
དཔལ་སྡེ་དགེ་ས་སྐྱོང་བླ་མ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་གྲགས་པའི་ཟླ་སྣང་དཀར་པོས་ཕྱོགས་ཀྱི་ལུས་ཕྲའི་བཞིན་རས་འགེངས་པ་གང་དེར། མཁྱེན་དཔྱོད་ཀྱི་མིག་དཀྱུས་ཐུང་ངུར་མ་གྱུར་པའི་ཞམ་རིང་བ་དགེ་སློང་བསོད་ནམས་རྒྱལ་མཚན་གྱིས་གང་ཅིའི་གཏམ་གྱི་རྒྱུད་མངས་འཁྲོལ་བའི་ཞར་ལས། ལྡན་ཡུལ་ཆོས་སྡེའི་གནས་དམར་པོར་གྲགས་པ་འདིའི་ཤོད་ཀྱི་གཙུག་ལག་ཁང་ནི་དགོན་པའི་དགེ་འདུན་གྱི་ཚོགས་ཁང་ཡིན་པ་དང༌། སྟེང་ཁང་ནི་ཀ་བཞི་དཔོན་གྱིས་བདག་གིར་བགྱིས་པས། ད་ལྟ་ཡང་ཁང་རྒན་འགྱེལ་ཉེན་ཆེ་བ་ཞིག་ཏུ་མཆིས་མོད། ཕན་ཚུན་བསམ་བློ་མ་མཉམ་པས་ཐག་ཁྲར་སྦྲུལ་མཐོང་ལྟ་བུར་ཅི་བགྱིར་མ་ཤེས་པར་ལུས་པའི་གནས་ཚུལ་སྙན་གྱི་དབང་པོར་ཕུལ་བར། ཁྲི་ཆེན་བླ་མ་ཉིད་ཐུགས་དགྱེས་པའི་འཛུམ་ཟེར་དཀར་པོ་ངོམ་བཞིན་པར། དེ་ལྟ་ན་སྤྱིར་ངེད་ཀྱིས་པར་ཁང་པའི་ཆོས་ཡོན་བྱུང་བའི་དངོས་རྫས་འདི་སོགས་དེ་བཞིན་གཤེགས་པའི་རྟེན་གསུམ་བཞེང་པ་དང་གཙུག་ལག་ཁང་གསར་བསྐྲུན་བགྱིད་པ་སོགས་ཀྱི་རྒྱུ་རྐྱེན་དུ་བཏང་བའི་ཞར་བྱུང་ཡིན་གཤིས། དེ་གར་ཡང་ཁྱོད་ཁུ་ཚས་ལས་འགན་གྱི་དོ་དམ་པར་བྱོས་ལ། གཙུག་ལག་ཁང་རྙིང་པ་གཤེགས་སུ་གསོལ་ནས།
དེའི་ཤུལ་དུ་གསར་བསྐྲུན་ཞིག་གྲུབ་ན་ལེགས་ཚུལ་གྱི་བསླབ་བྱ་རྒྱས་པར་སྩལ་བའི་མཐར། གནྡྷོ་ལའི་གཟུགས་དང་བཟོ་དབྱིབས་བཅས་པའི་ཤོག་དཔེ་ཞིབ་གསལ་སྩལ་ཏོ། ། གང་གི་ཚེ་ཇི་ལྟར་བཀའ་ལུང་རིན་པོ་ཆེ་གསེར་གྱི་ཅོད་པཎ་མགོ་བོའི་རྒྱན་དུ་ཐོབ་པ་ཡར་ལྡོག་མི་སྤོབས་པ་མ་ཟད། ལེགས་པར་གྲུབ་པ་ཞིག་བྱུང་ན་རང་རྒྱུད་ལའང་བསོད་ནམས་ཀྱི་ཕུང་པོ་ཉེ་བར་གསོག་པའི་རྒྱུར་ངེས་མོད། དགེ་བཤེས་རང་ཉིད་བགྲང་གཞིའི་གྲངས་ཀྱི་ཁུར་བུ་ལྕི་བའི་ཁར། སྙུང་གཞི་ཆེ་བས་ལས་འགན་མ་ཐེག་པའི་དོགས་པ་ཤིན་ཏུ་ཆེ་བ་མཆིས་རུང་བཞེད་དོན་གང་འགྲུབ་བགྱིད་པར་ཁས་འཆེས་པ་ལས་འོས་མ་རྙེད། དེ་མཐུན་པར་དཔོན་དགེ་སློང་དོན་གྲུབ་ནས་ཀྱང་སྔ་ཕྱིར་དངོས་རྫས་གྱ་ནོམ་པའི་གཏོང་བ་མི་ཟད་པའི་སྒོ་འཕར་ཕྱེ་བ་སྩལ། དེའང་ཐོག་མར་ས་ཕྱོགས་རང་དབང་དུ་ཆོད་པ་ཞིག་མ་བྱུང་ན་མི་བཏུབ་སྟེ། དུས་ཀྱི་འཁོར་ལོར། གང་ན་ས་ཕྱོགས་ཆོས་ལྡན་ཞིང༌། །
གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པ། ། གནས་དེར་རྣལ་འབྱོར་བརྩམ་པར་བྱ། ། ཞེས་གསུངས་པ་ལྟར་གང་དུ་བརྩམ་པའི་གཞི་མ་རང་དབང་དུ་བགྱིད་སླད། ཀ་བཞི་དཔོན་ལ་རིས་བྲལ་སྐྱེ་དགུའི་སྐྱབས་གཅིག་མཁན་པོ་ཆེན་པོ་དཔལ་ལྡན་ཆོས་སྐྱོང་པས་ལེགས་འདུམས་བར་བཞུགས་པའི་སྒོ་ནས་གནང་སྦྱིན་ཁང་ཚབ་བཅས་སྩལ་ཏེ། ས་གཞི་མངོན་པའི་བདག་པོ་ལས་ཉེ་བར་བསླང་བ་བཅས་ཉེར་བསྡོགས་ཀྱི་ཆོ་ག་དང་པོ་ཉེ་བར་བརྩམས་སོ། ། གཉིས་པ་ལ། བརྩམ་པའི་དུས་དང༌། རྩོམ་པ་གཉིས་ལས། དང་པོ་ནི།
སྤྱིར་རྩོམ་པ་ཀུན་ལ་དུས་ངེས་པར་བརྗོད་པ་ནི། དྲན་པའི་དབང་པོ་རྣམས་དགྱེས་པར་རོལ་པའི་ཆུ་གཏེར་དུ་འགྱུར་བའི་ཕྱིར་དང༌། གཟའ་སོགས་ཚེས་དགེ་བས་ནི་མངོན་འདོད་འབྲས་བུ་བདེ་བླག་ཏུ་འགྲུབ་པར་འགྱུར་བའི་ཕྱིར་ནམ་བརྩམས་པའི་དུས་བརྗོད་དེ། དེ་ལ་བདག་ཅག་གི་སྟོན་པ་བླ་མེད་ཉི་མའི་གཉེན་གྱི་འཁྲུངས་ལོ་སོགས་ལ་བཞེད་པ་མི་འདྲ་བ་མང་དུ་མཆིས་མོད། འདིར་དཔལ་ལྡན་འཇམ་པའི་དབྱངས་ཀྱིས་བྱིན་གྱིས་བརླབས་པས་ཤེས་བྱ་ཐམས་ཅད་ལ་ཐོགས་པ་མེད་པའི་སྤོབས་པ་དང་སྨྲ་བའི་དབང་ཕྱུག་གྲུབ་པ་ཆེན་པོ་དཔལ་ས་སྐྱ་པ་རྣམས་ཀྱིས། ལྷ་མོ་དྲི་མ་མེད་པས་ཞུས་པ་ལ་སོགས་པའི་རྗེས་སུ་འབྲངས་ནས་བསྙད་ན། སྟོད་འགྲེལ་གྱི་སྐད་དུ་རྣམ་བྱུང་ཞེས་པ་ས་འབྲུག་གི་ལོ་ལ། སྐྱེད་བྱེད་དམ་པ་ཟས་གཙང་གི་སྲས་སུ་འཇིག་རྟེན་ཐམས་ཅད་སྣང་བ་ཆེན་པོའི་འོད་ཀྱིས་རྒྱས་པར་འགེངས་པ་དང་ཆབས་ཅིག བཀྲ་ཤིས་པའི་དགེ་མཚན་བྱེ་བའི་ཚོགས་དང་བཅས་ཏེ་བཀྲ་ཤིས་ལུམྦི་ནིའི་ཚལ་དུ་མངོན་པར་བལྟམས་པ་ནས་བརྩམས། ད་ལྟའི་གཙུག་ལག་ཁང་བརྩིག་པའི་གནམ་ལོ་ལྕགས་ལུག་འདི་ཡན་ཆད་དུ་བགྲང་གཞི་སུམ་སྟོང་དགུ་བརྒྱ་རེ་གསུམ་འདས་ཤིང༌།
དགུང་ལོ་སུམ་ཅུ་རྩ་ལྔ་པ་ཆུ་སྟག་གི་ལོའི་ས་ག་ཟླ་བའི་ཉ་ལ་མངོན་པར་རྫོགས་པར་སངས་རྒྱས། བརྒྱད་ཅུར་སོན་པར་མྱ་ངན་ལས་འདའ་བའི་ཚུལ་བསྟན་ནས་ལོ་སུམ་སྟོང་བརྒྱད་བརྒྱ་གྱ་བཞི་སྔོན་དུ་བརྒལ་ལོ། ། མེ་མོ་ཡོས་ལོར་ལྷ་ཐོ་ཐོ་རི་གཉན་བཙན་གྱི་སྐུ་རིང་ལ་ཁ་བའི་ལྗོངས་འདིར་རྒྱལ་བའི་བསྟན་པ་དམ་པ་ཆོས་ཀྱི་དབུ་བརྙེས་ནས་ཆིག་སྟོང་སུམ་བརྒྱ་གྱ་བཞི་འདས་པ་དང༌། ཆུ་གླང་ལོར་བོད་ཡུལ་དབུས་ཀྱི་རྡོ་རྗེ་གདན་དམ་པ་ལྷ་ལྡན་འཕྲུལ་སྣང་གི་གཙུག་ལག་ཁང་ཆེན་པོ་བཏབ་ནས་ཟླ་བའི་ཕུང་པོ་སྟོང་དང་གོ་བརྒྱད་སྔོན་དུ་བརྒལ་བ་དང༌། ཆུ་གླང་ལོངས་སྤྱོད་རྫོགས་པའི་ཞིང་གི་རྒྱལ་པོ་གང་དེ་གངས་ཅན་པའི་བསོད་ནམས་མགྲོན་དུ་ཁུགས་པ་སྙམ་བགྱིད་པའི་དཔལ་ས་སྐྱའི་ཆོས་གྲྭ་ཆེན་པོ་བཏབ་ནས་བགྲང་གཞི་དྲུག་བརྒྱ་བདུན་ཅུ་རྩ་བརྒྱད་སྔོན་དུ་སོང་བ་དང༌། ཆུ་ཕོ་སྤྲེལ་ལོར་འཕགས་པ་ཕྱག་ན་པདྨས་མཚན་པའི་ལྷ་མཆོག་སྐྱེ་འགྲོའི་རྒྱ་མཚོ་རྡོ་རྗེ་འཆང་གི་སར་འཁྲིད་པའི་རྣལ་འབྱོར་དབང་ཕྱུག་ས་སྐྱ་པ་ཀུན་དགའ་སྙིང་པོ་ཞེས་མཁས་ཤིང་གྲུབ་པའི་རྔ་བོ་ཆེ། སྲིད་པ་གསུམ་གྱི་ཁོངས་སུ་ལྡིར་བ་གང་དེ་གཙང་ལ་སྟོད་གྲོམ་པར་སྐུ་འཁྲུངས་ནས་ལོ་དྲུག་བརྒྱ་དང་དྲུག་ཅུ་རྩ་གཉིས་བརྒལ་བ་དང༌། རྔ་ཆེན་ཆུ་ཁྱིར་ཀུན་མཁྱེན་ཆོས་ཀྱི་སྣང་བྱེད་དམ་པར་དྲི་བྲལ་ལུང་གི་དབང་པོས་བསྔགས་པ་རྗེ་བཙུན་ཨེ་ཝཾ་པ་ཆེན་པོ་ཀུན་དགའ་བཟང་པོ་ཞེས་བྱ་བ། དེང་དུས་ཀྱི་ཡིད་ཅན་ཐར་པའི་ལམ་མཁན་དུ་སྐུ་མངོན་པར་བལྟམས་ནས་བགྲང་བྱ་སུམ་བརྒྱ་རེ་བརྒྱད་བརྒལ་བ་དང༌། རབ་བྱུང་རི་བོའི་ས་མོ་བྱ་ལོར་ཐེག་གསུམ་དམ་པའི་ཆོས་ཀྱི་སྒྲ་དབྱངས་རྟག་པར་སྒྲོགས་པའི་བོད་ཡུལ་གྱི་བཛྲཱ་ས་ན་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོ་བཏབ་ནས་སུམ་བརྒྱ་ཉེར་གཉིས་འདས་ཤིང༌།
རབ་བྱུང་ནོར་ལྷའི་ས་མོ་བྱ་ལོར་འཇམ་དཔལ་དབྱངས་ཀྱི་སྒྱུ་འཕྲུལ་རོལ་པ་རིན་ཆེན་རྒྱལ་མཚན་དཔལ་བཟང་པོས་ས་དཀར་གྱི་དགོན་སྡེ་བཏབ་ནས་ལོ་གྲངས་ཉིས་བརྒྱ་རེ་གཉིས་བརྒལ་ཞིང༌། དེ་ལ་གཉིས་ཀྱིས་དམན་པར་བརྒལ་བར་ལྕགས་ཕག་ལ་འདུལ་བ་འཛིན་མཆོག་དྲུང་ཆེན་ཀུན་དགའ་འཕགས་པས་ཆོས་སྡེ་དགོན་པ་ལེགས་པར་བཏབ་པ་དང༌། ཤིང་ཡོས་ལོར་འཇམ་དཔལ་དབྱངས་དངོས་རཏྣ་དྷྭ་ཛའི་ཞབས་ཀྱིས་རག་ཅོ་རྣམ་རྒྱལ་དགོན་བཏབ་ནས་ཉིས་བརྒྱ་ལྔ་བཅུ་རྩ་དྲུག་འདས་པའི་བགྲང་གཞི། ཕན་བདེའི་འབྱུང་གནས་སྟོབས་བཅུ་མངའ་བའི་བསྟན་པ་དམ་པའི་ཆོས་རིན་པོ་ཆེ་འཛམ་བུ་རྐང་འཐུང་གི་དབང་པོས་མཚན་པའི་གླིང་འདིར་ལོ་ལྔ་སྟོང་དུ་གནས་པར་མཁས་པ་རྣམས་ལ་ཡོངས་སུ་གྲགས་ཤིང་ལུང་གིས་ལེགས་པར་གྲུབ་པ་དེ་ལས། སྟོན་པས་མེ་ཕག་གི་ལོ་མཛད་པ་ཐ་མ་བསྟན་པའི་ལུགས་ཀྱི་དུས་དེ་ནས་བརྩམས། དེང་དུས་གཙུག་ལག་ཁང་འདི་ག་བསྐྲུན་པའི་འགོ་བརྩམས་པ་ཡན་ཆད་དུ་འབྲས་བུའི་དུས་གསུམ་དང༌། སྒྲུབ་པའི་དུས་གསུམ་སྟེ་སྟོང་ཕྲག་གསུམ་དང༌། ལུང་གི་དུས་གསུམ་ལས་མངོན་པའི་དུས་ལྔ་བརྒྱ་ཕྲག་གཅིག་དང༌། མདོ་སྡེའི་དུས་ཀྱི་ལྔ་བརྒྱ་ཕྲག་གཅིག་ལས་སུམ་བརྒྱ་གྱ་བཞི་སྟེ། ཐམས་ཅད་བསྡོམས་པར་སུམ་སྟོང་བརྒྱད་བརྒྱ་གྱ་བཞི་སྔོན་དུ་བརྒལ་ལོ། །
ལྷག་མ་ཆིག་བརྒྱ་བཅུ་དྲུག་དང༌། འདུལ་བའི་དུས་ཀྱི་ལྔ་བརྒྱ་ཕྲག་གཅིག་དང༌། རྟགས་ཙམ་འཛིན་པའི་དུས་ཀྱི་ལྔ་བརྒྱ་ཕྲག་གཅིག་བཅས། འབྱུང་འགྱུར་བསྟན་པའི་ལྷག་མ་ཆིག་སྟོང་ཆིག་བརྒྱ་བཅུ་དྲུག་མཆིས་པའི་གསར་ཚེས་ཀྱི་གནམ་ལོ། རབ་བྱུང་འདོད་པའི་གནམ་ལོའི་ནང་གསེས་ཀྱི་མིང་དུ་ལེགས་སྦྱར་སྐད་དུ་པྲ་ཛ་པ་ཏི། སྟོད་འགྲེལ་ལས་འབྱུང་བ་གངས་ཅན་པའི་སྐད་དུ་སྐྱེ་དགུའི་བདག་པོ། གཙུག་ལག་སྤོར་ཐང་དང་མཐུན་པར་མ་ཧཱ་ཙི་ནའི་རྒྱལ་ཁབ་ཏུ་ཟིན་འུའི་ར་བོད་པ། འཚོ་བ་དང་ལུས་ནི་ནོར་གྱི་བློ་གྲོས་མའི་རང་བཞིན་དུ་བརླིང་བ། དབང་ཐང་སྲ་མཁྲེགས་ལྕགས་ཀྱི་ཡ་ལད་སྟུག་པོར་བགོས་པ། ཀླུང་ནི་མུན་སེལ་འོད་ཀྱི་ནོར་ཅན་གྱི་སྐ་རགས་ཀྱིས་ཉེ་བར་སྤུད་པ།
རྒྱལ་ཁབ་གླིང་དགུའི་ལྟོ་བར་ཡབ་ལྷ་གདལ་དྲུག་མེ་ལོང་གི་རང་བཞིན་རབ་ཏུ་བརླིང་བའི་འབྱུང་བ་སུམ་ལྡན། སྲོག་དབང་མ་བུར་གྱུར་པའི་སེ་ཞིག་གི་ལོ། མཚན་མོའི་མགོན་གྱི་ཀླུང་དང་ལྡན་པ་སྟེ། དབང་ཐང་དང་བསྟུན་པའི་བཏགས་མིང་དུ་ལྕགས་མོ་ལུག་ཞེས་གྲགས་པའི་གནམ་ལོ་ཤར་བའི་དུས་རྒྱུ་སྐར་གྱི་བུ་མོ་དབོས་ཉ་བའི་ཞག་གི་ཕུང་པོའི་དམར་ཕྱོགས་ཀྱི་ཉི་ཤུ་དགུའི་ཚེས་ལ། མཁན་ཆེན་ཐམས་ཅད་མཁྱེན་པ་ཉིད་ནས་རྡོ་རྗེ་གུར་མགོན་ལྕམ་དྲལ་ལྷ་བརྒྱད་དང་སྟོབས་འཕྲོག་དབང་པོའི་སྐུ་བརྙན་དྲག་རྩལ་ཅན་རྣམས་ལ་གཏོར་འབུལ་དང་བཀའ་བསྒོ་ཕྲིན་ལས་བཅོལ་བར་བཅས་པས་རོལ་མོ་མཆོད་པའི་ཕྲེང་བ་དག་དང་ལྷན་ཅིག་ཏུ་བཞུགས་གནས་གཞན་དུ་སྤྱན་འདྲེན་མཛད་པ་སྔོན་དུ་བཏང༌། དེ་ཉིན་ནས་བརྩམས་འུ་ལག་པ་རྣམས་ཀྱིས་ལྷ་ཁང་གི་ཕྱི་ཁྱམས་བཤིག་བསྐྱས་ཀྱི་འགོ་ཚུགས། གཙུག་ལག་ཁང་དང༌། རྒྱ་མཐོངས་དང༌། ལམ་འབྲས་ཁང་དང༌། གཟིམས་ཆུང་དང༌།
མགོན་ཁང་རྣམས་ཀྱི་ལྡེབས་རིས་རྙིང་པ་ཤིན་ཏུ་མང་པོ་བཞུགས་པ་རྣམས་ཀྱི་ཡེ་ཤེས་པ་འབྱིན་ཆོག་སོགས་བདག་ལ་དགོས་ཚུལ་མཆོད་ཡོན་ཟུང་ནས་བཀས་གནང་ལྟར། ཨརྒྷའི་ཆོ་གའི་ཉེར་བསྡོགས་སྙན་གསན་དབབ་པ་དང༌། དངོས་གཞི་ཡེ་ཤེས་པ་འབྱིན་པའི་ཆོ་ག་རྣམས་བླ་མ་གོང་མའི་ཡིག་ཆ་ཚད་ལྡན་གྱི་བརྗོད་བྱ་དང་རྗེས་སུ་མཐུན་པར་ཁོ་བོ་ཅག་དང་རྡོ་རྗེ་འཛིན་པའི་དབང་ཕྱུག་བཟང་པོ་བཀྲ་ཤིས་ལ་སོགས་པ་རྡོ་རྗེ་སློབ་དཔོན་གྱི་ལས་ལ་འོས་པ་བརྒྱད་ཀྱིས་བགྱིས་སོ། ། དེའང་སྟེང་ཤོད་ཀྱི་ལྷ་ཁང་འདི་རྣམས་སྔོན་དུས་མཁས་གྲུབ་བླ་མ་མང་པོས་རབ་གནས་དང་ཆོས་སྐྱོང་རྣམས་ལ་གཉེར་གཏད་ཡང་ཡང་བགྱིས་པ་གོར་མ་ཆག་པ་དང༌། རང་དགར་འཕྱན་པའི་གནས་བདག་འབྱུང་པོ་གདུག་པ་ཅན་གྱིས་བདག་གིར་བཟུང་བའི་ལྷ་ཁང་གོག་པོ་ཤིན་ཏུ་གཉན་ཆེ་བ་མཆིས་མོད། གོང་སྨོས་ལྟར་མཁན་པོ་ཐམས་ཅད་མཁྱེན་པ་ནས་ཕྲིན་ལས་བཅོལ་བ་དང་གེགས་བྲལ་གྱི་གནང་བ་ནོད་པའི་བྱིན་རླབས་སོགས་ལ་བརྟེན། བཤིག་དབྲལ་སོགས་ཀྱི་སྐབས་སུ་གང་ལའང་ཉེར་འཚེ་ཕྲ་མོ་ཡང་མ་བྱུང་བར་ཐམས་ཅད་ངོ་མཚར་དུ་བརྩི་བ་བྱུང་ངོ༌། ། དེ་ནས་གོང་དུ་སྨོས་པའི་གནམ་ལོ་དེའི་རྟ་བདུན་དབང་པོའི་བགྲོད་པ་གཉིས་ལས། དགེ་ལེགས་ཕྱོགས་ཀྱི་བརྩམས་པ་ཐམས་ཅད་ལ་བཀྲ་ཤིས་པར་སྟེར་བ་བྱང་ཕྱོགས་གནོད་སྦྱིན་གྱི་བདག་པོས་ལེགས་པར་བསྲུངས་པའི་ཕྱོགས་སུ་བགྲོད་པའི་དུས་སོ། ། ཟླ་བ་བཅུ་གཉིས་ལས་རྒྱུ་སྐར་ས་གས་ཡོངས་སུ་ཉ་བའི་ཞག་གི་ཕུང་པོ།
དུས་འཁོར་ལུགས་ཀྱི་དབྱར་རྭ་བ། རྟེན་འབྲེལ་རེག་པའི་ཟླ་བ། པདྨའི་གཉེན་གྱི་དཀྱིལ་འཁོར་ཁྱུ་མཆོག་གི་ཁྱིམ་དུ་རྩེན་པའི་དུས། ཟླ་བའི་བདག་པོ་པ་ཝ་སངས། ཧོར་ལུགས་དང་གསོ་བ་རིག་པ་དགོངས་མཐུན་གྱི་ཟླ་བ་བཞི་པ། གཙུག་ལག་སྤོར་ཐང་ལུགས་ཀྱི་དབྱར་ཐ་ཆུང༌། ཕུག་ཁྱུང་མཁས་པ་རྗེས་འབྲང་བཅས་པའི་ནག་རྩིས་པའི་ལུགས་ལ་མེ་ལུག་དང༌། ཧོར་ལུགས་སོགས་ནག་རྩིས་པ་ཕལ་ཆེར་ཤིང་སྦྲུལ་དུ་བཞེད་པའི་ཟླ་བ་གང་དེའི་དཀར་ཕྱོགས་ཀྱི་དགའ་བ་གསུམ་པ། དུས་འཁོར་བའི་ལུགས་ལ་དབྱངས་ཧ། གསལ་བྱེད་ཌྷ།
འབྱུང་བ་ནམ་མཁའ། འདོད་ཡོན་སྒྲ། དབྱངས་འཆར་བའི་ལུགས་ཀྱི་དབྱངས་ཨ། གསལ་བྱེད་ཝ། འབྱུང་བ་ས། འདོད་ཡོན་དྲི། གཉིས་ཀ་མཐུན་པའི་དར་གུད་བྱིས་པ། ཉི་མ་སའི་ཁམས་དང་ལྡན་པའི་རྟ་མཆོག སྤར་ཁ་ལི། སྨེ་བ་བརྒྱད་དཀར།
རེས་གཟའ་ལྷའི་བླ་མ། གཙུག་ལག་སྤོར་ཐང་གི་དགོངས་པར་རགས་པར་ཟླ་བ་དང་ཞིབ་པ་ཕུར་བུ་དར་བ། གྲུབ་རྩིས་རྗེས་འབྲངས་རྒྱུ་སྐར་ཕུག་རོན། འཕྲོད་ཆེན་རྟག་མྱོས། ཁམས་འཕྲོད་ཕུན་ཚོགས་སྦྱོར་བ། སྦྱོར་བ་ངེས་པ། བྱེད་པ་ཚོང་པ། བསྡུས་རྒྱུད་རྗེས་འབྲངས་བྱེད་རྩིས་ཀྱི་རྒྱུ་སྐར་ཡང་དེ་མཐུན་འཛོམ་པའི་ཉིན་དགེ་བར་ལྷ་ཁང་རྙིང་པ་བརྡལ་བའི་ཤུལ་དང༌། དེ་ལས་ཕྱི་རོལ་དུ་བསྐྱེད་དགོས་བྱུང་བའི་རྒྱུ་དང༌། རྟག་པར་བཀྲ་ཤིས་པར་འགྱུར་བའི་ཡན་ལག་ཏུ་ས་བདག་ལྟོ་འཕྱེའི་གནས་ལུགས་ཐིག་གིས་ལེགས་པར་བརྟགས་ནས།
ཀླུ་ཆེན་རྣམས་ལ་གཏོར་མ་བཏང་བ་སོགས་སྔོན་དུ་འགྲོ་བས་དངོས་གྲུབ་ཀྱི་ས་བླངས། དེའི་ཚེ་ས་ནང་དེ་ནས་གོར་མ་དཀར་པོ་ནོར་བུའི་དབྱིབས་ཅན་ཁྱིམ་བྱའི་སྒོ་ང་འདྲ་བའི་ཡིད་དུ་འོང་བ། ཚད་ནི་ཀ་པཱ་ལ་ཁ་སྦྱར་བ་ཙམ་ཡོད་པ་གསུམ་ཐོན་པ་ལ་གསེར་གྱི་ཐིག་ལེ་འོད་འཚེར་བ་ཅན་བྱུང་ངོ༌། ། དེ་ལྟར་དངོས་གྲུབ་ཏུ་བླངས་པའི་ས་དེས་ཕྱོགས་ཀུན་དུ་ཁྱབ་པར་དགྲམ་པ་སོགས་ཆོ་གའི་དཀྱུས་ནས་བསྟན་པ་ལྟར་བགྱིས། དེ་རྗེས་ངེད་རང་དང་རབ་བཀྲམ་བླ་མ་བསྟན་འཛིན་ཕུན་ཚོགས་དང༌། དབུ་མཛད་པ་སོགས་བདུན་གྱིས་ཀྱེ་རྡོ་རྗེ་ལ་བརྟེན་པའི་ས་ཆོག་རྒྱས་པ་དང༌། གཞན་ཡང་བསྟན་བཅོས་བཻ་ཌཱུར་དཀར་པོ་ལས་འབྱུང་བའི་བཅོས་སྒྲིབ་དགོས་པའི་རིགས་དང་གཏེར་གཞུག་པ་དང༌། མཁན་ཆེན་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་པ་དང་དཔལ་ལྡན་ཆོས་སྐྱོང་པས་བསྒྲུབས་པའི་ནོར་བུམ་དང་ཀླུ་བུམ་གྱི་རིགས་མང་དུ་བཅུག བཀྲ་ཤིས་བརྩེགས་པ་སོགས་གསུང་རབ་སྒྲོགས་པའི་སྤྱི་བཅོས་རྣམས་སྔོན་དུ་འགྲོ་བ་བཅས། བཟོ་དཔོན་བཀྲ་ཤིས་ལ་སོགས་པ་མིང་བཀྲ་དང༌།
དགེ་མཚན་ལེགས་པའི་གཞོན་ནུ་རྣམས་ཀྱིས་རྩིག་རྨང་བཏིངས་ནས། དེ་དག་སོ་སོར་ཡང་བཀྲ་ཤིས་ལྷ་དར་དཀར་པོས་སྣ་དྲངས་པའི་ལེགས་འབུལ་དང་དགའ་སྟོན་ཕུན་སུམ་ཚོགས་པས་མཉེས་པར་བགྱིས་པའི་ལས་ཀྱི་འགོ་བརྩམས། དེའི་ཕྱི་ཉིན་རྒྱ་གར་གྱི་ཨ་ཙ་ར་རྒན་པ་ཨཱ་སན་གྷིར་དང་གཞོན་པ་གྷོ་ཏན་གྷིར་ཞེས་པ་གཉིས་བྱུང༌། དགེ་བཤེས་བསོད་ནམས་རྒྱལ་མཚན་དང་ངེད་རང་གཉིས་ལ་མཇལ་དར་སོ་སོར་བཞག་བྱུང༌། རྒན་པ་དེ་སྐྲ་དང་སྨ་ར་བཅས་དཀར་པོས་སོང་བ་ཅིག་འདུག་པ་དེ་ལ་ལོ་གྲངས་ཅི་ཙམ་དྲིས་པས། ལོ་བརྒྱ་དང་སུམ་ཅུ་ཡིན་ཞེས་ཟེར། དེ་ཙམ་མིན་ལས་ཆེ་ཡང་ཁ་དགེ་ལེགས་པོ་ཞིག་བྱུང༌། དགའ་བའི་རྣམ་འགྱུར་དང་བཅས་ཏེ་རྨང་རྡོ་ཁ་བསབས་ཤིང་དེར་སྨོན་ལམ་ལེགས་པར་བཏབ་ཡོད་ཅེས་ཟེར་ནས་ཞག་གཅིག་བསྡད་སོང༌། ཡང་དེ་རྒྱབ་གཙུག་ལག་ཁང་ཆེ་བཟོ་ཞིག་གྲུབ་མཚམས་སུའང་ཨ་ཙ་ར་གཉིས་ཀྱིས་མཇལ་དར་བཅས་བྱུང༌། ད་ལྟའི་མགོན་ཁང་བྱས་པའི་གྱང་ར་དེའི་ནང་དུ་ཞག་གཅིག་གི་ཉལ་མལ་བྱས་སོང༌།
སྔ་ཕྱི་གཉིས་ཀའི་ཨ་ཙ་ར་དེ་རྣམས་ལ་བཟའ་བཏུང་བཟང་པོ་བསྟབས་ནས། བརྫང་བསྟར་ཁ་དར། དངུལ་སྲང༌། མགོ་སྣམ་གྱི་གོས། ལྷམ་ཆ། ཇ་མར། རྩམ་པ་གང་ལྕོགས་ཀྱིས་དགའ་ཞིང་ཚིམ་པར་བྱས་སོ། ། དེ་དག་ནི་མཁན་ཆེན་ཐམས་ཅད་མཁྱེན་པའི་བཀའ་ལུང་གིས་བསྒོས་པ་རྗེས་སུ་སྒྲུབ་པའི་བསྟན་སྲུང་དབང་པོ་རྣམས་ཀྱི་རྣམ་འཕྲུལ་ཡིན་པ་ནི་གོར་མ་ཆག་པ་ཉིད་དོ། ། གཉིས་པ་ནི། འདི་ལྟར་གཙུག་ལག་ཁང་དང་ཕོ་བྲང་ཟུང་འབྲེལ་གྱི་བཟོ་དབྱིབས་བཀོད་པ་ལ་སོགས་པའི་རྣམ་གཞག་རགས་པ་ནི་བཤད་མ་ཐག་པ་ལྟར་བཟོ་གནས་རིག་པ་ཀུན་ལ་མཁྱེན་དཔྱོད་ཤེལ་གྱི་མེ་ལོང་ལྟར་བཀྲག་ཏུ་ཆེ་བ་མདུན་རིན་པོ་ཆེ་ཉིད་ནས་བཀའ་དྲིན་སྩལ་མོད།

སླར་ཡང་བགྱིས་བ་འདི་དག་ལ་སྦྱངས་སྟོབས་དམན་པ་མིན་པས་གཞན་དྲིང་མི་འཇོག་པར་མཐོ་རིས་བི་ཤྭ་ཀརྨའི་དཔལ་ལ་སྒྲུན་པའི་བློ་གྲོས་ཅན། བཟོ་དཔོན་བཀྲ་ཤིས་ཅན་མངགས་པ་གནང་བ་དེ་དང་དགེ་བཤེས་བསོད་ནམས་རྒྱལ་མཚན་རང་གྲོས་བསྡུར་གྱི་སྒོ་ནས་བརྩོན་པ་ལྷུར་བླངས། གཞན་དངོས་རྫས་མཁོ་དགུའི་གཏོང་བ་གང་ལ་གང་དགོས་ཀྱི་དཔག་བསམ་ཡོངས་འདུ་ལྟ་བུའི་ཕྱག་རིང་རྐྱོང་བ་དང་ལས་ཀྱི་འགན་འདེགས་མི་དམན་རི་བོའི་ཁུར་ཆེན་སྙིང་སྟོབས་ཀྱི་དཔུང་རྩེར་བཀོད་པའི་དོ་དམ་པ་གོང་སྨོས་ལྟར་དགེ་བཤེས་ཁུ་དབོན་ཟུང་གིས་གཙོར་མཛད། ལས་བྱེད་ཡོངས་ཀྱི་ཞལ་ཏ་བ་དང་ལས་ཀྱི་ཚག་བསྡུ་བ་དང༌། མདུན་ས་རིན་པོ་ཆེ་ཕན་ཚུན་དུ་ལས་དཀའི་སྐབས་མཚམས་སླེབ་མིན་གྱི་སྙན་གསན་སྟོབ་པ་དང་དགོས་སྤྱད་འདྲེན་པའི་ཚེགས་ལེན་པར་བཅས་ལ་བློ་གྲོས་རྣམ་གསལ་འཚོ་བྱེད་ཕུན་ཚོགས་ཆོས་འཕེལ་དང༌། གུ་རུ་ཚེ་རིང་སྤུན་གྱིས་བགྱིས། གྱང་དཔོན་དང་ལས་བྱེད་ནང་ཚགས་བཅས་པའི་གྲོགས་ལྡན་པ་ཤིང་བཟོ་ཚུལ་ཁྲིམས་བཟང་པོ་སོགས་དང༌། འགྲུ་དང་རྔད་ཕུ་ནས་ཁང་ཤིང་གཅོད་འདྲེན་འགོ་པ་དགེ་སློང་ཀརྨ་དཔག་བསམ་སོགས་དང༌། ཤིང་གཞོགས་པ་བཟོ་དཔོན་བཀྲ་ཤིས་སོགས་བཟོ་རིག་མཁས་འབྲིང་སུམ་ཅུ་དང༌། ས་རྡོ་ལེན་བསྐྱས་འཇིམ་ལས་པ། སྤེན་རྒྱ་འཆིང་བ་སོགས་ལས་བྱེད་དང་འུ་ལག་ཤིན་ཏུ་མང་རབ་བཅས་དང༌།
དེ་དག་གི་རྐྱེན་སེལ་དུ་སྐུ་རིམ་རྒྱུན་འཛུགས་དང༌། གཏོར་བཟློག་སོགས་འཕར་མའི་རིགས་སྒྲུབ་པའི་དགེ་འདུན་གྱི་འདུ་འགོད་མང་པོ་དང་བཅས་པ་སྟེ། དེ་དག་ཐམས་ཅད་ནས་ཀྱང་ལས་འདིར་གཡོ་སྒྱུ་དང་ལེ་ལོ་མེད་པར་རང་ལས་ཐོག་ཏུ་བབ་པ་ལྟ་བུའི་རྩོལ་བ་ཆེན་པོའི་སྒོ་ནས་རྟུན་པ་ལྷུར་བླང་ངོ༌། ། ནམ་ཞིག་གྲོ་བཞིན་ཟླ་བའི་ཚེས་གཉིས་ལ་བབ་པར། གངས་ཅན་ལྗོངས་པའི་རྒྱལ་བསྟན་སྤྱིའི་རྐྱེན་སྒོ་བྱེ་བས་ཁྲི་ཆེན་བླ་མ་ཆེན་པོ་ཉིད་སྔར་ནས་སྙུང་གཞི་ལྗི་མོར་ཡོད་པ་བཅོས་སུ་མ་བཏུབ་པར་ཞིང་ཁམས་གཞན་དུ་གཤེགས་པའི་ཡི་གེ་རྣམ་པར་འཁྲུག་པའི་གདངས་སུ་བསྒྱུར། དེས་མཆོག་དམན་འགྲོ་བའི་ཁོང་པའི་ཤ་མཆོག་མྱ་ངན་གྱི་ཞུགས་ལྕེས་ཆུར་བཞུ་བར་མ་བཟོད་ཆུ་རླབས་ཀྱི་ཕྲེང་བ་འདྲེན་བྱེད་དབང་པོའི་སྒོར་དབང་མེད་དུ་ལུད་པའི་དུས་སྐབས་དམན་པ་ལ་རིང་ཞིག་སྦྱོར་བའི་སྔོན་ལས་ཀྱི་བྱེད་པོ་དེ་ཡང་གློ་བུར་དུ་བྱུང་བར་གྱུར་ཏོ། ། དེ་སྐད་གཏམ་གྱི་ཕོ་ཉ་དང་པོ་དབང་ཕྱོགས་གོང་མ་ཆེན་པོའི་སྙན་སྒྲོན་དུ་སིམ་པར་བརྟེན། མི་རིང་བར་དེ་ཉིད་ཀྱི་གཅུང་པོར་གྱུར་པའི་རྒྱལ་བའི་མྱུ་གུ་ཆེན་པོའི་རྣམ་ཐར་འཛིན་པའི་བླ་ཆེན་བློ་གྲོས་རྒྱ་མཚོའི་སྡེ་ཉིད། སྡེ་དགེ་ས་སྐྱོང་གོང་མའི་གསེར་ཁྲི་མཐོན་པོར་ཤིས་པའི་རྫས་མཆོག་བྱེ་བས་མདུན་བདར་བ་དང་བཅས་ཏེ་དབང་བསྐུར་བའི་བཀའ་ལུང་ལས་ཐམ་ཆེན་པོ་བཅས་སྩལ་བས། ཆབ་འབངས་ཀྱིས་མཚོན་སྐྱེ་འགྲོ་རྒྱ་མཚོ་དབུགས་དབྱུང་དགེ་བའི་བཀྲ་ཤིས་དང་པོ་སྩལ་ཏོ། །
དེ་མཚམས་ནས་ཁྲི་ཆེན་ས་སྐྱོང་ཆེན་པོ་ལྕམ་དྲལ་འདི་ཉིད་ནས་གོང་མའི་དགོངས་རྫོགས་ཆེད་གཏད་དུ་དམིགས་པའི་གཏོང་ཕོད་ཆེན་པོའི་སྙིང་སྟོབས་ཞུམ་པ་མེད་པའི་བདག་པོའི་རྐྱེན་སྦྱར་ཏེ། གང་དང་གང་ཉེ་བར་མཁོ་བའི་ཡོ་བྱད་ཐམས་ཅད་དང༌། ཚོན་གསེར་དུ་བཅས་པའི་གཏོང་ཕོད་མི་དམན་པའི་སྒོ་འཕར་བརྒྱ་ཕྲག་དབྱེ་བའི་བཀའ་དྲིན་སྩལ། དེ་མཐུན་བཀྲ་ཤིས་ལྟེམ་ནས་སྟོབས་ཀྱི་འཁོར་ལོས་སྒྱུར་བའི་ས་སྐྱོང་ཆེན་པོ་ཉིད་ནས་ཀྱང་ཡབ་སྲས་ཟུང་གི་ཞབས་སྟེགས་བསྐལ་པར་བརྟན་ཕྱིར་རྒྱལ་བ་ཚེ་དཔག་ཏུ་མེད་པའི་སྐུ་བརྙན་དང༌། བྱམས་བརྩེའི་བདག་ཉིད་ས་སྐྱོང་དབང་མོ་ཚེ་རིང་ལགས་དུས་ཀྱི་ཆོས་ཉིད་དུ་ཐིམ་པའི་དགེ་རྫོངས་སུ་མ་ཕམ་བྱམས་ཆེན་གྱི་སྐུ་བརྙན་བཅས་བཞེང་བའི་བདག་རྐྱེན་སྩལ་བའི་བཀའ་ལུང་རིན་པོ་ཆེའི་སྒོ་དབྱེ་བ་དང་བཅས་པས་སེམས་ཀྱི་གཟེངས་ཅི་ཡང་བསྟོད་པར་བརྟེན། དོ་དམ་ལས་བྱེད་བཅས་པས་གཡོ་སྒྱུ་མེད་པར་གུས་སྤྲོ་མཆོག་ཏུ་བསྐྱེད་ཅིང་མངོན་པར་བརྩམས་པས་གཙུག་ལག་ཁང་དང་ཕོ་བྲང་ཟུང་འབྲེལ་དུ་བཅས་པ། བརྟན་བརླིང་བཀོད་པ་ཕུན་སུམ་ཚོགས་པ་སྤྲུལ་པའི་ལྷ་གནས་ཀྱི་ཁང་བཟང་འགྲན་ཟླར་ཆས་པ་འདི་ཀོ། ཧོར་ལུགས་ཀྱི་ཟླ་བ་གཉིས་པའམ་དབོ་ཟླའི་ཉེར་དགུ་ནས་བརྩམས་པའི་ཐ་སྐར་ཟླ་བའི་ཚེས་བརྒྱད་ཀྱི་བར་ཏེ། ཟླ་བ་དྲུག་དང་ཞག་བཅུའི་ནང་དུ་ཁང་བཟང་དམ་པ་སྤེན་བད་སྒོ་སྐས་དཀར་ཁུང་ཚུན་ཆད་ཡོངས་སུ་རྫོགས་པ་ལེགས་པར་གྲུབ་པ་ཞིག་བྱུང་བར། བློ་དང་ལྡན་པ་ཐམས་ཅད་ཀྱང་ཟླ་ཞག་དེ་ཙམ་གྱི་བར་ལ་བྱ་བ་རྒྱ་ཆེ་ཞིང་བཀོད་པ་ལེགས་པ་འདི་བཞིན་གྲུབ་པ་ནི་སྤྲུལ་པ་ལྟ་བུའོ་ཞེས་ངོ་མཚར་ཆེ་བའི་བསྔགས་བརྗོད་མགྲིན་གཅིག་ཏུ་མཆིད་པར་གྱུར་ཏོ། །
གཉིས་པ་ལ། ཉེར་བསྡོགས་བསགས་པ་དང༌། རྟེན་གསུམ་བསྐྲུན་པའོ། ། དང་པོ་ནི། སྟོབས་བཅུ་མངའ་བའི་བསྟན་པའི་སྣང་བྱེད་མཁན་པོ་ཆེན་པོ་སྐྱབས་གཅིག་དམ་པ་གང་དང༌། སྡེ་དགེ་ས་སྐྱོང་ཁྲི་ཆེན་བློ་གྲོས་རྒྱ་མཚོ་པ་མཆོད་ཡོན་ཉི་ཟླ་ཟུང་འབྲེལ་ལྟ་བུ་ནས། ཁོ་བོར་བཀའ་མཆིད་སྩལ་བ། ལྡན་ཆོས་སྡེའི་གཙུག་ལག་ཁང་ལེགས་པར་བཟོ་གྲུབ་ནས། དེར་བྲིས་འབུར་གྱི་རྟེན་བཞེང་རྣམས་བྱེད་པའི་གྲབས་ཤོམ་སྐབས་ཡིན་འདུག་པར། རྟེན་རྣམས་ཚད་ལྡན་བྱོན་ལེགས་ཞིག་མ་བྱུང་ན།
གཞན་དག་དཔྱས་གདགས་པའི་གཞིར་གྱུར་ན་མི་རུང༌། དེ་བས་ན་རྟེན་བཞེང་རྣམས་ཀྱི་ཁ་ཏ་པར་ཁྱོད་ཀྱིས་འགྲོ་དགོས་ཞེས་བཀའ་སྩལ་གནང༌། སྤྱིར་ངེད་ཀྱི་ཡང་མེས་བླ་མ་སངས་རྒྱས་ལྷ་དབང་ཞེས་བྱ་བ་ཀརྨ་དབྱངས་ཅན་བཟང་པོའམ་མི་བསྐྱོད་རྡོ་རྗེའི་ཞབས་ཀྱི་དངོས་སློབ་ཏུ་གྱུར་པས། ཕྱི་ནང་གི་གཙུག་ལག་སྤྱི་དང་བྱེ་བྲག་བཟོ་རིག་པའི་ལྷ་རིས་མཁན་ལ་འབྲི་ཀླུང་གསེར་ལྡན་མའི་འགྲམ་གྱི་ལྗོངས་སྟོད་སྨད་ཀུན་ཏུ་སྨན་མཁྱེན་གཉིས་པ་ལྟ་བུའི་མཁས་མཐོངས་ཤིན་ཏུ་ཆེ་བ་མ་ཟད། དེའི་ཕྱག་བྲིས་བྱས་པའི་ལྷ་ལ་རབ་ཏུ་གནས་པའི་ཆོ་ག་མ་གྲུབ་ཀྱང་ཡེ་ཤེས་པ་བཞུགས་པའི་རྟགས་མཚན་བཟང་པོ་ཁོ་ན་བྱུང་བའི་ལོ་རྒྱུས་སྔོན་ནས་ད་ལྟའི་བར་ཀུན་གྱི་ཐོས་པ་འཛིན་པའི་དཔྱིད་དུ་མཆིས་པ་དང༌། ཁོ་བོ་ཅག་ཀྱང་ཆུང་ངུ་ནས་ཚེགས་དང་རྩོལ་བ་ཆེན་པོར་མ་ལྟོས་པར་བསླབ་སྦྱངས་མཐར་ཕྱིན་པར་གྱུར་ཅིག ལྷག་པར་ལྷ་རིས་ཕལ་གྱིས་གཅིག་ཤེས་ཀུན་གྲོལ་བྱས་པ་ཨ་ཕའི་ཆ་ཚད་དེ་ལྟ་བུ་མིན་པར། དུས་ཀྱི་འཁོར་ལོ། སྡོམ་འབྱུང༌། གཤིན་རྗེའི་གཤེད་ལ་སོགས་པའི་རྒྱུད་འགྲེལ་དག་དང༌།
དེ་དག་ལ་བརྟེན་པའི་བསྟན་བཅོས་སྨན་ལྷ་དོན་གྲུབ་པ་ལ་སོགས་པ་མཁས་པས་བྱས་པའི་རྒྱ་བོད་ཀྱི་གཞུང་བཟང་རྣམས་ནས་ཇི་སྐད་བཤད་པའི་དེ་བཞིན་གཤེགས་པ་ཡུམ་སྲས་ཁྲོ་ཚོགས་བཅས་པའི་ཚད་སོ་སོར་འབྱུང་བ་རྣམས་ལ་འདྲིས་ལོ་བགྱིས་པས། སྐྱོན་ཡོན་དཔྱོད་པར་གཞན་དྲིང་འཇོག་མ་དགོས་ཙམ་ཡོད་ནའང༌། སྐྱེས་བུའི་འདོད་ཐོག་ཏུ་གཞོན་པའི་གོམ་པ་བཀོད་པའི་ངེས་པ་མ་མཆིས་པ་ལྟར་རང་འགྲོས་ཇི་སྲིད་ལས་ཁ་ཏའི་ཐོག་ཏུ་འགྲོ་བ་ཞིག་ནི་ཤིན་ཏུ་དཀའ་ནའང༌། ཅི་གསུངས་གང་ལྕོགས་བགྱིད་པར་ཁས་འཆེ་བ་ལས་ཞུ་ཧམ་མ་སྤོབས་པར་འོངས་སོ། ། ལྡེར་བཟོ་མཁན་ལྷ་དཔོན་ཚེ་དབང་རིག་འཛིན་དཔོན་གཡོག་བརྒྱད་དང༌། དབུས་ཕྱོགས་ཀྱི་ལྷ་བཟོ་གཉིས། ལྡེབས་རིས་མཁན་ལྷ་རིས་པ་མང་ཙམ་མཆིས་པ་ལས། ལྷ་དཔོན་ཀརྨའི་ལྷ་དགའ་དང་སྡེ་དགོན་ཡེ་ཤེས་བློ་གྲོས་ཀྱིས་མཚོན་པའི་རི་མོ་པ་མི་ཉི་ཤུ་བཀྲབས། དེ་མཆན་ཚོན་མདངས་པ་ཉེར་གཅིག ཚོན་བརྒྱབས་པ་དང་ཚོན་སྦྱོར་བ་བཅས་ཉེར་གསུམ།
གསེར་འདུར་བ་དང་གསེར་ཤོག་མཁན་སོགས་མང་ཙམ་བསགས་ནས། ཤིང་རྩི་དང་ངོས་དཀར་འགྱེད་པ་ལ་སོགས་པའི་ཉེར་བསྡོགས་རྣམས་ཚང་བར་བསྒྲིགས་སོ། ། གཉིས་པ་ནི། འདིར་སྐད་རིགས་རྣམ་པ་བཞི་ལས་སཾ་སྐྲྀ་ཏའི་སྐད་དུ་ཨངྒི་ར་ཞེས་བྱ། གངས་ཅན་པའི་བརྡར་དབང་ཐང་དང་རྗེས་སུ་མཐུན་པའི་མིང་དུ་ཆུ་ཕོ་སྤྲེལ་ཞེས་བོད་པ། དེའི་སྲོག་ལུས་ཟུང་ག་མཐུན་པ་ལྕགས་ཀྱི་ཁམས། ཀླུང་རྟ་ཤིང་དང༌། སྨེ་བ་ལྔ་སེར་དབུས་སུ་ཞུགས་པའི་ཁམས་བཞི་ལྡན། སྲོག་དབང་མ་བུར་གྱུར་པའི་སེ་ཞིག བཀྲ་ཤིས་ཀྱི་ཀླུང་རྟར་བཅིབས་པའི་གསར་ཚེས་ཀྱི་གནམ་ལོ།
དུས་འཁོར་བའི་ལུགས་ཀྱི་དབྱར་རྭ་བ། རྒྱུ་སྐར་ས་གས་ཉ་བ། ཉིན་བྱེད་གླང་གི་ཁྱིམ་དུ་རྩེན་པས་དབང་གི་ཕྲིན་ལས་ཀྱི་དཔལ་བསྐྱེད་པ། རྟེན་ཅིང་འབྲེལ་པ་འབྱུང་བ་རེག་པ་ཅན། ཧོར་ལུགས་དང་ཚེའི་རིག་བྱེད་པ་མཐུན་པའི་ཟླ་བ་བཞི་པ། དབྱིག་འཛིན་མའི་ཁམས་ཀྱི་རང་བཞིན་ཅན་གྱི་ལུག དམར་ཕྱོགས་ཀྱི་རྒྱལ་བ་གསུམ་པ། དུས་འཁོར་བའི་དབྱངས་ཨཱར། གསལ་བྱེད་ཊཱར། འབྱུང་བ་མེ།
འདོད་ཡོན་རོའོ། ། ཐལ་བའི་དབང་པོའི་ལུགས་ཀྱི་དབྱངས་ཨཱུ། གསལ་བྱེད་ཛྷ། འབྱུང་བ་མེ། འདོད་ཡོན་གཟུགས་སོ། ། གཉིས་ཀ་མཐུན་པར་དར་གུད་ལང་ཚོ། ཉི་མ་རྟ། སྤར་ཁ་ཁམ། སྨེ་བ་གཉིས་ནག རེས་གཟའ་ཟླ་བ།
རྒྱུ་སྐར་ཁྲུམས་སྨད། འཕྲོད་ཆེན་ ༢༥ ཕྱི་ཆར་གླང་པོ། འབྱུང་བའི་འཕྲོད་བདུད་རྩིའི་སྦྱོར་བ་འཛོམ་པའི་ཉིན་གཙོ་བོ་ཐུབ་ཆེན་དང༌། ཚེ་དཔག་མེད་དང༌། སངས་རྒྱས་བྱམས་པ་གསུམ་གྱི་སྐུའི་སྲོག་ཤིང་འཛུགས་པ་དང༌། སྟོན་པ་ཐུབ་པའི་དབང་པོའི་འཕེལ་གདུང་སོགས་དང༌། ཆོས་སྐུའི་རིང་བསྲེལ་བཅིང་བ་སོགས་ཀྱི་འགོ་བརྩམས། ཡང་ཧོར་ཟླ་ལྔ་པའི་ལྕགས་སྦྲེལ་གྱི་ཟླ་བའི་དཀར་ཕྱོགས་ཀྱི་དགའ་བ་གསུམ་པ། རེས་གཟའ་ལྷའི་བླ་མ་དང་རྒྱུ་སྐར་ལྷ་མོ་ས་ག་ཕྲད་པའི་ཉིན། ལྡེབས་བྲིས་ཀྱི་ཐིག་གི་ཆ་དབྱེ་བ་བཅས་གཙོ་བོ་ཐུབ་པ་བདུད་འདུལ་དང་ཆོས་འཆད་ཀྱི་རྣམ་པ་ཅན་གཉིས་འདྲི་བའི་འགོ་ཚུགས།
དེའང་བྲིས་འབུར་གྱི་གཙོ་བོ་འདི་རྣམས་ཚད་ཇི་ལྟ་བུས་གཏན་ལ་ཕབ་པ་ཡིན་སྙམ་ན། དཔེར་མཚོན་ཙམ་གླེང་བ་ལ། འཇལ་བྱེད་དང་གཞལ་བྱ་གཉིས་ལས། དང་པོ་ནི་ནས་ཞེས་པ་གཉིས་ལ་ནི་རྐང་པ་དང༌། དེ་བཞི་ལ་ཆ་ཕྲན་ནམ་སོར་མོའམ་ཆ་ཆུང་ཞེས་བྱ། དེ་འདྲ་ཕྱེད་དང་བཅུ་གསུམ་མམ་བཅུ་གཉིས་སྐབས་སུ་གང་བབ་ཀྱིས་གདོང་ངམ་ཞལ་ལམ་ཐལ་མོའམ་མཐོ་ཞེས་བྱ་སྟེ། འདིས་ནི་སྐུ་གཟུགས་ཆེ་ཕྲ་ཐམས་ཅད་ཚད་ཀྱིས་གཏན་ལ་འབེབས་པར་བྱེད་དོ། ། གཉིས་པ་ནི། རྗེ་བཙུན་མ་ཕམ་པས། སྐུ་ནི་ནྱ་གྲོ་དྷ་ལྟར་ཆུ་ཞེང་གབ།
ཅེས་གསུངས་པས་དེ་བཞིན་གཤེགས་པ་སྲས་དང་བཅས་པའི་སྐུ་ཆུ་ཞེང་མི་མཉམ་པ་མེད་པ་ཉིད་ངེས་པར་དགོས་ཤིང་དེ་ལའང་དཔྱད་པར་བྱ་བ་འདི་ལྟར་སྣང་སྟེ། ཕྱིས་ཀྱི་མཁས་པ་ཁ་ཅིག དུས་འཁོར་དང་ཀྲཱི་ཡཱ་སོགས་ནས་བཤད་པའི་སོར་མོ་བརྒྱ་ཉེར་ལྔ་པ་ནི་འབུར་གྱི་དབང་དུ་བྱས་པའོ། ། སྡོམ་འབྱུང་ནས་བཤད་པའི་སོར་མོ་བརྒྱ་ཉི་ཤུ་པ་ནི་བྲིས་ཀྱི་དབང་དུ་བྱས་པ་ཡིན་ནོ་ཞེས་བཞེད་དོ། ། དེ་ལ་བརྟེན་ནས་དེང་གི་དུས་ཀྱི་དབུས་གཙང་ཁམས་གསུམ་གྱི་ལྷ་བྲིས་པ་ཕལ་ཆེ་བ་དག བྱང་ཆུབ་སེམས་དཔའི་ཐིག་དཔེ་རེ་བསླབས་ནས། དེས་སངས་རྒྱས་བཅོམ་ལྡན་འདས་ནས་བརྩམས་ཏེ་ཞི་བའི་རིགས་སུ་གཏོགས་པ་ཕོ་མོ་ཕལ་ཆེ་བ་དག་ལ་ནད་བརྒྱ་སྨན་གཅིག་ལྟར་ནག་འགྲོས་སུ་བྱེད་པ་མཐོང་སྟེ། དེ་རྣམས་ནི་མ་བརྟགས་པར་རི་བོང་ཅལ་རྒྱུག་གི་རྗེས་སུ་འབྲང་བ་ཁོ་ནར་སེམས་སོ། ། ཅིའི་ཕྱིར་ན། དེ་བཞིན་གཤེགས་པའི་སྐུ་རྒྱན་ཅན་དང་རྒྱན་མེད་ཀྱི་ཁྱད་པར་ཅུང་ཟད་མིན་པ་བྲིས་འབུར་ཁྱད་མེད་དུ་སོར་མོ་བརྒྱ་ཉེར་ལྔ་པར་བྱས་པས་ཁྱབ་པ་ནི།
རྒྱུད་དང་མཁས་པའི་བསྟན་བཅོས་མང་པོ་ནས་མགྲིན་གཅིག་ཏུ་མཐུན་པར་གསུངས་པའི་ཕྱིར་རོ། ། གང་དུ་གསུངས་ན། དཔལ་དུས་ཀྱི་འཁོར་ལོ་བསྡུས་པའི་རྒྱུད་ཀྱི་ཡེ་ཤེས་ལེའུ་ལས། རྒྱལ་བའི་བདག་པོ་གཙུག་ཏོར་ནས་ནི་མཛོད་སྤུའི་དབུས་སུ་ཕྱེད་དང་བཅས་པ་ཉི་མའི་སོར་དུ་འགྱུར། ། དེ་ནས་མགྲིན་པའི་ཆུ་སྐྱེས་དེ་བཞིན་སྙིང་ག་དང་ནི་དེ་ནས་ལྟེ་གསང་ཆུ་སྐྱེས་དེ་བཞིན་ནོ། ། ཞབས་ཀྱི་འོག་དང་རྗེ་ངར་བརླ་དང་དཔྱི་དང་མ་ནུ་དེ་ཉིད་དེ་ཉིད་རིག་བྱེད་རྣམས་ཀྱིས་ཏེ། ། བྲང་ཕྱེད་ཕྱེད་བཅས་ཉི་མས་རང་དཔུང་དཔུང་ལག་རྣམས་ནི་མཁའ་མིག་རྒྱལ་པོ་ཉི་མའི་ཚད་ཀྱིས་སོ། ། ཉི་ཤུ་འགའ་ཞིག་ལྷག་པའི་བརྒྱ་ཕྲག་གང་ཞིག་དུས་དང་དགུ་ཡིས་མི་རྣམས་ཀྱི་ནི་འཇིག་རྟེན་ཚད། ། རིག་བྱེད་ཕྱེད་དང་བཅས་པའི་བཞི་དང་ཆུ་གཏེར་ཆུ་གཏེར་ཕྱེད་དང་བཅས་པའི་རིག་བྱེད་རིག་བྱེད་ཀྱིས། ། གཙུག་ཏོར་མགོ་བོ་འོག་ཏུ་འགྱུར་ཏེ་རྒྱལ་བའི་བདག་པོའི་དཔལ་ལྡན་དཔྲལ་བ་དག་དང་ཤངས་དང་ནི། །
ཤངས་ཀྱི་འོག་ཏུ་ཀོས་ཀོའི་མཐའ་དང་དེ་ནས་མགྲིན་པ་དག་སྟེ་མགྲིན་པའི་རྩ་བའི་ཆུ་སྐྱེས་དབུས། ། དེ་ནས་སྙིང་ག་ལྟེ་བ་གསང་བར་མི་ཡི་བདག་པོ་ཕྱེད་བཅས་ཉི་མ་རྣམས་ཀྱི་རིམ་པར་འགྱུར། ། གསང་བའི་ཆུ་སྐྱེས་ལྟེ་བའི་རྩ་བར་རྡོ་རྗེ་དག་ཀྱང་ཐུབ་པ་ཡིས་ནི་སྟེང་གི་གཙུག་ཏོར་ཉིད། ། ཅེས་དེ་བཞིན་གཤེགས་པའི་སྐུ་གཟུགས་སོར་མོ་ཕྱེད་དང་བཅུ་གསུམ་པའི་མཐོ་བཅུ་པར་གསུངས་ཤིང༌། ཀྲཱི་ཡཱ་ས་མུཙྪའི་དཀྱིལ་ཆོག་གི་ས་དཔྱད་དྲུག་པ་ལས། དེ་ལ་ཡང་དག་པར་རྫོགས་པའི་སངས་རྒྱས་རྣམས་དང༌། རྡོ་རྗེ་འཛིན་པ་ཆེན་པོ་རྣམས་ཀྱི་སྐུའི་རིང་བར་དཔུང་པ་གཉིས་ངོས་སུ་རབ་ཏུ་བརྐྱང་བ་སྟེ་ཞེང་དུ་ཡང་ངོ༌། ། ཚད་རྣམས་ཅི་ཞེ་ན། རང་གི་སོར་གྱི་སོར་ཕྱེད་དང་བཅུ་གཉིས་ནི་མཐོའོ། ། དེ་ཉིད་བཅུ་ལ་ནི་སོར་ཉི་ཤུ་རྩ་ལྔས་ལྷག་པའི་བརྒྱའོ་ཞེས་སོ། །
སྡོམ་འབྱུང་གི་རྒྱུད་ཀྱི་འགྲེལ་པ་པདྨ་ཅན་ཞེས་པ། རཏྣ་རཀྵི་ཏས་མཛད་པ་ལས་ཀྱང༌། ཞལ་གྱིའང་བཅུ་གཉིས་ཆ་དང་ཆ་ཆུང་དང་སོར་དང་སོར་མོ་ཞེས་པ་དོན་གཅིག་སྟེ། དེ་ཐམས་ཅད་ཆ་ཆུང་གི་རྣམ་པར་དབྱེ་བ་ཤེས་པར་བྱའོ། ། བཅོམ་ལྡན་འདས་ཀྱིས་ནི་སངས་རྒྱས་ཀྱི་གཟུགས་ཉིད་ལ་ཕྱེད་དང་བཅས་པའི་ཆ་ཆུང་བཅུ་གཉིས་པའི་ཞལ་བྱའོ་ཞེས་དང༌། དེའང་བཅོམ་ལྡན་འདས་ཀྱི་ཕྱེད་དང་བཅས་པའི་སོར་མོ་བཞིས་འགྱུར་ཏེ་ཕྱེད་དང་བཅས་པའི་ཆ་ཆུང་བཅུ་གཉིས་ཀྱི་ཞལ་ཉིད་ལས་སོ་ཞེས་སངས་རྒྱས་ཀྱི་ཞལ་ཚད་སོར་མོ་ཕྱེད་དང་བཅུ་གསུམ་པར་བཤད་པའི་ཕྱིར་ཡང་དེ་ལས་འོད་མེད་དོ། ། ཡང་དེ་ཉིད་དུ། བཅུ་གཉིས་ཆ་ཞེས་པ་ནི་སངས་རྒྱས་ལས་གཞན་ཐམས་ཅད་ཐུན་མོང་བ་ཉིད་དུ་གསུངས་པའོ་ཞེས་སོ། ། དེ་བཞིན་དུ་སྨན་བླ་དོན་གྲུབ་པས་མཛད་པ་དང་སྤྲུལ་སྐུ་འཕྲང་ཁ་བས་མཛད་པའི་ཆ་ཚད་ཀྱི་ཡི་གེ་ལས་ཀྱང་བྲིས་འབུར་ཁྱད་པར་མེད་པ་མཆོག་གི་སྤྲུལ་སྐུའི་ཚད་ལ་སོར་མོ་བརྒྱ་ཉེར་ལྔ་པ་བཤད་པའི་ཕྱིར་རོ། ། དེ་བས་ན་འདིར་ཡང་བླ་མ་དང་སངས་རྒྱས་ཀྱི་སྐུའི་རིགས་གྱུར་རྣམས་ལ་ནི་སོར་མོ་ཕྱེད་དང་བཅུ་གསུམ་པའི་ཚད་ཀྱིས་ཐལ་མོ་བཅུ་པར་བྱས་སོ། །
ཐིག་ཆེན་གཉིས་པ་དེ་ལས་གཞན་པ་བྱང་ཆུབ་སེམས་དཔའ་ལ་སོགས་པ་ཞི་བ་ཐུན་མོང་བ་འཁོར་ལོས་སྒྱུར་བའི་ཆ་བྱད་ཅན་རྣམས་ནི། སྡོམ་འབྱུང་འགྲེལ་པར། མཚམས་དང་མཚམས་ལ་སོ་སོར་ཆ་ཆུང་གཉིས་གཉིས་ཆད་པར་འགྱུར་ཏེ། དེ་ན་བྱང་ཆུབ་སེམས་དཔའ་ལ་སོགས་པའི་ལྷ་རྣམས་ལ་སྐུའི་སྟོད་སྨད་དག་གི་ཆ་ཆུང་ཕྱེད་དང་བཅས་པ་གཉིས་གཉིས་ཕྲི་བ་ལས། ཆ་ཆུང་ཉི་ཤུས་ལྷག་པ་བརྒྱའི་ཚད་ཀྱི་སྐུར་འགྱུར་རོ་ཞེས་དགོངས་པའོ་ཞེས་དང༌། བསླབ་བཏུས་སོགས་ལས་བཤད་ལྟར་སོར་མོ་ཉི་ཤུས་ལྷག་པའི་བརྒྱའི་ཚད་དང༌། ཐིག་ཆེན་གསུམ་པ། རྒྱལ་ཡུམ་ཡིད་འཕྲོག་པའི་གཟུགས་ཅན་རྣམས་ནི། སྡོམ་པ་འབྱུང་བར། ཡིད་དུ་འོང་བའི་རང་གཟུགས་ནི། །
ཐལ་མོ་དགུ་པ་མངོན་པར་འདྲི། ། ཞེས་པ་ལྟར་སོར་བརྒྱད་ཀྱིས་ལྷག་པའི་བརྒྱ་དང༌། ཐིག་ཆེན་བཞི་པ། སྦོམ་ཐུང་གཏུམ་དྲག་ཅན་རྣམས་ནི། དེ་ཉིད་ལས། ཁྲོ་བོ་ཁྲོ་མོ་དབང་ཕྱུག་མ། ། བྲན་ཕོ་བྲན་མོ་ཅི་བགྱི་མ། ། དྲག་ཅིང་འཇིགས་པའི་གཟུགས་རྣམས་ནི། ། ཐལ་མོ་བརྒྱད་པ་རྣམ་པར་འདྲི། ། ཞེས་སོར་མོ་གོ་དྲུག་པའི་ཚད་དང༌།
ཐིག་ཆེན་ལྔ་པ། མིའུ་ཐུང་ལྟར་ཁྲོས་པ་རྣམས་ནི། ཀྲཱི་ཡཱ་ས་མུཙྪར། རཱ་ཧུ་ལ་དང་མིའུ་ཐུང་དང་ཚོགས་ཀྱི་བདག་པོ་རྣམས་ནི་མཐོ་ལྔ་པ་བྱའོ་ཞེས་ལག་ཏུ་བླང་བའི་རིམ་པར་ཐོད་དཔངས་སོགས་ལྷག་མ་བཏང་བས་སོར་མོ་བདུན་ཅུ་རྩ་གཉིས་པ་དང༌། ཐིག་ཆེན་དྲུག་པ་མི་རྣམས་ཀྱི་ཚད་ནི། དྲི་མེད་འོད་དུ། དེ་ཉིད་སེམས་ཅན་རྣམས་ཀྱི་ཁྲུ་བཞི་སྟེ། མི་རྣམས་ཀྱི་སོར་དགུ་བཅུ་རྩ་དྲུག་གོ ། སྟེང་དང་འོག་ཏུ་ནི་སོར་བརྒྱད་ཅུ་རྩ་བཞི་སྟེ། དེ་ལྟར་མི་རྣམས་མཚན་དང་མི་ལྡན་པའོ་ཞེས་པ་སྟེ།
ཐིག་ཁོང་འདིར་ཉན་ཐོས་དང་རང་སངས་རྒྱས་རྣམས་ཀྱི་ཚད་བསྟན་པ་སྟེ། དེ་ལྟར་ན་དེ་དག་སོ་སོའི་ཚད་རྣམས་ཀྱི་ལག་ཏུ་བླང་བའི་རིམ་པ་རྣམས་ལས་སྐབས་སུ་གང་བབས་རྣམས་ལ་དཔྱོད་པའི་ཁུལ་བགྱིས་པ་ལགས། ཧོར་ཟླ་བདུན་པའི་ཚེས་བཞིར་ཉི་མ་མེ་བཞིའི་འགྲུབ་སྦྱོར་འཛོམ་པར་མགོན་ཁང་གི་ལྡེབས་རིས་འདྲི་བའི་འགོ་ཚུགས། ཟླ་བ་དེའི་ཚེས་བཅུ་བཞིའི་གཟའ་སྐར་བདུད་རྩིའི་མཐུན་སྦྱོར་ཡོད་པའི་ཉིན་པར། བྲིས་འབུར་གྱི་གཙོ་ཆེན་རྣམས་ཀྱི་སྤྱན་དབྱེ་བ་དང༌། ཚེས་ཉི་ཤུ་བཀྲ་ཤིས་ཚངས་དབྱུག་ཐོགས་པའི་འགྲུབ་སྦྱོར་འཛོམ་པར། ལམ་འབྲས་ཁང་དང་གཙང་ཁང་གི་ལོགས་བྲིས་བརྩམས། ཧོར་ཟླ་བརྒྱད་པའི་ཚེས་བཅུ་བཞི་མཁའ་འགྲོ་འདུ་བའི་དུས་ཚེས་ཁྱད་པར་ཅན་ལ་སྔར་གྱི་མགོན་པོ་ལྷ་བརྒྱད་རྙིང་པའི་སྐུ་བརྙན་རྣམས་མགོན་ཁང་གསར་པར་གདན་འདྲེན་རྒྱུའི་སྔ་ཉིན་བདག་དང་དགེ་སློང་ཉུང་ཤས་ཀྱིས་བསྐང་གསོ་བྱས། དེའི་མཚན་མོར་མགོན་ཁང་གསར་པའི་སྒོ་འབྱེད་གཅོད་ལན་མང་བྱས་ཤིང་འུར་སྒྲ་དང་ཚེག་སྒྲ་ཆེན་པོ་བྱུང་བས་དེ་ནས་བརྩམས་ཏེ་ལྷ་བཟོ་བ་རྣམས་མགོན་ཁང་སྒོ་དེར་ཉལ་མི་ཕོད་པའི་དངངས་སྐྲག་བྱུང༌། ཕྱི་ཉིན་ནང་སྔར་ཕྱོགས་ཀུན་ཆར་སྤྲིན་ལང་ལིང་འཁྲིགས་པ་ལས་དགུང་ཆར་ཟིམ་བུ་བབས་པས་ས་གཞི་ཐམས་ཅད་དུ་ཆག་ཆག་གདབ།
ཉི་མ་ཤར་ཙམ་ནས་གུར་མགོན་ལྷ་བརྒྱད། གདོང་བཞི་དཔལ་མགོན་འཁོར་བཅས་ཀྱི་སྐུ་བརྙན་རྣམས་མཆོད་པའི་ཡོ་བྱད་དུ་མ་དང་བཅས་པས་སྤྱན་འདྲེན་པའི་ཚེ། ནམ་མཁའ་ནས་ཁ་དོག་ལྔ་པའི་འཇའ་ཚོན་ཤར་བ་ཀུན་གྱིས་མཐོང་བ་སོགས་དགེ་མཚན་བཟང་པོ་བྱུང༌། དེ་ལྟར་སྤྱན་དྲངས་པའི་བསྟན་སྲུང་དབང་པོའི་སྐུ་བརྙན་རྙིང་པའི་གཙོ་བོ་མི་ཚད་ཙམ་དང༌། འཁོར་རྣམས་དེའི་ཕྱེད་ཚད་ཙམ་ཡོད་པ་བྱིན་རླབས་ཀྱི་གཟི་འོད་འབར་བར་བཞུགས་པ་རྣམས། མཁན་ཆེན་ཐམས་ཅད་གཟིགས་པའི་བཀས་གནང་ལྟར། རྟེན་བཞེང་གསར་པ་སོ་སོའི་སྐུ་ཁོག་ཏུ་ནང་གཞུག་གི་ཚུལ་དུ་གོས་དར་མང་པོས་དྲིལ་ནས་བཞུགས་སུ་གསོལ་བ་དང་ཆབས་ཅིག ནང་རྟེན་འོག་ཏུ་བསྙད་པར་འགྱུར་བ་ལྟར་ཕུལ། དེའི་ཕྱི་ནས་གཙོ་བོ་ཕལ་ཐོག་གཅིག་གི་སྐུ་ཚད་དང༌། གཞན་རྣམས་ཕྱེད་ཚད་ཙམ་བྱས་ནས་བཞེང་བའི་འགོ་བརྩམས།
ཧོར་ཟླ་དགུ་པའི་ཉེར་གསུམ་བཀྲ་ཤིས་ཀྱི་ཉི་མ་ཤར་བ་ལ་རྟེན་བཞེངས་ཐམས་ཅད་ཀྱི་བགྱི་བ་མཐར་སོན་པར་བྱས་པས། དེ་དག་གི་སྐབས་སུ་ལས་བྱེད་པ་ཡོན་སྦྱོར་བཅས་ལ་ཉེ་ཞོ་ཅི་ཡང་མ་བྱུང་བ་དང༌། ཇི་སྙེད་བརྩམས་པའི་བྲིས་འབུར་ཐམས་ཅད་ལ་ཁོ་བོས་བསླབ་བཅོས་ཁ་བཀོད་གང་ལྕོགས་བགྱིས་པས་བཟོ་བོ་རྣམས་ཀྱང་བསྒོ་བ་རྣར་གཟོན་དུ་མ་སོང་བར་བརྟུན་པ་བསྐྱེད་སོང་བས་ཕྱོགས་ཐམས་ཅད་ནས་ལེགས་རབ་ཅིག་བྱུང་འདུག་པ་ཀུན་གྱི་འདྲེན་བྱེད་དབང་པོའི་དགའ་སྟོན་དུ་མངོན་པ་འདི་དག་ལགས་སོ། ། སྨྲས་པ། རྐང་པ་དང་པོ་དང་གཉིས་པ་ཡོད་པའི་ཟུང་ལྡན།་་་་་ མངོན་གྱུར་མངོན་པ་མིན་པའི་བདག་ཉིད་ཅན། ། མངོན་འདོད་འཛད་མེད་དཔལ་གྱིས་ཚིམ་པར་བསྟབས། ། དེ་ལས་འཁོན་བྲལ་ས་ཡི་ཐིག་ལེ་ཞིག ། རང་དབང་བདེ་བར་ནོད་པ་ག་ལ་བར། ། མ་ཧཱ་བྷོ་ཊའི་ཡུལ་འདིར་བཀྲ་ཤིས་མཚན། །
རྫོགས་པར་བལྟ་ཕྱིར་གཞན་འཕྲུལ་དབང་བྱེད་ལྷའི། ། ཁང་བཟངས་བལྟ་ན་སྡུག་པའི་ཕུང་པོ་དེ། ། མངོན་འདོད་ཀྱིས་མྱོས་འདི་ན་ཆགས་སམ་སྙམ། ། འབྱོར་པ་རྒྱ་ཆེ་བ།་་་་་ རིན་ཆེན་གདུང་ཀ་བྱེ་བས་མཛེས་བཏེག་པ། ། མཐོ་བརླིང་བརྩེགས་པའི་བ་གམ་ངོས་རྩེ་ལས། ། དྲིལ་བུ་གཡེར་ཁ་འཐབ་པའི་དབྱངས་འཇོ་ཞིང༌། ། རིན་ཆེན་ཏོག་གིས་སྲིད་པའི་མུན་པ་ཕྲོགས། ། བསྡུས་དང་མ་བསྡུས་བསྲེས་པའི་གཟུགས་ཅན།་་་་་ བསོད་ནམས་མཆོད་སྦྱིན་བརྒྱ་པའི་མཛུབ་རྩེ་ཡིས། །
ཡེ་ཤེས་སྣང་བ་དག་པའི་ཤེལ་གྱི་གཞིར། ། རྣམ་བཀྲ་མཚན་བཟང་རི་དྭགས་བཀྲག་པོ་ཆེས། ། ཉེར་སྡུད་དམ་པའི་གཟུགས་བརྙན་བྱེ་བས་གཏམས། ། སྟོན་ ་་་་་དངོས་པོའི་དཔེ་རྒྱན། དུས་མཁའ་དབྱིངས་དག་པར་རྒྱུ་སྐར་ཕྲེང༌། ། གྲངས་མེད་བསྟར་བ་འདྲེན་བྱེད་དཔྱིད་གྱུར་བཞིན། ། མཐོང་དོན་རྣམ་དཀར་སྙིང་པོས་ཆེར་ལྕི་བ། ། མཆོག་གི་སྤྲུལ་གཟུགས་ལྟད་མོར་མི་དགྱེས་སུ། ། ཞེས་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ལས་ཇི་ལྟར་བསྐྲུན་པའི་ཚུལ་གྱི་སརྒ་སྟེ་གཉིས་པའོ།། །། སྤྱི་དོན་གསུམ་པ་བསྐྲུན་པའི་རྟེན་གྱི་བཞུགས་བྱང་སྨོས་པ་ལ།
བྲིས་སྐུ་དང༌། འབུར་སྐུ་གཉིས་ལས། དང་པོ་ནི། བཅོམ་ལྡན་འདས་ཤཱཀྱ་སེང་གེའི་བསྟན་པ་འདིར་སྟོན་པའི་སྐུ་བརྙན་བྲིས་འབུར་གཉིས་ལས་བྲིས་སྐུ་སྔ་བར་བྱུང་བའི་ཚུལ་ཡང༌། གྲོང་ཁྱེར་རྒྱལ་པོའི་ཁབ་ཀྱི་རྒྱལ་པོ་གཟུགས་ཅན་སྙིང་པོ་དང༌། སྒྲ་སྒྲོགས་ཀྱི་རྒྱལ་པོ་ཨུ་དྲ་ཡཱ་ཎ་གཉིས་ཡུལ་གྱིས་བསྐལ་པས་ཕན་ཚུན་མཐོང་མ་མྱོང་བའི་མཛའ་བོར་གྱུར་ཏེ་སྐྱེས་བསྲིང་རེས་ཡོད་པར། ནམ་ཞིག་ཨུ་དྲ་ཡཱ་ཎས་ནོར་བུའི་གོ་ཁྲབ་རིན་ཐང་གཞལ་དུ་མེད་པ་ཞིག་བསྐུར་བའི་ལན་དུ། སྟོན་པའི་སྐུ་བརྙན་བསྐུར་བ་ལེགས་པ་མངོན་ཏེ། རི་མོ་པར་སྟོན་པའི་སྐུ་བརྙན་འདྲིར་བཅུག་ཀྱང་སྐུ་ལྟ་བས་ཆོག་མི་ཤེས་པར་གཡེང་བས་སྐུ་ཚད་འདྲི་མ་ཤེས་པར། སྟོན་པ་ཆུ་འགྲམ་དུ་བཞུགས་པའི་སྣང་བརྙན་ཆུར་ཤར་བ་དཔེར་བྱས་ནས།
བྲིས་པ་ལ་ཆུ་ལོན་མར་གྲགས་པ་དེ་ཉིད་རིན་པོ་ཆེའི་དོང་བུར་བཅུག་པར་གོས་བཟང་གིས་བཀླུབས་ཏེ་གླང་པོ་ཆེའི་རྒྱབ་ཏུ་བཀལ་ནས་བསྐུར་བ། རྒྱལ་པོས་སྐུ་གཟུགས་དེ་ཞལ་ཕྱེ་སྟེ་མཇལ་བས་རྟེན་ཅིང་འབྲེལ་བ་འབྱུང་བའི་དོན་རྟོགས་ནས་བདེན་པ་མཐོང་བ་དང༌། དེ་རྗེས་སིངྒ་ལའི་རྒྱལ་པོའི་བུ་མོ་མུ་ཏིག་འཁྲི་ཤིང་གིས་སྟོན་པ་ལ་དད་པས་སྐྱེས་ཕུལ་བའི་ལན་དུ། རས་ཀྱི་གཞི་ལ་སྟོན་པའི་སྐུའི་འོད་ཟེར་བཀྱེ་སྟེ། དེའི་སྟེང་རིག་བྱེད་པས་རི་མོས་མནན་པའི་ཐང་སྐུ་དེ་སྤྲིང་ཡིག་དང་བཅས་ཏེ་བསྐུར་བ་མཐོང་བའི་འཕྲལ་ལ་བུ་མོས་བདེན་པ་མཐོང་བ་དང༌། དེ་རྗེས་ཤིག་ན་སྟོན་པས་ཡུམ་གྱི་དོན་དུ་ལྷ་གནས་སུ་གཤེགས་པའི་ཚེ། གྲོང་ཁྱེར་གསལ་ལྡན་གྱི་རྒྱལ་པོས་མཆོད་གནས་སུ་བཅོམ་ལྡན་འདས་ཀྱི་སྐུ་བཞེང་བར་འདོད་པ་ན། མཽང་གལ་གྱི་བུའི་རྫུ་འཕྲུལ་ལ་བརྟེན་ཏེ་བཟོ་བོས་ལྷ་ཡུལ་དུ་ཕྱིན་ནས་སྐུའི་བཞུགས་ཚུལ་ཡིད་ལ་ངེས་པར་བྱས་ནས། ཙནྡན་གོ་ཤཱིརྵ་ལས་བྱས་པའི་སྐུ་བརྙན་བཞེངས་པ་དེ་སྟོན་པ་དངོས་དང་འདྲ་བར་གྲགས་པ་ཉིད་འབུར་སྐུའི་ཐོག་མ་ཡིན་ནོ་ཞེས་འབྱུང༌། དེས་ན་འདིར་ཡང་བྲིས་སྐུས་ཐོག་དྲངས་ཏེ་སྨོས་པ་ལ།
གཙུག་ལག་ཁང་ལ་ཀ་བ་ཉི་ཤུ་རྩ་བཞི་ཡོད་པར་ཞིང་ཁམས་ཉི་ཤུ་རྩ་གཉིས་བྲི་ཁྱམས་མཆིས་པའི་གཡས་ལོགས་ཀྱི་གཙོ་བོ་ཀུན་མཁྱེན་ཉི་མའི་གཉེན་གྱིས་བདུད་སྡེ་འདུལ་བའི་དུས་སུ་ཕྱག་ས་ནོན་དང་མཉམ་གཞག་གི་ཕྱག་རྒྱ་ཅན་ལ་ཉན་ཐོས་མཆོག་ཟུང་དང་མདུན་དུ་ཡབ་ཡུམ་སྲས་དང་རིམ་གྲོ་པར་བཅས་དང༌། གཡོན་དུ་ཆོས་ཀྱི་འཁོར་ལོ་བསྐོར་དུས་ཀྱི་སྐུའི་རྣམ་པ་ཆོས་འཆད་ཀྱི་ཕྱག་རྒྱ་ཅན་ལ་ཚངས་པ་བརྒྱ་བྱིན་གཉིས་དང་ཉན་ཐོས་མཆོག་རྣམས་ཀྱིས་བསྐོར་བ། གཡས་ལོགས་མཐའ་སྒོ་འགྲམ་དུ་རྡོ་རྗེ་གུར་མགོན་ལ། སྟེང་ཕྱོགས་སུ་བླ་མ་བརྒྱུད་པ་ཡི་དམ་ཁ་ཤས། གཡས་སུ་ཞིང་སྐྱོང་བྲམ་ཟེའི་གཟུགས་ཅན། གཡོན་དུ་ལྷ་མོ་འདོད་ཁམས་དབང་མོ། མཐའ་སྐོར་དུ་ལས་མགོན་གྱི་རིགས་དང་དུར་ཁྲོད་ཡབ་ཡུམ། དམག་ཟོར་རྒྱལ་མོ། ཟངས་གྲི་ཅན། དཀར་མོ་བདུད་རྒྱལ།
གནོད་སྦྱིན་བེག་ཙེར་བཅས་པས་བསྐོར་བ། གཡོན་ལོགས་མཐའི་སྒོ་འགྲམ་དུ་རྒྱལ་ཆེན་ངལ་བསོས་པོ་ཕོ་བྲང་འཁོར་ས་བཅས་པ། སྟེང་ཕྱོགས་སུ་བླ་མ་བརྒྱུད་པ། མཐའ་སྐོར་དུ་གནོད་སྦྱིན་རྟ་བདག་བརྒྱད་ཀྱིས་བསྐོར་བ། དེའི་མདུན་དུ་བསྟན་པའི་སྦྱིན་བདག་ཆེན་པོ་ཞིང་གཤེགས་པ་བདེ་ལྡན་ཞིང་གི་བཀོད་པའི་ནང་དུ་ཡོད་པ་དང༌། ད་ལྟར་བཞུགས་པའི་མཆོད་ཡོན་རིན་པོ་ཆེ་འཁོར་ཚོགས་སུ་བཅས་པ་རིན་པོ་ཆེའི་ཁང་བཟང་གི་ནང་ན་རྒྱ་བོད་ཡུལ་གྲུའི་སྐྱེ་འགྲོས་ཉེ་བར་བཏུད་པའི་རྣམ་པ་ཅན་དུ་བྱས་པ། དེ་མིན་པའི་ཞིང་ཁམས་གཞན་བཅོ་བརྒྱད་པོ་ཐམས་ཅད་ལ་འཕགས་པའི་ཡུལ་གྱི་སྙན་དངགས་སྨྲ་བ་ཀུན་གྱི་གཙུག་ཏོར་ལྟ་བུ་ཆོས་རྒྱལ་དགེ་བའི་དབང་པོ་དང་དེའི་སྲས་ཟླ་བའི་དབང་པོས་མཛད་པ། རྫོགས་པའི་སངས་རྒྱས་ཀྱི་རྟོགས་བརྗོད་དཔག་བསམ་འཁྲི་ཤིང་ལེའུ་བརྒྱ་དང་བརྒྱད་ཀྱིས་བསྟན་པ་རྣམས་རི་མོའི་ལམ་དུ་བཀོད་པས་ཁྱབ་པར་བཀྲམ། དེ་དག་གི་སྟེང་ཕྱོགས་ཀྱི་ནམ་མཁར་སོ་ཐར་དང་བྱང་སེམས་སྡོམ་བརྒྱུད་ཀྱི་བླ་མ་རྣམས་དང༌། ཡི་དམ་ལྷ་ཚོགས་འགའ་ཞིག
གཙང་ཁང་གི་ནང་ལོགས་གཡས་ཀྱི་གཙོ་བོ་སངས་རྒྱས་མི་འཁྲུགས་པ་དང་གཡོན་གྱི་གཙོ་བོ་ཀུན་རིག་རྣམ་པར་སྣང་མཛད་ལ། ཀུན་རིག་རྩ་ལྷ་སོ་གཉིས་བཅས་ལ་སངས་རྒྱས་སྟོང་དང་ལྟུང་བཤགས་སངས་རྒྱས་ཀྱིས་བསྐོར་བ། རྒྱ་མཐོངས་ལ་བྱང་ཆུབ་ལྟུང་བ་བཤགས་པའི་སངས་རྒྱས་རྣམས་བཞུགས་སོ། ། མགོན་ཁང་དུ་ཀྱེ་རྡོ་རྗེ་ལྷ་དགུ། འཇིགས་བྱེད་ཕྱོགས་སྐྱོང་བཅས། ལས་ཀྱི་གཤིན་རྗེ་ལྷ་བཅུ་གསུམ། མགོན་པོ་ཆེ་ཆུང་འཁོར་བཅས་དང་མགྲོན་ལྷ་ཉུང་ཤས་བཅས་བྲིས། རྒྱ་མཐོངས་ཀྱི་གཙོ་བོ་རྡོ་རྗེ་འཆང༌། གཡོན་དུ་ས་སྐྱ་པ་ཆེན་པོ་ཀུན་དགའ་སྙིང་པོ། ཀུན་དགའ་བཟང་པོ་གསུམ་ལ་ལམ་འབྲས་བླ་མ་བརྒྱུད་པས་བསྐོར་བ་དང༌།
སངས་རྒྱས་སྨན་བླ་ལྟ་ན་སྡུག་གི་བཀོད་པ་བཅས་དང༌། གཡས་སུ་སྟོན་པ་ཐུབ་དབང་དང་སངས་རྒྱས་བྱམས་པ་གཉིས་ལ་གནས་བརྟན་བཅུ་དྲུག་གིས་བསྐོར་བ། སངས་རྒྱས་འོད་དཔག་མེད་བདེ་ལྡན་ཞིང་གི་བཀོད་པ་ཅན། ལམ་འབྲས་ལྷ་ཁང་ཀ་བ་བཞི་ཟུག་པར་གཙོ་བོ་རྡོ་རྗེ་འཆང་ལ་ལམ་འབྲས་བླ་མ་བརྒྱུད་པ་ཞིང་ཁམས་མའི་བཀོད་པ་དང༌། གཡས་སུ་ས་སྐྱ་པཎྜི་ཏ་དང་འགྲོ་མགོན་འཕགས་པ་གཉིས་ལ་པཎྜི་ཏའི་རྣམ་ཐར་རྒྱས་པ་སྐལ་བཟང་ལེགས་ལམ་ཞེས་བྱ་བ་རིན་སྤུངས་ས་སྤྱོད་དབང་པོས་མཛད་པ་ལྟར་དང༌། ངོར་ཆེན་རྡོ་རྗེ་འཆང་ཀུན་དགའ་བཟང་པོ་ལ་དེའི་རྣམ་ཐར་གྱིས་བསྐོར་བ། གཡོན་དུ་འཕགས་མཆོག་ཀླུ་སྒྲུབ་དང༌། སྟོབས་ཀྱི་མགོན་པོ་བིརྺ་པ་གཉིས་ལ་གྲུབ་ཐོབ་བརྒྱད་ཅུ་རྩ་བཞིས་བསྐོར་བ། མཁན་པོ་ཆེན་པོ་དཔལ་ལྡན་ཆོས་སྐྱོང་ལ་དེའི་རྣམ་ཐར་མདོར་བསྡུས་ཀྱིས་བསྐོར་བ། འཇམ་དཔལ་སྨྲ་བའི་སེང་གེ་གཙོ་འཁོར་ལྔ་ལ་རྒྱ་ནག་རི་བོ་རྩེ་ལྔའི་བཀོད་པས་བསྐོར་བ།
འཕགས་པ་སྤྱན་རས་གཟིགས་ཕྱག་སྟོང་སྤྱན་སྟོང་ཅན་ལ་སྤྱན་རས་གཟིགས་འཇིགས་པ་བརྒྱད་སྐྱོབ་དང་པོ་ཏ་ལའི་ཞིང་བཀོད་ཀྱིས་བསྐོར་བ། ཕྱག་ན་རྡོ་རྗེ་གོས་སྔོན་ཅན་ལ་སྒྲོལ་མ་འཇིགས་པ་བརྒྱད་སྐྱོབ་ཀྱིས་བསྐོར་བ། ཚེ་དཔག་མེད་ལ་འདོད་ལྷའི་ཚོགས་ཀྱིས་བསྐོར་བ་རྣམས་བཞུགས་སོ། ། དེ་དག་གི་གསེབ་ཚགས་རྣམས་སུ་སྔར་གྱི་ལྷ་ཁང་རྙིངས་པར་ཡོད་པའི་སྐུ་བརྙན་གོང་དུ་མ་ཐུས་པ་རྣམས་དང༌། གཙུག་ལག་ཁང་གི་སྒོ་ཁང་དུ་རྒྱལ་ཆེན་བཞི་སྐུ་ཚད་ཤིན་ཏུ་ཆེ་བ་དང༌། མངོན་པ་མཛོད་ལས་འབྱུང་བའི་འཇིག་རྟེན་ཆགས་ཚུལ་དང༌། འདུལ་བ་ལུང་ནས་བཤད་པའི་སྲིད་པའི་འཁོར་ལོ་ཆ་ལྔ་པའི་གཟུགས་ཀྱི་བཀོད་པ་བྱས་པ་རྣམས་སོ། ། དེ་དག་གི་སྟེང་ཕྱོགས་སོགས་སུ་ཁྲོ་བོ་བཅུ་དང་འདོད་ལྷ་ཉུང་ཤས། ཚེ་རིང་ལྗོངས་ཀྱི་གཟུགས་རིས་དང༌། ཡུལ་རིས་གཞི་བདག་གཉན་པོ་འགའ་རེ་སོགས་ཅི་མཛེས་སུ་བཀོད་དོ། །
གཉིས་པ་འབུར་སྐུ་ལ་བཞུགས་བྱང་སྨོས་པ་དང༌། ནང་རྟེན་བཞུགས་གྲངས་སྨོས་པའོ། ། དང་པོ་ནི། རྟེན་གྱི་གཙོ་བོ་གཙང་ཁང་དབུས་སུ་ཐུབ་དབང་བདུད་འདུལ་གྱི་རྣམ་པ་ཅན་བཞུགས་ཁྲིའི་དཔངས་མི་བརྩི་བར་པདྨ་ནས་གཙུག་ཏོར་བར་མཐོ་བཅོ་ལྔ་ཡོད་པ་སེང་ཁྲི་རྒྱན་དྲུག་གིས་མཛེས་པ། གཡས་གཡོན་དུ་ཉན་ཐོས་མཆོག་ཟུང་བཞེངས་པ། གཡས་སུ་བསྟན་པའི་སྦྱིན་བདག་ཆེན་པོ་ས་སྐྱོང་བསོད་ནམས་མགོན་པོ་ཡབ་སྲས་ཞབས་བརྟན་གྱི་ཆེད་དུ། བཅོམ་ལྡན་འདས་ཚེ་དཔག་ཏུ་མེད་པ་དང༌། གཡོན་དུ་ས་འཛིན་དབང་མོ་ཚེ་རིང་ལགས་དུས་ཀྱི་ཆོས་ཉིད་དུ་ཐིམ་པའི་གཤེགས་རྫོང་དུ་འབྱོན་གྱུར་གྱི་སངས་རྒྱས་མ་ཕམ་པའི་སྐུ་བརྙན་ཏེ། གཉིས་ཀའང་པདྨ་ནས་གཙུག་ཏོར་གྱི་བར་མཐོ་བཅུ་གསུམ་ཡོད་པ་བཞུགས་ཁྲི་རྒྱབ་ཡོལ་དང་བཅས་པའོ། ། ལྷོ་དང་ནུབ་ཀྱི་ལོགས་གཉིས་སུ་བྲག་རིའི་ནང་ན་བཞུགས་པའི་འཕགས་པ་གནས་བརྟན་ཆེན་པོ་བཅུ་དྲུག་དང༌།
རྒྱལ་ཆེན་བཞི་དང་དྷརྨ་ཏཱ། ཧ་ཤང་རྣམས་མདའ་གང་རེའི་སྐུ་ཚད་བཞུགས་སོ། ། མགོན་ཁང་དུ་གཙོ་བོ་རྡོ་རྗེ་གུར་མགོན་གྱི་སྐུ། དེའི་གཡས་གཡོན་རྣམས་ནས་ཕྱག་ན་རྡོ་རྗེ་དང༌། ཞིང་སྐྱོང་བྲམ་ཟེའི་གཟུགས་ཅན། རལ་གཅིག་མ། གནོད་སྦྱིན་ཡབ་ཡུམ། པུ་ཏྲ་མིང་སྲིང་གསུམ། དུར་ཁྲོད་བདག་པོ་ཡབ་ཡུམ། རྒྱལ་པོ་ཆེན་པོ་རྣམ་ཐོས་ཀྱི་བུ་རྣམས་བཞུགས་སོ། །
ལམ་འབྲས་ཁང་དུ་གཙོ་བོ་སངས་རྒྱས་རྡོ་རྗེ་འཆང་དང༌། རྗེ་ས་སྐྱ་པ་ཆེན་པོ། ངོར་ཆེན་རྡོ་རྗེ་འཆང༌། དཀོན་མཆོག་ལྷུན་གྲུབ། དཔལ་ལྡན་ཆོས་སྐྱོང་རྣམས་ཀྱི་སྐུ་ཚད་མཐོ་དྲུག་རེ། གཞན་རྣམས་མཐོ་གཉིས་ཀྱི་ཚད་རེ་ཡོད་པའི་ལམ་འབྲས་བླ་མ་བརྒྱུད་པ་རིན་ཆེན་མི་འགྱུར་རྒྱལ་མཚན་གྱི་བར་ཡོངས་རྫོགས་དང༌། གཞན་ཡང་བཙོང་ཁ་པ། ཀརྨ་པ། ནམ་མཁའ་ལེགས་པ། ཁོ་བོའི་གཟུགས་བརྙན་བཟོས་པ་རྣམས་བཞུགས་སོ། །
གཉིས་པ་ནི། རྟེན་གྱི་གཙོ་བོ་བཅོམ་ལྡན་འདས་ཤཱཀྱ་སེང་གེའི་སྐུ་བརྙན་མཐོང་བ་དོན་ཡོད་ཅེས་བྱ་བ་འདི་ཉིད་ཀྱི་ནང་ཞུགས་སུ། སངས་རྒྱས་འོད་སྲུངས་ཀྱི་འཕེལ་གདུང་གཅིག སངས་རྒྱས་ཤཱཀྱ་ཐུབ་པའི་འཕེལ་གདུང་གཉིས། རྡོ་རྗེ་འཆང་གི་གསེར་སྐུ། ཐུབ་དབང་གསེར་སྐུ། དམ་རྫས་ལས་གྲུབ་པའི་བིརྺ་པ། ས་སྐྱ་པཎྜི་ཏའི་དབུ་ཞྭ། འགྲོ་མགོན་འཕགས་པའི་ན་བཟའ། བླ་མ་དམ་པ་བསོད་ནམས་རྒྱལ་མཚན་གྱི་ན་བཟའ།
རྡོ་རྗེ་འཆང་ཀུན་དགའ་བཟང་པོའི་པུར་ཚྭ་དང་པུར་རས། བྲང་ཏི་ནམ་མཁའ་དཔལ་བཟང་གི་ན་བཟའ། ས་ངོར་གྱི་བླ་མ་གོང་མ་ཕལ་ཆེར་གྱི་ན་བཟའ་དང་གདུང་ཚྭའི་རིགས། དམ་པ་སངས་རྒྱས་ཀྱི་འཕེལ་གདུང༌། དྲུང་ནམ་མཁའ་ལེགས་པའི་དབུ་ཐོད། རུས་རྒྱན། དགེ་སློང་མ་དཔལ་མོའི་ན་བཟའ། ཞབས་དྲུང་ཀུན་དགའ་ལེགས་པའི་གདུང་ཚྭ། ཐར་རྩེ་ནམ་མཁའ་རིན་ཆེན་པའི་གདུང་རུས། བྱམས་པ་བསོད་ནམས་བཟང་པོའི་གདུང་ཚྭ།
མཁན་པོ་བཀྲ་ཤིས་ལྷུན་གྲུབ་པའི་ན་བཟའ། མཁན་ཆེན་ཚུལ་ཁྲིམས་ལྷུན་གྲུབ་པའི་གདུང་རུས་ན་བཟའ། རྨོར་ཆེན་ཀུན་དགའ་ལྷུན་གྲུབ་པའི་སྐུ་ཆིངས། ས་སྐྱ་པ་བསོད་ནམས་དབང་ཕྱུག་གི་ཌཱ་མ་རུའི་ཚལ་བུ། གོང་མ་ཀུན་དགའ་བཀྲ་ཤིས་པའི་ཕྱག་ཕྲེང༌། གོང་མ་ཀུན་དགའ་བསོད་ནམས་རིན་ཆེན་པའི་ན་བཟའ། ཀུན་མཁྱེན་བཀྲ་ཤིས་དབང་ཕྱུག་པའི་དབུ་ཞྭ། དབུ་ལོ། བླ་མ་སངས་རྒྱས་རྒྱ་མཚོའི་གདུང་རུས། ན་བཟའ།
མཁན་པོ་སངས་རྒྱས་དཔལ་བཟང་པའི་གདུང་རུས། རྡོ་རྗེ་འཆང་བཀྲ་ཤིས་བཟང་པོའི་གདུང་རུས། གྲུབ་ཆེན་ཐང་སྟོང་རྒྱལ་པོས་བསྒྲུབས་པའི་ཚེ་རིལ། བླ་མ་ཕྱི་མ་རྣམས་ཀྱིས་བསྒྲུབས་པའི་ཚེ་རིལ། མཁན་ཆེན་སངས་རྒྱས་ཕུན་ཚོགས་པས་བསྒྲུབས་པའི་འཇམ་དབྱངས་ཡབ་ཡུམ་གྱི་རིལ་བུ། གཙང་པཎ་ཆེན་ཐམས་ཅད་མཁྱེན་པས་བསྒྲུབས་པའི་དམ་རྫས། མ་ཎི་རིལ་བུ། པཎ་ཆེན་བློ་བཟང་ཡེ་ཤེས་དབང་པོའི་ན་བཟའ། ས་སྐྱའི་དམ་རྫས་བརྒྱ་དོ་དང་སྟོང་དོ་མང་པོ། སིལ་བུ་སྟོང་ཕྲག
ངོར་པའི་དམ་རྫས་བརྒྱ་དོ། སིལ་བུ་མང་པོ། དཔལ་ས་སྐྱའི་རྟེན་འདམ་དཔེ་བྲལ་མར་གྲགས་པ་ས་སྐྱ་པ་ངག་དབང་ཀུན་དགའ་བཀྲ་ཤིས་པ་ནས་འཇམ་དབྱངས་སངས་རྒྱས་ཕུན་ཚོགས་པའི་ཕྱག་ཏུ་བརྒྱུད་དེ་བྱུང་བ། སྡེ་དགེ་ས་སྐྱོང་རིམ་པར་བྱོན་པ་རྣམས་ཀྱི་ཕྱག་ཏུ་འབྱོར་པའི་ས་སྐྱའི་རྟེན་འདམ་དང༌། བྱིན་རླབས་རྟེན་ཁྱད་འཕགས་བཞུགས་པ་རྣམས་མཁས་བཙུན་བཀྲ་ཤིས་དབང་ཕྱུག་པས་ཕྱོགས་གཅིག་ཏུ་བསགས་པའི་རྟེན་འདམ་འདིའི་ནང་དུ་བཞུགས་གྲངས་ནི། བྱང་ཆུབ་སེམས་དཔའ་ཆོས་འཕགས་ཀྱི་ཚེམས། པཎ་ཆེན་ག་ཡ་དྷཱ་རས་བསྒྲུབས་པའི་བུམ་ཆུའི་རྒྱུན། ས་ཆེན་ཀུན་སྙིང་གི་གདུང་རུས། བསོད་ནམས་རྩེ་མོའི་སྐུ་ཆིངས། རྗེ་བཙུན་གྲགས་པའི་སྐུ་བེར།
ས་སྐྱ་པཎྜི་ཏའི་དབུ་ལོ། རྗེ་བཙུན་གོང་མའི་གར་གོས། ས་ལོའི་སྐུ་བེར་དང་པུར་རས། བསེ་འབག་རྒྱ་གར་ནས་ཕེབས་དུས་ཀྱི་ཞལ་ཁེབས། བདག་ཆེན་ངག་པའི་དབུ་ཐོད། འཇམ་དབྱངས་ཀུན་དགའ་བསོད་ནམས་པའི་དབུ་སྐྲ། གློ་བོ་མཁན་ཆེན་གདུང་རུས་དང་པུར་རས། རྩེ་གདོང་ཁྲི་ཆེན་པའི་དབུ་སྐྲ། བདག་ཆེན་རྡོ་རྗེ་འཆང་གི་ལྗགས་ཐུན། ཚར་ཆེན་གྱི་རྟེན་གཏོར།
རྡོ་རྗེ་འཆང་ཀུན་དགའ་བཟང་པོའི་སྐུ་ཁྲུས་གདུང་ཐལ་རིལ་བུ། རྗེ་དཀོན་མཆོག་ལྷུན་གྲུབ་པའི་སྐུ་ཆིངས་དང་དབུ་ཞྭ་མགུལ་སྒྲོག ཐར་རྩེ་ནམ་མཁའ་དཔལ་བཟང་པའི་དབུ་སྐྲ་དང་ན་བཟའ། མུས་ཆེན་ནམ་མཁའ་དཔལ་བཟང༌། མཁས་གྲུབ་དཔལ་ལྡན་དོན་གྲུབ། ཤར་ཆེན་ཤེས་རབ་འབྱུང་གནས། འཇམ་དབྱངས་དཔལ་མཆོག་རྒྱལ་མཚན། མཁན་པོ་ལྷུན་གྲུབ་དཔལ་ལྡན། མཁས་གྲུབ་སངས་རྒྱས་ཕུན་ཚོགས། རིན་པོ་ཆེ་ཤེས་བྱ་བཟང་པོ།
མཁན་པོ་ཚུལ་ཁྲིམས་དཔལ་བཟང༌། དབུ་མཛད་ཀུན་དགའ་དཔལ་འབྱོར། མཁས་གྲུབ་བཀྲ་ཤིས་དཔལ་ལྡན། ཐུབ་བསྟན་མཁན་ཆེན་བཟང་པོ་རྒྱལ་མཚན། མཁྱེན་རབ་ངག་དབང་ལྷུན་གྲུབ། ཞྭ་ལུ་མཁན་ཆེན་རིན་ཆེན་བསོད་ནམས་མཆོག་གྲུབ་རྣམས་ཀྱི་གདུང་རུས་འཁྲུལ་མེད་དང༌། རྟེན་བྱིན་རླབས་ཅན་མང་པོའི་ཞལ་ཕྱིས་དང་ཞལ་རྡུལ་དང༌། ངོར་པའི་རྟེན་འདུས་སོགས་དུ་མ་གཅིག་ཏུ་བསྡུས་པ་ཁུངས་ལྡན་འཁྲུལ་བྲལ་ཁོ་ན་བཞུགས་པ་རྣམས་སོ། ། གཞན་ཡང་སློབ་དཔོན་པདྨས་མི་འགྱུར་རྡོ་རྗེར་གནང་བའི་མྱང་གྲོལ་ཤ་རཱི་རམ། སྐྱེ་བདུན་མྱང་གྲོལ་རིལ་བུ།
གཏེར་གྱི་ཤོག་སེར་རིགས། མི་འགྱུར་རྡོ་རྗེའི་གནམ་གཏེར་ནས་སྤྱན་དྲངས་པའི་མྱང་གྲོལ། སྐྱེ་བདུན་རིལ་བུ། མ་ཎི་རིལ་བུ་མང་པོ། དཔལ་ཡུལ་བྱང་ཆུབ་གླིང་པའི་རྟེན་འདུས་དང༌། བདུད་རྩི་ཆོས་སྨན་རྟགས་ཐོན་དུ་བསྒྲུབས་པའི་རིགས་མང་པོ། ཀརྨ་པ་དཔའ་བོ་གཙུག་ལག་པའི་དབུ་ལོ། ཞྭ་དམར་བའི་གདུང་དཀྲིས། ཆོས་ཀྱི་དོན་གྲུབ་ན་བཟའ། ཀརྨའི་རིལ་ནག་མང་པོ།
འབྲུག་པ་ཐམས་ཅད་མཁྱེན་པའི་གདུང་ཚྭ། འབྲུག་རིལ་འཇའ་ཟུག་མ། རྟག་ལུང་རྩེའི་གདུང་རུས། འབྲི་གུང་པའི་སཱཙྪ་དང་གདུང་ཚྭའི་རིགས་ཏེ། དེ་ལྟ་བུའི་རྟེན་འདུས་ཁྱད་པར་འཕགས་པ་རྣམས་ལས་བཏབ་པའི་སྐུ་བརྙན་དང་སཱཙྪའི་རིགས་བཞི་བརྒྱ་ཉེར་བརྒྱད་ཙམ། དེ་ཐམས་ཅད་ཀྱང་གསེར་དངུལ་གྱིས་མཛེས་པར་བྱས་པ་རྣམས་སོ། ། ཆོས་སྐུའི་རིང་བསྲེལ་དུ་གྲགས་པ་ལ། ད་ལྟར་སྡེ་དགེས་པར་དུ་བཀོད་པའི་གཟུངས་པར་རྒྱས་པའི་ནང་ལྟར་གྱི་རྒྱུད་སྡེ་གོང་འོག་སོ་སོའི་དབང་བསྐུར་རྗེས་གནང་ཁྲིད་བཤད་རྣམས་ཀྱི་བླ་མ་བརྒྱུད་པའི་མཚན་གཟུངས་སྡེ་ཚན་ཡོངས་རྫོགས་ཚར་བཅུ་གསུམ། རྒྱུད་སྡེ་གོང་འོག་ཏུ་གསུངས་སོ་ཅོག་གི་ལྷ་སྔགས་གཟུངས་སྔགས་སོགས་ཡོངས་རྫོགས་ཚར་བཅུ་གསུམ། གཙུག་ཏོར་རྣམ་རྒྱལ།
གཙུག་ཏོར་དྲི་མེད། གསང་བ་རིང་བསྲེལ། རྟེན་འབྲེལ་སྙིང་པོ། བྱང་ཆུབ་རྒྱན་འབུམ་སྟེ་གཟུངས་ཆེན་སྡེ་ལྔ་པོ་ཚར་བཅོ་བརྒྱད། སངས་རྒྱས་ཀྱི་མཚན་བརྒྱ་རྩ་བརྒྱད་པ་སོགས་མདོ་གཟུངས་ཀྱི་སྡེ་ཚན་ཚར་བཅོ་བརྒྱད། མདོ་རྒྱ་ཆེར་རོལ་པ་པོ་ཏི་གཅིག ཤེར་ཕྱིན་སྟོང་ཕྲག་བརྒྱ་པ་པོ་ཏི་བཅུ་གཉིས། བརྒྱད་སྟོང་པ་པོ་ཏི་གཅིག་བཅས་དང༌། རྡོ་རྗེ་གུར་མགོན་ལྕམ་དྲལ་ལས་མགོན་གདོང་བཞི་པ་སོགས་གསར་རྙིང་རྒྱུད་སྡེ་སོ་སོའི་ཆོས་སྐྱོང་བ་རྣམས་ཀྱི་སྔགས་ཀྱི་སྡེ་ཚན་ཚར་བཅུ་བདུན། རྣམ་ཐོས་སྲས་སོགས་གནོད་སྦྱིན་ནོར་ལྷའི་ཚོགས་ཀྱི་གཟུངས་སྔགས་སྡེ་ཚན་ཚར་བཅུ་བདུན།
མཛད་པ་བཅུ་གཉིས་བཀྲ་ཤིས། ཁྱིམ་བདག་དེས་པར་གསུངས་པ་སོགས་བཀྲ་ཤིས་སྨོན་ལམ་གྱི་སྡེ་ཚན་ཚར་བཅུ་བདུན་རེ། བསྟན་པ་རྒྱས་པའི་འདོད་གསོལ་ཚར་བཅུ་བདུན། མཁན་ཆེན་སངས་རྒྱས་ཕུན་ཚོགས་པ་དང་བཀྲ་ཤིས་ལྷུན་གྲུབ་པའི་ཞལ་སྔ་ནས་ཡུན་རིང་དུ་བསྒྲུབས་པའི་གནོད་སྦྱིན་འཁོར་ལོ་གསར་རྙིང་ཚར་བརྒྱད། མགོན་དཀར་འཁོར་ལོ་དང་བུམ་གཏེར་ཡུན་རིང་དུ་བསྒྲུབས་པ་གཉིས་ཏེ་གཟུངས་དང་གླེགས་བམ་བྱིན་རླབས་རྟེན་གྱི་སྐུ་རྣམས་ཀྱང་གོས་དར་སེར་པོའི་ན་བཟའ་བཅས་ཏེ་བཞུགས་སུ་གསོལ་ལོ། ། གཞན་ཡང་གནོད་སྦྱིན་བང་མཛོད་དུ་རིན་པོ་ཆེའི་རྡོག་པོ་གསེར་དང༌། དངུལ་དང་མུ་ཏིག་དང༌། ཤེལ་དང༌། མུ་མེན་དང༌། སྦུར་ལེན་ཤེལ་དང༌།
ཀེ་ཀེ་རུ་དང་པདྨ་རཱ་ག་དང་མཆོང་དང༌། བྱི་རུ་དང༌། གཟི་དང༌། གཡུ་དུང་ལ་སོགས་པ་དང༌། གཞན་ཡང་རིན་པོ་ཆེ་སྣ་ཚོགས་བསྡུས་པའི་ཕྱེ་མ། ཙནྡན་དཀར་དམར་གྱི་སྡོང་པོ། བུམ་པའི་ནང་རྫས་ཉེར་ལྔ་སོགས་བཟང་སྨན་སྣ་ཚོགས། སྤོས་སྣ་ཚོགས། རྒྱ་ཇའི་རིགས། དཀར་གསུམ་མངར་གསུམ་དང༌།
ཤིང་ཐོག་གི་རིགས། འབྲས་གྲོ་ལ་སོགས་པ་འབྲུའི་རིགས། གོས་དར་གྱི་རིགས། རྒྱ་གར་རྡོ་རྗེའི་གདན་གྱིས་མཚོན་པའི་གནས་ཆེན་རྣམས་ཀྱི་ས་རྡོའི་རིགས་ཏེ། དེ་དག་ཀྱང་རས་ཀྱི་ཁུག་མར་བླུགས་ཏེ་བརྟན་པར་བཅུག་གོ ། དེ་བཞིན་དུ་བཅོམ་ལྡན་འདས་ཚེ་དཔག་ཏུ་མེད་པ་དང་སངས་རྒྱས་བྱམས་པའི་སྐུ་ཆེན་པོ་གཉིས་ཀ་ལ། སངས་རྒྱས་ཀྱི་སྐུ་གདུང་ཡུངས་འབྲུ་ཙམ་རེ་རེ། གོང་དུ་སྨོས་པའི་གཟུངས་རྒྱས་པ་ཡོངས་རྫོགས་ཚར་བརྒྱད་བརྒྱད་དང༌། གཟུངས་ཆེན་སྡེ་ལྔ་ཚར་དགུ་རེ། སངས་རྒྱས་མཚན་གཟུངས་རྣམས་ཚར་སུམ་ཅུ་རྩ་གཅིག་རེ།
གདུང་ཚ་དང་རྟེན་འདུས་ཀྱི་ལྷ་སྐུ་མི་འདྲ་བ་དུ་མ་ཁྱོན་བཞི་བརྒྱ་ཉེར་དྲུག བརྒྱད་སྟོང་པ་བི་ཝརྟ་ཅན་དང༌། བརྒྱད་སྟོང་མདོ་རྐྱང་ཚར་གསུམ། ཉི་ཁྲི། བསྐལ་བཟང༌། རྒྱ་ཆེ་རོལ་པ་རྣམས་ཚར་རེ། མངོན་རྟོགས་རྒྱན་དང་ཀུན་དུ་དགོས་པའི་གཞུང་བདུན་གྱི་པོ་ཏི། ས་སྐྱ་པཎྜི་ཏའི་བཀའ་འབུམ་པོ་ཏི་གཅིག་རྣམས་གསེར་དངུལ་གྱིས་བྲིས་པ། གྲུབ་ཐོབ་ནམ་མཁའ་ལེགས་པའི་དབུ་ཐོད་ཀྱི་ཚལ་བུ། རུས་རྒྱན།
བླ་མ་གོང་མ་མང་པོས་བསྒྲུབས་པའི་དམ་རྫས་རིལ་བུ་ལ་སོགས་པ་དང༌། རིན་པོ་ཆེ་དང་འབྲུ་རིགས་རྣམས་སྔར་བཞིན་ནོ། ། ཉན་ཐོས་མཆོག་གཉིས་ལ་འཕེལ་གདུང་རེ་དང་བཅས་ཏེ་གཞན་གནས་བརྟན་བཅུ་དྲུག རྒྱལ་ཆེན་བཞི། དྷརྨ་ཏཱ་ཧ་ཤང་བཅས་པའི་རེ་རེ་ལའང་གོང་དུ་སྨོས་པའི་སྐུ་བརྙན་དང་གཟུངས་ཡོངས་རྫོགས་ཚར་གྲངས་ཅི་འགྲོ་བགྱིས། ཁྱད་པར་གུར་གྱི་མགོན་པོའི་སྐུ་འདིར་སྔར་གྱི་སྐུ་རྙིང་པ་ཁྱད་འཕགས་ནང་རྟེན་བཞུགས་པ་བཅས་དང༌། དེ་བཞིན་གཤེགས་པའི་སྐུ་གདུང་དང་ཀྱེ་རྡོར་དང་གུར་མགོན་གྱི་གསེར་སྐུས་ཐོག་དྲངས་པའི་ནང་རྟེན་གྱི་སྐུ་བརྙན་མང་པོ་དང༌། གཟུངས་ཡོངས་རྫོགས་ཚར་བརྒྱད་ཙམ་དང༌། ཁྱད་པར་ཆོས་སྐྱོང་རྣམས་ཀྱི་གཟུངས་ཡོངས་རྫོགས་ཚར་སུམ་ཅུས་མཚོན་གཞན་ཐམས་ཅད་གོང་དང་འདྲའོ། ། ཞིང་སྐྱོང་བྲམ་ཟེའི་གཟུགས་ཅན་དང༌།
ཨེ་ཀ་ཛ་ཊཱི། དཔལ་ལྡན་ལྷ་མོ། ལས་མགོན་ཕོ་མོ་ལྔ། དུར་ཁྲོད་ཡབ་ཡུམ་རྣམས་ཀྱང་སྐུ་རྙིང་པ་ནང་རྟེན་དུ་བཞུགས་པའི་ཁར་གཟུངས་དང་བྱིན་རླབས་རྟེན་གང་འགྲོ་དང༌། ཁྱད་པར་དཔལ་མགོན། ལྷ་མོ། དུར་ཁྲོད་བདག་པོ། རྣམ་ཐོས་སྲས་རྣམས་ལ་སངས་རྒྱས་ཀྱི་འཕེལ་གདུང་རེ་བཞུགས་སོ། ། ལམ་འབྲས་ཁང་ན་བཞུགས་པའི་གཙོ་བོ་རྡོ་རྗེ་འཆང་དང༌། རྗེ་ས་སྐྱ་པ་ཆེན་པོ།
ངོར་ཆེན་རྡོ་རྗེ་འཆང༌། ཀུན་མཁྱེན་དཔལ་ལྡན་ཆོས་སྐྱོང་རྣམས་ཀྱི་སྐུ་བརྙན་ལ་དེ་བཞིན་གཤེགས་པའི་འཕེལ་གདུང་འཁྲུལ་མེད་རེ་དང༌། བྱིན་རླབས་རྟེན་འདུས་ཀྱི་སྐུ་མང་པོ། གཟུངས་རྒྱས་པ་གསུམ་ནས་ལྔ་བར་གང་ཆུད་བྱས། ལམ་འབྲས་བླ་མ་བརྒྱུད་པས་མཚོན་གཞན་ཐམས་ཅད་ལ་བྱིན་རླབས་རྟེན་འདུས་ཀྱི་སྐུ་ཅི་མང་དང༌། གཟུངས་རྒྱས་པ་ཚར་རེ་དང་འབྲིང་བསྡུས་གང་འཚམ་བཞུགས་སུ་གསོལ་བ་ཡིན་ནོ། ། ནང་གཟུངས་འདི་དག་སོ་སོར་བཞུགས་པའི་རྣམ་གྲངས་དང༌། རྟེན་འདམ་ཐ་དད་དུ་འཕགས་བོད་མཁས་གྲུབ་རྣམས་ཀྱི་རིང་བསྲེལ་བྱིན་རླབས་རྟེན་འདུས་ཚུལ་རྒྱས་པར་སྤྲོས་ན་བརྗོད་བྱ་ཤིན་ཏུ་མང་བ་མཆིས་མོད། འདིར་ཡི་གེ་མངས་ཀྱིས་དོགས་པས་ཤིན་ཏུ་ཉུང་ངུའི་ངག་གིས་གླེང་བ་རེ་ཞིག་དེ་ཙམ་མོ། ། མདོར་ན་རྟེན་བཞེངས་འདི་རྣམས་ཀྱི་ནང་ཞུགས་ཁོ་ན་ལ་བསམས་ཀྱང་འཇིག་རྟེན་ཁམས་སུ་བདེ་ལེགས་འཛད་པ་མེད་པར་འབྱུང་བའི་གཞི་ཆེན་པོ་ཉིད་དུ་གྱུར་པ་ནི་ངེས་པ་ཉིད་དོ། །
སྨྲས་པ།
ལྡན་པའི་གཟུགས་ཅན།་་་་་ གང་ཞིག་དྭང་འདོད་ཞིང་ས་རབ་གཤིན་པར། ། རྣམ་དཀར་ས་བོན་རྨ་མེད་ཀྱིས་སྦྲུམ་པས། ། བསོད་ནམས་ཚོགས་ཀྱི་སྡོང་བུ་བསྐྱེད་བསྲིངས་རྩེར། ། གཟུགས་སྐུའི་སྙེམ་མ་སྨིན་བྱེད་ཆོ་ག་དེ། ། ཡོན་ཏན་རང་བཞིན་བརྗོད་པ།་་་་་ གཉིས་མེད་དུས་འཁོར་བདེ་མཆོག་སྡོམ་འབྱུང་སོགས། ། རྒྱུད་འགྲེལ་དྲི་མེད་ཀྱིས་བསྟན་དྲང་ཐིག་གི ། ཁོང་ནས་ལེགས་པར་འཁྲུངས་པའི་བདེ་གཤེགས་སྐུ། །
འཇིག་རྟེན་མཆོད་སྡོང་དམ་པ་བསྐྲུན་པའི་མཐུ། ། རྒྱལ་ ་་་་་ངེས་པ་ཕུལ་བྱུང༌། བ་དེ་སྲས་སློབ་མར་བཅས་ཀུན་གྱི། ། སྣང་བརྙན་ལམ་གསུམ་འགྲོ་བའི་ལེགས་བྱས་ཞིང༌། ། བསྐྲུན་འདིར་སྟོང་གསུམ་མ་ལུས་ཀཉྩ་ནས། ། ཡོངས་སུ་བཀང་པས་བརྒྱ་སྟོང་ཆར་མི་ཕོད། ། ལྡན་པའི་གཟུགས་ཅན།་་་་་ འཕགས་ཡུལ་གངས་ཅན་ཡུལ་དང་ཡུལ་གྲུའི་མཁར། ། དྲན་དབང་སྨྲ་བའི་ཉི་མ་གང་ཤར་བ། ། དེ་དེའི་ཆོས་གཟུགས་སྐུ་ཡི་རིང་བསྲེལ་གྱིས། །
གཏམས་ཕྱིར་འཛམ་གླིང་ལྟེ་བ་འདི་ཡིན་སྙམ། ། ངེས་པའི་དཔེ།་་་་་ གཟུགས་སྐུ་བྲིས་འབུར་བགྲང་དུ་མེད་པའི་མཚར། ། ཉི་མའི་གཉེན་གྱིས་ཕྱོགས་བཅུའི་ཞིང་ཀུན་དུ། ། འཁོར་ཚོགས་དབུས་སུ་རང་འདྲ་ལྷམ་མེ་བར། ། སྤྲུལ་པ་དེ་ལས་མཚུངས་དཔེ་སྲིད་ན་དཀོན། ། ཞེས་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ལས་བསྐྲུན་པ་རྟེན་གྱི་བཞུགས་བྱང་སྨོས་པའི་སརྒ་སྟེ་གསུམ་པའོ།། །། སྤྱི་དོན་བཞི་པ་མཐར་ཕྱིན་པའི་བྱ་བ་ལ། བཟོ་བོ་མཉེས་པར་བགྱིས་པ་དང༌། རབ་གནས་ཇི་ལྟར་བགྱིས་པའོ། །
དང་པོ་ནི། སྤྱིར་སངས་རྒྱས་བཅོམ་ལྡན་འདས་ཀྱི་བསྟན་པ་འདིར། བྱང་ཆུབ་ཀྱི་སྤྱད་པ་སྤྱོད་པས། སྦྱིན་པའི་ཕ་རོལ་ཏུ་ཕྱིན་པར་བྱ་བའི་ཕྱིར་དང༌། རང་གཞན་གྱི་དབུལ་བའི་དུཿཁ་བསལ་བར་བྱ་བའི་ཕྱིར་སྦྱིན་པའི་བསྔགས་བརྗོད་ཀྱི་གཏམ་ལ་སྤྲོ་བ་མཛད་དེ། ཟུང་གི་མདོར། གང་དག་ང་ཡི་བསྟན་པ་ལ། ། སྦྱིན་པ་སྐྲ་ཙམ་བྱིན་པ་ནི། ། བསྐལ་པ་སྟོང་ཕྲག་བརྒྱད་ཅུ་རུ། ། ལོངས་སྤྱོད་ཆེ་ཞིང་ནོར་ཡང་མང༌། །
ཞེས་སོ། ། ཁྱད་པར་རྟེན་གསུམ་བཞེངས་པའི་བཟོ་བོ་མཉེས་དགོས་པ་ནི། བསོད་ནམས་སྟོབས་ཀྱི་རྟོགས་པ་བརྗོད་པར། དེ་བས་ན་བཟོ་འབའ་ཞིག་མི་རྣམས་ཀྱི་ཉམས་སུ་དབེན་པ་ཡིན་ཏེ། བཟོ་བོ་ནི་རིགས་དམའ་བར་སྐྱེས་ནའང་རྒྱལ་པོ་རྣམས་དང༌། བྲམ་ཟེ་དང༌། ཁྱིམ་བདག་རྣམས་ཀྱིས་གདོན་མི་ཟ་བར་བཀུར་རོ། ། སྣ་ཚོགས་ལས་པ་ལྷ་རྣམས་དང༌། ། མི་རྣམས་ཀྱིས་ཀྱང་ལེགས་པར་བཀུར། ། དེ་བཞིན་མ་རབས་བཟོ་ཡི་ཕྱིར། །
མི་དང་ལྷ་རྣམས་ཀྱིས་ཀྱང་བཀུར། ། ཞེས་བཤད་པས་བཟོ་བྱེད་པ་ནི་ཐམས་ཅད་ཀྱིས་མཆོད་ཀྱིན་བཀུར་བ་དང་མགུ་བར་བྱ་བའི་འོས་སུ་གྱུར་པ་ཉིད་དོ། ། དེ་བཞིན་དུ། རབ་ཏུ་གནས་པའི་རྒྱུད་ལས་ཀྱང༌། བཟོ་བོ་མ་མཉེས་པའི་ལྷ་ལ་ནི་ཡེ་ཤེས་པ་མི་འཇུག་སྟེ། རབ་གནས་ཀྱི་ཐོག་མར་བཟོ་བོ་མཉེས་པར་བྱའོ་ཞེས་དང༌། མི་གཡོ་བའི་རྒྱུད་ལས། བྲིས་སྐུ་ཚད་དང་ལྡན་པ་ཡོངས་སུ་ཟིན་པ་དང་འདྲི་མཁན་ཁོ་རང་ཇི་ལྟར་འདོད་པའི་ཡོན་ཕབ་པ་ལྟར་སྦྱིན་པར་བྱའོ་ཞེས་གསུངས་པ་དང་རྗེས་སུ་མཐུན་པར། འདི་ལྟར་རྟེན་དང་བརྟེན་པར་བཅས་པའི་ལས་བྱེད་པ་རྣམས་ལ་ཁྲི་ཆེན་ས་སྐྱོང་བླ་མ་ཆེན་པོ་ཉིད་ནས་བཀའ་སྩལ་གྱི་བཀོད་པ་ཇི་ལྟར་ཕེབས་པ་རྗེས་སུ་སྒྲུབ་པའི་མཁྱེན་སྒོ་རྣམ་པར་ཡངས་པ་པར་དཔོན་དོན་གྲུབ་ནས་གང་ཅིའི་གཏོང་ཕོད་མི་དམན་པའི་དཔལ་འབྱོར་ནམ་མཁའ་མཛོད་ཀྱི་སྒོ་འཕར་བརྒྱ་ཕྲག་ཕྱེ་བ་ལས། དར་རས་ཀྱི་རིགས་ཁ་དོག་སྣ་ཚོགས།
མ་ཧཱཉྩི་དང༌། གོས་ཆེན་གྱི་རིགས། ཐེར་ཕྲུག་གི་རིགས། ཇ་མར་དང༌། གྲོ་ནས་དང༌། གསེར་དངུལ་དང༌། ཁྲོ་ཟངས་དང༌། རྟ་མཛོ་དང༌། འབྲི་གཡག་གི་སྡེ་ཚན་མང་པོ་སོགས་སྨར་ཟོང་གི་དངོས་པོ་གྱ་ནོམ་པ་རིམ་པར་སྩལ་བ་གཞིར་བྱས། དེའི་སྟེང་དུ་མཁན་པོ་རིན་པོ་ཆེ་ནས་ཀྱང་སྔ་ཕྱིར་གྲོ་ནས་བསྡོམས་པ་ཁལ་དྲུག་ཅུ།
གསེར་ཞོ་བཅུ་གཉིས། ཚོན་ཁ་དོག་སྣ་ཚོགས། མཛོ་གཡག་ལ་སོགས་པའི་ཁ་འདེབས་ལྟོས་ཆེ་བ་སྩལ་བ་དང༌། བཀྲ་ཤིས་ལྟེམ་གྱི་ས་སྐྱོང་ཆེན་པོ་ནས་ཇ་ཀོ་ཙེ་འཁོར་དྲུག་གཅིག གཞུང་ཇ་འཁོར་དྲུག་བཞི། མར་རྒྱ་སུམ་བརྒྱ་དང་གསུམ། ནས་ཁལ་ཉིས་བརྒྱ། གསེར་སྲང་བདུན། གསེར་ཤོག་སྟོང་ཕོན་གསུམ་སོགས་རྒྱ་ཆེར་སྩལ། རྒྱལ་བའི་དབང་པོ་ཀརྨ་ཞྭ་དམར་པ་དང༌།
སི་ཏུ་སྤྲུལ་པའི་སྐུ་ནས་མཛོ་གཡག་བཅོ་ལྔ། དགེ་སློང་བསོད་ནམས་རྒྱལ་མཚན་ཁུ་དབོན་ནས་ཇ་འཁོར་དྲུག་ཉི་ཤུ། མར་རྒྱ་ཉིས་བརྒྱ། ཐ་མི་ཀ་ཀཽ་ཊ་གཉིས་སོགས་ཉེ་བར་མཁོ་བའི་རིགས་མང་པོའི་གཏོང་སྒོ་སྩལ། གཞན་ཡང་ལྡན་ཡུལ་སྟོད་སྨད་ཀྱི་བླ་མ། དཔོན་མགོ དགོན་སྡེ། སྦྱིན་བདག་སོ་སོ་ནས་ཀྱང་ཞལ་འདེབས་དངོས་རྫས་ཀྱི་འབྲེལ་འཇོག་ཆེ་ཕྲ་མང་དུ་བྱུང་བ་བཅས། དཔེར་ན། རྒྱ་མཚོ་ཆེན་པོའི་ཀློང་དུ་ཆུ་རྒྱུན་ནས་ཆུ་ཐིགས་གཅིག་ཅིག་ཡན་ཆད་གང་ལྷུང་བ་ཐམས་ཅད་རོ་གཅིག་ཏུ་འདྲེ་བ་ལྟར།
འདིར་བྱུང་ངོ་ཅོག་གི་དངོས་རྫས་ཐམས་ཅད་ཕྱོགས་རིས་སུ་བསྡོམས་ནས། རྟེན་བཞེངས་འདིའི་ཐོག་མཐའ་བར་གསུམ་གྱི་དགོས་ཆེད་དུ་བཏང་བ་རྣམས་ཇའི་རིན་ཐང་དུ་བརྩིས་ནས་རགས་བསྡུས་སྨོས་ན། ཐོག་མར་འགྲུ་དང་རྔད་ཀྱི་ཤིང་གཅོད་པ་རྣམས་དང༌། དེའི་འགོ་པ་ཀརྨ་དཔག་བསམ། ཤཱཀྱ་བྱང་ཆུབ། ལྷ་གཉེར་བ། རྫོང་ནང་བ། དཔོན་ནོར་བུ་བཅས་དང༌། ཤིང་གཟིངས་པ། གྲུ་པ།
ཤིང་བསྐྱས་པར་བཅས་པའི་གྲོ་ཟུར་ཆས། གླ་རྔན་སོ་སོ་བསྡོམས་པ་ཇ་འཁོར་དྲུག་སུམ་ཅུ། ལས་ཚན་གྱི་རྐྱེན་སེལ་དབང་བསྐུར་དང་རྗེས་གནང་བ་ས་སྐྱའི་བླ་མ་དང༌། གཙུག་ལག་ཁང་རྙིང་པའི་ཨརྒྷའི་ཆོ་ག ས་ཆོག་པ། གཏོ་བཅོས་པ། ཆོས་སྒྲོགས་པ། དགོན་སྡེ་གཞན་དང་དགོན་པ་གོང་འོག་འདི་དག་ཏུ་ལས་བྱེད་ཡོན་སྦྱོར་དུ་བཅས་པའི་གེགས་སེལ་སྐུ་རིམ་པ་རྣམས་ཀྱི་གསོལ་ཆས་དང་ཡོན་འབུལ་བསྡོམས་པ་ཇ་འཁོར་དྲུག་སུམ་ཅུ་རྩ་ལྔ། ཁང་པ་རྙིང་པ་བཤིག་བསྐྱས་ནས་བརྩམས་ཏེ་གསར་བཟོ་སྒོ་སྐས་འཛུགས་པ་ཡན་ཆད་ལ། རྩེ་ཁོག་ཕྱིན་ནས་ཀ་བཞི་ཆོས་འཁོར་ཡན་ཆད་ཀྱི་སྡེ་ཤོགས་རེ་མོས་སུ།
ལས་དཀའི་སྟབས་བསྟུན་གྱི་འུ་ལག་པ་ཉིན་རེར་ཤིང་ཉིས་བརྒྱ་ནས་སུམ་བརྒྱའི་བར་གང་རིགས་བསགས་པར། ཉིན་རེར་ཇ་ཐུག་བཅུ་རེ་དང་སྡེ་ཤོགས་སོ་སོར་ཟུར་གསོས་སུ་ཇ་མར་རྩམ་གསུམ་མི་གྲངས་མང་ཉུང་བསྟུན་པར་གཟབས། ཤིང་གཞོག་པ། བརྐོས་པ། མགར་བ་དང་བཅས་པ་མི་གྲངས་སུམ་ཅུ་ཡོད་པར་ཉིན་རེར་ཇ་ཐུག་ཕོར་པ་ཉི་ཤུ་རེ། རྩམ་པ་བྲེ་རེ། བག་སྲེག་རེ། ཤ་ཆང་གི་རྒྱུག་གང་རིགས་རེ། བར་སྐབས་སུ་ལས་ཚེགས་ཆེ་སྟབས་ཀྱིས་སྟོན་མོ་རྣམ་གཞག་བཅས་གཟབས། གཞན་ཡང་སྤེན་བད་འཆིང་བསྒྲིགས།
འཇིམ་ལས་པ། ཨརྒྷ་མཁན་རྣམས་ཏེ། མདོར་ན་ལས་བྱེད་འུ་ལག་བཅས་པའི་མི་གྲངས་རྒྱས་སྐབས་ཀྱི་བཟའ་བཅས་བསྡོམས་པ་ཉིན་རེར་ཇ་འཁོར་དྲུག་བརྒྱད་རེ་འགྲོ་བ། དེའི་རྩིས་ཀྱིས་ཉི་མ་བརྒྱ་དང་གྱ་བརྒྱད་ཀྱི་བཟའ་བཅས་བསྡོམས་པ་ཇ་འཁོར་དྲུག་ཆིག་སྟོང་དང་ལྔ་བརྒྱ་བཞིའོ། ། ཡོན་འབུལ་ལ་ཤིང་བཟོའི་དཔོན་བཀྲ་ཤིས་ལོ་གཉིས་འགོར་བ་ཕྱག་དཀར་རྣམ་གཞག་ཡོན་འབུལ་བསྡོམས་པ་ཇ་འཁོར་དྲུག་བཅུ་བདུན། གྱང་བཟོ་བ་བཞིར་རྣམ་གཞག་ཡོན་འབུལ་བསྡོམས་པར་ཇ་འཁོར་དྲུག་དགུ། ཤིང་གཞོག་པ་ཐམས་ཅད་ཉི་མ་བརྒྱ་གྱ་བརྒྱད་ཀྱི་ཡུན་ཐོགས་པར་རབ་མི་རེར་ཉི་མ་དྲུག་རེ་ལ་ཇ་ཁག་ཐོབ་པའི་རྩིས་ཀྱི་མི་བཅུ་གསུམ་གྱི་ཡོན་འབུལ་བསྡོམས་པ་ཇ་འཁོར་དྲུག་བརྒྱ་དང་ཁག་གཉིས་བར་ཁག་གི་སུམ་དུམ་ཆ་གཅིག འབྲིང་མི་རེར་ཉི་མ་བདུན་རེ་ལ་བར་ཁག་ཐོབ་རྩིས་ཀྱི་མི་བཅུ་ལ་ཇ་འཁོར་དྲུག་བཞི་བཅུ་དང་བར་ཁག་ཕྱེད་གཉིས་དང་བར་ཁག་གི་བདུན་དུམ་གཅིག དེ་མཆན་མ་མི་རེར་ཉི་མ་དགུ་རེ་ལ་བར་ཁག་ཐོབ་རྩིས་ཀྱི་མི་བདུན་ལ་ཇ་འཁོར་དྲུག་སུམ་ཅུ་རྩ་དྲུག་དང་ཁག་གཉིས་བར་ཁག་གི་དགུ་དུམ་གཅིག་སྟེ། ཤིང་བཟོའི་ཡོན་འབུལ་ཁྱོན་བསྡོམས་པ་ཇ་འཁོར་དྲུག་བརྒྱ་དོན་བདུན་དང་ཁག་གཅིག་དང་ཁག་གཅིག་གི་དགུ་དུམ་གཅིག་གོ །
མདོར་ན་གཙུག་ལག་ཁང་རྙིང་པ་བཤིག་པ་ནས་བརྩམས་ཏེ་མཐར་ཕྱིན་པའི་བར་གྱི་བཟའ་ཡོན་དགོས་སྤྱད་བཅས་ཡོངས་རྫོགས་བསྡོམས་པར་ཇ་འཁོར་དྲུག་ཆིག་སྟོང་བདུན་བརྒྱ་བདུན་ཅུ་ཕྱེད་དོན་གསུམ་དང་ཁག་གཅིག་དང་ཁག་གཅིག་གི་དགུ་དུམ་སོང་བ་ནི་ངེས་པའོ། ། ལྷ་བཟོ་བ་རྣམས་ཆུ་སྤྲེལ་ལོའི་ཧོར་ཟླ་གསུམ་པའི་ཉི་ཤུ་གཅིག་ནས་ཧོར་ཟླ་དགུ་པའི་ཉི་ཤུ་དགུ་བར་ཉི་མ་བརྒྱ་དང་བརྒྱད་ཅུ་རྩ་དགུར་མཆིས་པར། མི་རེ་ལ་ཉི་མ་ལྔ་རེར་ཇ་ཁག་བརྩིས་པས་བར་ཁག་སུམ་ཅུ་ཕྱེད་སོ་བརྒྱད་དང་བཅུ་ཆ་གསུམ་ཐོབ་སྟེ། ལྷ་དཔོན་གསུམ་གྱིས་མཚོན་པའི་མི་ཉི་ཤུའི་ཡོན་འབུལ་བསྡོམས་པས་ཇ་འཁོར་དྲུག་ཉིས་བརྒྱ་ལྔའི་མལ་དང༌། དེ་མཆན་མ་ཟླ་ཞག་གི་གྲངས་གང་བཞིན་ལས། མི་རེ་ལ་ཉི་མ་དྲུག་རེར་ཇ་ཁག་བརྩིས་པས་བར་ཁག་སུམ་ཅུ་ཕྱེད་སོ་གཉིས་ཐོབ། མི་ཉེར་གཅིག་གི་ཡོན་འབུལ་བསྡོམས་པ་ཇ་འཁོར་དྲུག་བརྒྱ་དང་ཕྱེད་དོན་དགུ། དེ་མཆན་མ་མི་རེར་ཉི་མ་བརྒྱད་རེར་ཇ་ཁག་བརྩིས་པས་བར་ཁག་ཕྱེད་ཉེར་བཞི་དང་བརྒྱད་དཀྲིགས་ཐོབ་པ། མི་ཉེར་གསུམ་གྱི་ཡོན་འབུལ་བསྡོམས་པ་ཇ་འཁོར་དྲུག་བརྒྱ་རེ་གཅིག་གོ ། གཞན་ཡང་ལྷ་དཔོན་གྱི་རྣམ་གཞག
ཕྱག་དཀར་སྤྱན་འབྱེད་རྣམས་སྤྱི་ལུགས་ལྟར་མ་ཆད་པར་བྱས་ཤིང༌། གཟུངས་ཞུགས་འདྲིལ་བ་རིན་ཆེན་ཆོས་འཛིན་པ་སོགས་མཆེད་གྲོགས་གསུམ། ཇ་འཁོར་དྲུག་དང༌། བྱིན་རླབས་རྟེན་གྱི་སྐུ་བརྙན་འདེབས་པའི་འགོ་འཛིན་ཉེ་བར་གནས་པ་ཀུན་དགའ་བསམ་གཏན་གྲོགས་ལྡན་བཅས་ལ་ཇ་འཁོར་དྲུག་དྲུག་དང༌། གཞན་ཡང་གསེར་འདུལ་བ། གསེར་ཤོག་སྦྱོར་བ། འཕེན་དང་བླ་རེ་སོགས་ཀྱི་ཚེམ་བུ་པ། ཚོན་རྡུང་བ། ལྡེར་རྡུང་བ། གསོལ་འདྲེན་པ་བཅས་གྲོགས་ལྡན་པ་རྣམས་ཀྱང་སོ་སོར་གང་འཚམ་གནང་སྟེར་སྩལ་བ་བསྡོམས་པ་ཇ་འཁོར་དྲུག་བཞི།
ཚོན་གྱི་རིན་སྔ་ཕྱིར་བསྡོམས་པ་རགས་རྩིས་སུ་ཇ་འཁོར་དྲུག་བརྒྱ་ལྔ་བཅུ། གསེར་ཞལ་གསོལ་རྒྱུར་གསེར་སྲང་ཉི་ཤུ་རྩ་གསུམ། གསེར་ཤོག་གི་རིན་གསེར་སྲང་གསུམ་མོ། ། མདོར་ན་གཙུག་ལག་ཁང་འདི་བཟོ་བའི་འགོ་བརྩམས་ནས་བྲིས་འབུར་གྱི་རྟེན་བཞེངས་མཐར་ཕྱིན་པའི་བར་གྱི་བཟའ་བཏུང་ཡོན་འབུལ་དགོས་ཆེད། ཚོན་གསེར་བཅས་བསྡོམས་པ་ལ་ཇ་འཁོར་དྲུག་ཉིས་སྟོང་བཞི་བརྒྱ་བརྒྱད་ཅུ་ཕྱེད་རྩ་ལྔ་དང་བར་ཁག་གི་ཕྱེད་དགུ་དུམ་གཅིག་བཅས་སོང་བ་ནི་ངེས་པ་ཉིད་དོ། ། དེར་ཡང་རབ་གནས་སྔ་ཕྱི་རྣམས་ཀྱི་འབུལ་བ་གསོལ་འདྲེན་བཅས་ནི་མི་བརྩི་བའི་དབང་དུ་བྱས་པ་ཡིན་ནོ། ། གཉིས་པ་ནི། རྟེན་བཞེངས་པ་ལ་རབ་ཏུ་གནས་པའི་ཆོ་ག་ཡང་དག་པར་རྩོམ་པ་ལ་དགོས་པ་ཤིན་ཏུ་ཡོད་དེ། རབ་ཏུ་གནས་པའི་རྒྱུད་ལས། གང་དུ་སྐུ་གཟུགས་རྫོགས་པ་ལ། །
བྱིན་མ་བརླབས་པར་རིང་གནས་ན། ། དེ་ལས་བཀྲ་མི་ཤེས་འབྱུང་ཞིང༌། ། ཇི་སྲིད་མཆོད་པ་དེར་མི་འོས། ། དཔེར་ན་སྐྱེས་བུ་ལ་ལ་ཞིག ། རིག་པའི་མཚན་ཉིད་སྤངས་པ་ན། ། འཇིག་རྟེན་ཀུན་གྱིས་མཆོད་མི་བྱེད། ། དེ་དེ་བཞིན་དུ་གཟུགས་བརྙན་དེ། ། རབ་གནས་མ་བྱས་གཟུགས་བརྙན་ལ། ། གང་གིས་མཆོད་ཅིང་ཕྱག་བྱེད་པ། ། དམ་ཚིག་བྲལ་ཞིང་སྔགས་དམན་པས། །
སྦྱིན་སྲེག་ཐལ་བ་འབྲས་མེད་མཚུངས། ། ཞེས་འབྱུང་བ་ལྟར་རྟེན་ལ་རབ་ཏུ་གནས་པའི་ཆོ་གས་བྱིན་གྱིས་བརླབས་པར་མ་བྱས་པར་ཡུན་རིང་དུ་གནས་ན། དེར་མི་ཤིས་པར་འབྱུང་བ་དང་མཆོད་པའི་འོས་སུ་མི་འགྱུར་ཏེ། སྐྱེས་བུ་བླུན་པོ་གཟུགས་མཛེས་པར་གྱུར་ཀྱང་མཁས་པ་རྣམས་ཀྱིས་བསྔགས་འོས་མིན་པ་ལྟར། དེ་སྲིད་དུ་རྟེན་དེའང་མཆོད་པའི་གནས་སུ་མི་འགྱུར་བའི་ཕྱིར་རོ། ། དེ་ལྟར་དགོས་པ་ཅན་གྱི་རབ་ཏུ་གནས་པ་དེ་ལའང་ངོར་ཆེན་ཐམས་ཅད་མཁྱེན་པས། རབ་གནས་རྟེན་དང་སློབ་དཔོན་དུས་དང་གནས། ། ཡོ་བྱད་ཆོ་ག་བཟང་པོ་རྣམ་པ་དྲུག ། ཅེས་གསུངས་པ་ལྟར་བཟང་པོ་དྲུག་ལྡན་ཏེ། དེའང་རྟེན་བཟང་པོ་ནི་གོང་དུ་སྨོས་པའི་སྐུ་གསུང་ཐུགས་རྟེན་ཚད་དང་མཚན་ཉིད་རྫོགས་པ་དེ་དག་གོ །
སློབ་དཔོན་བཟང་པོ་ནི། རབ་ཏུ་གནས་པའི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང༌། ། མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ལས་རྣམས་ཀུན་ལ་མཁས་པས་སོ། ། ཞེས་སོགས་རྒྱུད་སྡེ་ནས་བཤད་པའི་མཚན་ཉིད་རྣམས་ཀྱི་དྲི་བཟང་གིས་གོས་དོགས་མ་མཆིས་མོད། ཁོ་བོ་ཅག་ལ་སོགས་པ་གཞིའི་བསྙེན་པ་སྔོན་དུ་སོང་བ། སྐབས་སུ་བབ་པའི་ཆོ་ག་ལ་མ་རྨོངས་པ་དགེ་སློང་དགོན་སྡེ་ཟུང་ལ་གང་དག་བཞུགས་པ་རྣམས་བསགས་སོ། ། དུས་བཟང་པོ་ནི།
ཀྲཱི་ཡ་ས་མུཙྪ་ལས། མཆུ་དང་དབོ་ཡི་ཟླ་བ་དེ་བཞིན་ངེས་པར་ས་ག་སྣྲོན་དང་ཆུ་སྟོད་ཟླ་བ་དང༌། ། མགོ་སྟེ་དེ་སྲིད་འདི་རྣམས་དགེ་བ་གཅིག་པུས་འབྲས་བུ་སྟེར་བའི་ཟླ་བ་དྲུག་ཏུ་གསུངས། ། ཞེས་འབྱུང་བ་དང༌། ཡང་ལོ་རེ་ལ་བགྲོད་པ་གཉིས་ལས། བཀྲ་ཤིས་པ་དང་རྒྱས་པའི་ལས་ཐམས་ཅད་ཉི་མ་བྱང་བལྟས་ཀྱི་དུས་སུ་ཤིས་པར་གསུངས་ཀྱང༌། འདིར་རྟེན་བཞེངས་ནས་རིང་དུ་མི་འགྱངས་པར་ཤིས་པའི་ལུང་གཙོར་བཟུང་ནས། ཀུན་མཁྱེན་ཉི་མའི་གཉེན་གྱིས་ལྷ་ལས་བབས་པའི་དུས་བཟང་ཡོད་པའི་ཐ་སྐར་གྱི་ཟླ་བ་སྟེ། དེའི་ཡང༌། དཀྱིལ་འཁོར་དང་ནི་རབ་གནས་པ། །
ཡར་གྱི་ངོ་ལ་བརྟག་པར་བྱ། ། གཟའ་སྐར་ལྷག་པ་འཛོམ་གྱུར་ན། ། མར་ངོ་ལ་ཡང་ཉེས་པ་མེད། ། ཞེས་འབྱུང་བ་ལྟར། ཕྱོགས་སྔ་མའི་བཟང་པོ་གསུམ་པའི་ཚེས། དར་གུད་ལང་ཚོ། ཉི་མ་སྟག་ཤར་བ་ལ། གཟའ་སྐར་ཡང་དེ་ཉིད་ལས། ཕུར་བུ་ལྷག་པ་པ་ཝ་སངས། ། ཟླ་བའི་གཟའ་སོགས་ཤེས་བྱ་སྟེ། །
གཟའ་སྐར་འདི་རྣམས་ལ་བྱས་ན། ། རབ་ཏུ་གནས་པ་མཆོག་ཏུ་དགེ ། ཞེས་འབྱུང་བ་ལྟ་བུའི་གཟའ་པ་ཝ་སངས་དང༌། སྐར་མ་ཡང༌། ཐམས་ཅད་དུ་ནི་ཆུ་སྟོད་དང༌། ། སྐར་མ་དེ་བཞིན་གྲོ་བཞིན་དབོ། ། ལག་སྣྲོན་དག་དང་སྣུབས་དང་ནི། ། རྒྱལ་དང་ཆུ་སྨད་དེ་བཞིན་ནོ། ། ཁྲུམས་སྨད་དག་ཀྱང་དེ་བཞིན་ཏེ། ། ཞེས་བཤད་པའི་རྒྱུ་སྐར་རགས་པར་ཁྲུམས་སྟོད།
ཞིབ་པར་ཁྲུམས་སྨད། འཕྲོད་ཆེན་རྒྱལ་མཚན། ཁམས་སྦྱོར་རྒྱས་ལས་འགྲུབ་པའི་དུས་ཚོད་ཕུན་སུམ་ཚོགས་པ་ཞིག་ཏུའོ། ། གནས་བཟང་པོ་ནི། གཞུང་རིན་ཆེན་འབར་བར། གནས་ནི་ཡིད་འོང་འདུ་འཛི་སོགས། ། སྐྱོན་མེད་རྣམ་མཛེས་བླ་ཁབ་ཅན། ། ཞེས་དང༌། རྡོ་རྗེ་མེ་ལོང་ལས། རི་བོ་ཕྱོགས་སོགས་འབྱོར་པ་མོད། །
ལྗོན་ཤིང་མེ་ཏོག་རྒྱས་པའི་ཚལ། ། ཙནྡན་དྲི་བསུང་ལྡན་པའི་རི། ། བདག་དབང་བར་གཅོད་མེད་པའི་གནས། ། ཞེས་གསུངས་པའི་མཚན་ཉིད་ལྡན་པའི་གནས་ཡིད་དུ་འོང་བ། ཆོས་ལྡན་ས་འཛིན་གྱི་དབང་པོས་བསྐྱངས་ཤིང་རང་དབང་ཡོད་པར་བླ་ཁབ་དང་ལྡན་པ་སྟེ། མེད་ནའང་ཕྱར་ཐེར་ལ་སོགས་པའི་ཐོག་ཕུབ་ཅན་དུ་དགོས་པ་ལས་དེ་དག་ཅི་རིགས་པ་ཚང་བའི་གནྡྷོ་ལ་ཉིད་དུའོ། ། ཡོ་བྱད་ནི་དཀྱིལ་འཁོར་དང་འབྲེལ་བའི་ཡོ་བྱད་དང་རབ་ཏུ་གནས་པ་ལ་ཉེ་བར་མཁོ་བའི་ཡོ་བྱད་དང༌། སྦྱིན་སྲེག་དང་འབྲེལ་བའི་ཡོ་བྱད་རྣམས་ཏེ། དེ་དག་ཀྱང་དངོས་པོ་བཟང་ཞིང་གྱ་ནོམ་པ་མ་ཚང་བ་མེད་པར་ཉེར་བསྡོགས་སུ་བྱས་སོ། ། ཆོ་ག་བཟང་པོ་ནི་དེ་ཉིད་ལས།
ཆོ་ག་དག་དང་ལྡན་པས་བྱ། ། ཆོ་ག་དམན་པས་མི་བྱ་སྟེ། ། རབ་གནས་རྟག་པར་མི་ཤིས་འགྱུར། ། འཇིག་རྟེན་འདིར་ཡང་སྡུག་བསྔལ་ལ། ། འཇིག་རྟེན་ཕ་རོལ་འཇིགས་པ་ཆེ། ། དེ་བས་འབད་པ་ཐམས་ཅད་ཀྱིས། ། དངོས་གྲུབ་འདོད་པས་ནན་ཏན་བྱ། ། ཞེས་ཆོ་ག་རྣམ་པར་དག་ཅིང་ལག་ལེན་ཕྲ་མོ་ཚུན་ཆད་མ་འཁྲུལ་བ་ཞིག་ལ་བརྟེན་ནས་བྱིན་རླབས་འབྱུང་དགོས་པའི་ཕྱིར། རྒྱུད་སྡེ་སོ་སོའི་རྗེས་སུ་འབྲངས་པའི་རབ་གནས་ཀྱི་ཆོ་ག་མང་དུ་མཆིས་པ་ལས། འདིར་འཕགས་ཡུལ་གྱི་སློབ་དཔོན་ཆེན་པོ་རྣམས་ཀྱི་གཞུང༌།
ཆོས་ཀྱི་རྒྱལ་པོ་ས་སྐྱ་པའི་རྗེ་བཙུན་གོང་མ་རྣམས་ཀྱི་བཞེད་པ་གསལ་བར་བྱེད་པའི་མཁྱེན་རབ་ཀྱི་དབང་ཕྱུག་ངོར་ཆེན་ཡབ་སྲས་ཀྱི་གསུང་རབ་དྲི་མས་དབེན་པར་བརྟེན། རྣལ་འབྱོར་ཆེན་པོ་བླ་ན་མེད་པའི་རྒྱུད་ཀྱི་རྒྱལ་པོས་བསྟན་པའི་དཔལ་ཀྱེ་རྡོ་རྗེ་ལྷ་དགུའི་དཀྱིལ་འཁོར་དང་འབྲེལ་བ་ལ། སྦྱོར་དངོས་རྗེས་གསུམ་གྱི་ཆོ་ག་ཤིན་ཏུ་རྒྱས་པས་གཙུག་ལག་ཁང་དུ་ཉིན་གསུམ་པ་ཚར་གཅིག་དང༌། ལམ་འབྲས་ལྷ་ཁང་དུའང་དེ་འདྲ་བ་ཚར་གཅིག་བགྱིས་སོ། ། སླར་ཡང་ལོ་དེ་ཉིད་ཀྱི་ཧོར་ཟླ་བཅུ་པའི་ཚེས་བཅུ་བཞི་ལ་མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ཉིད་ལྗོངས་འདིར་བསོད་ནམས་ཀྱི་འདོ་ལི་ལ་བརྟེན་ནས་སྤྱན་དྲངས་ཏེ། ཚེས་བཅུ་དགུར་ཀྱེ་རྡོར་སྟ་གོན་ཚུགས་པའི་ཚོགས་ཀྱི་རྡོ་རྗེ་སློབ་དཔོན་ཆེན་པོར་བཞུགས་ཏེ། ལྡན་ཕྲུག་བདག་དང༌། ཆོས་རྗེ་རིན་ཆེན་ལྷུན་གྲུབ། རབ་བཀྲམ་བླ་མ་བསྟན་འཛིན་ཕུན་ཚོགས་སོགས་དང༌། རག་ཅོ་ཆོས་སྡེའི་དགེ་སློང་བསྙེན་སོང་གང་དག་བཞུགས་པ་བཅས་ཏེ་གཙུག་ལག་ཁང་དུ་རབ་གནས་རྒྱས་པ་ཉིན་གསུམ་པ་ཞིག་དང༌།
མགོན་ཁང་དུ་རབ་གནས་ཐུན་མོང་མིན་པ་ཉིན་གང་པ་ཞིག་མཛད་དོ། ། ཆུ་བྱ་ལོར་ཧོར་ཟླ་བཅུ་པའི་ཚེས་ལ་མཁན་པོ་ཆེན་པོ་ཐམས་ཅད་མཁྱེན་པ་དཔོན་གཡོག་དང་སྡེ་དགེ་ས་སྐྱོང་བླ་མ་ལྕམ་དྲལ་སྐུ་འཁོར་དང་བཅས་པ་ལྷན་ཅིག་ཏུ་སྤྱན་འདྲེན་གསོལ་བ་བཏབ་པར་བརྩེ་བས་རྗེས་སུ་དགོངས་པས་ལྗོངས་འདིར་ཆིབས་ཀྱི་ཁ་ལོ་སྒྱུར་བའི་བཀའ་དྲིན་སྩལ། ཇི་ལྟར་བསྐྲུན་པའི་གནྡྷོ་ལ་ཕོ་བྲང་བཅས་དང༌། བྲིས་འབུར་རྟེན་བཞེངས་ཀྱི་དངོས་པོ་རྣམས། གཙུག་ལག་ལུགས་བརྒྱ་དཔྱོད་པའི་འདྲེན་བྱེད་དབང་པོ་དཀྱུས་སུ་སྤྲོས་པའི་གཡར་ལམ་དུ་གཟིགས་པས་ལེགས་པར་ཕབ་པར་ཕྱོགས་ཐམས་ཅད་ནས་དགྱེས་པར་གྱུར་པའི་སྭསྟི་སྒྲ་དབྱངས་སྙན་པའི་རྒྱུད་སྟོང་འཁྲོལ་བས། དོ་དམ་པ་རྒན་པོ་ཁུ་ཚར་བཅས་པའི་སྙིང་ལ་སྔོན་མེད་ཀུན་དགའི་ལང་ཚོའི་བཅུད་ལེན་གྱི་ཟིལ་དངར་འཛད་པ་མེད་པའི་དགའ་སྟོན་ཅི་ཡང་སྩལ་བ་དང༌། གཙུག་ལག་ཁང་དུ་སྟོང་འཁུན་ཡུལ་དུ་བཏགས་པའི་གོས་བཟང་རྡོ་རྗེ་སྲང་ལམ་མའི་བླ་རེ། གོས་འཕན་བཞི། སྐུ་བརྙན་ཆེ་རགས་རྣམས་ལ་མཛོད་དར་གྱིས་མཚོན་པའི་ཁ་དོག་ལྔ་པའི་སྙན་ཤལ་འབུལ་བ་དང༌། གཙུག་ལག་ཁང་དུ་རྒྱལ་བའི་བཀའ་འགྱུར་རོ་ཅོག་དང་བསྟན་བཅོས་འགྱུར་རོ་ཅོག་གི་པོ་ཏི་སུམ་བརྒྱ་བཅུ་བདུན་གདོང་དར་དབུ་དར་གླེགས་ཤིང་གླེགས་ཐག་བཅས་ཀྱི་གཏན་བཞག་དང༌།
དེ་དག་གི་མདུན་དུ་མར་མེ་རྒྱུན་འབར་གྱི་རྟེན་འཇོག་པ་དང༌། ལྷ་ཁང་སྟེང་དུ་གསེར་གྱི་འགན་འཇི་ར་སོགས་གནང་བའི་བཀའ་ལུང་གནང་སྟེར་བཟང་པོ་བཅས་སྩལ། འདིར་འཁོད་ཀྱི་བླ་མ་དཔོན་པོ། དགོན་སྡེ། ཡུལ་མིར་བཅས་ནས་མཆོད་ཡོན་འདིར་ཕྱོགས་ཕེབས་པའི་ལེགས་འབུལ་སོ་སོ་ནས་གཟབས་པའི་ཁུལ་བྱས་སོང༌། དེ་སྐབས་ནས་ཀྱང་མཁན་པོ་རིན་པོ་ཆེ་གཙོ་བོར་བཞུགས་ནས། བླ་མ་དགེ་སློང་གི་ཚོགས་དང་བཅས་པས། ལམ་འབྲས་སྐུ་བརྙན་གསར་བསྐྲུན་རྣམས་དང་ལྷ་ཁང་སྟེང་ཤོད་བཅས་ལ་རབ་གནས་ཉིན་གང་པ་ལན་གཅིག་སྟེ། སྔ་ཕྱིར་རབ་གནས་ལན་བཞིར་སོང་བས། བྲིས་འབུར་གྱི་རྟེན་ཇི་སྙེད་བཞུགས་པ་རྣམས་ཀྱི་རྡུལ་ཕྲ་རབ་ཀྱི་གོ་རེར་ཡང་རྒྱ་མཚོའི་རྡུལ་སྙེད་ཀྱི་གྲངས་སུ་མཉམ་པའི་སངས་རྒྱས་ཀྱི་ཞིང་གིས་མངོན་པར་གཏམས་པའི་བདག་ཉིད་ཅན་དུ་བསྒྲུབས་སོ། །
དེས་ན་རྟེན་དང་བརྟེན་པར་བཅས་པ་འདི་དག་ནི་ལེགས་བྲིས་ཀྱི་དབང་པོ་རྣམས་དང༌། མིའི་དབང་པོ་རྣམས་དང༌། གདེངས་ཅན་གྱི་དབང་པོ་རྣམས་དང་བཅས་པའི་འཇིག་རྟེན་གསུམ་གྱི་སྐྱེ་འགྲོ་མ་ལུས་པས་ཕྱག་བྱ་བའི་འོས་དང༌། མཆོད་ཅིང་བརྗོད་པར་བྱ་བའི་འོས་དང༌། བཀུར་སྟིར་བྱ་བའི་འོས་དང༌། རི་མོར་བྱ་བའི་འོས་བླ་ན་མེད་པའི་མཆོད་སྡོང་ཆེན་པོ་ཉིད་དུ་གྱུར་པ་ནི་གདོན་མི་ཟ་བའོ། ། སྨྲས་པ།
ཆོས་དཔེ།་་་་་ བགྱི་བ་ཀུན་ལ་སྐྱེ་ནས་སྐྱེར། ། ལེགས་པར་སྦྱངས་ལྟར་རིག་པའི་གནས། །
དེ་དེར་སྒྲིན་པའི་བློ་ལྡན་གྱིས། ། སྐྱེ་བོས་ཁོར་ཡུག་རྣམ་མཛེས་དེ། ། དེ་ན་རྒྱལ་ ་་་་་ཁྱད་འཕགས་ཕུལ་བྱུང༌། བའི་མྱུ་གུ་ཡི། ། སྐྱེ་བར་ལྡན་པའི་ས་སྐྱོང་གང༌། ། བསོད་ནམས་ཕ་མཐའ་ནམ་མཁས་ཀྱང༌། ། མཚོན་པ་མིན་པའི་མཐུ་ལས་བྱུང༌། ། ཆོས་ ་་་་་བསྡུས་དང་མ་བསྡུས་བསྲེས་པའི་གཟུགས་ཅན། ཕྱིར་གཏོང་ཕོད་རྨད་བྱུང་གི ། དཔག་བསམ་ཡལ་ག་བརྐྱངས་པ་ལས། །
ལོངས་སྤྱོད་ཅི་འདོད་ཆར་ཆེ་བས། ། རེ་བའི་འཐུ་བ་ཅི་ཡང་དགང༌། ། སྙིང་ ་་་་་སེམས་ལྡན་རབ་རྟོག པོས་རྣམ་དབེན་ཟང་ཟིང་གིས། ། རྟེན་དང་བརྟེན་པའི་སྤྲུལ་སྐུའི་ཞིང༌། ། སྤྲུལ་པ་འདི་འདྲ་མེས་པོས་ཀྱང༌། ། དང་པོར་མ་ཤེས་འགྱོད་པས་སད། ། ཡེ་ ་་་་་རིགས་བརྗོད་པ་བར་གྱི་གསལ་བྱེད། ཤེས་དག་པའི་རང་སྣང་གི ། ཕྱོགས་བཅུའི་རྒྱལ་བ་སྲས་སློབ་བཅས། །
ནམ་ཡང་གཞན་དུ་མི་བཞུད་པར། ། བརྟན་བཞུགས་ཆོ་གའི་རྒྱ་ཡིས་བཏབ། ། སྒྱུ་མའི་ ་་་་་དཔའ་བོའི་ཉམས་ལྡན། སྔགས་ཀྱིས་བཏབ་པ་མེད། ། བི་ཤྭ་ཀརྨ་ས་སྟེངས་འདིར། ། འཕོས་པ་མིན་པར་འཇིག་རྟེན་ཁམས། ། སྙིང་པོས་ལྗིད་འདི་སུ་ཞིག་བྱས། ། སྡེ་ བྱ་བ་བརྗོད་པ་ཐ་མའི་གསལ་བྱེད།་་་་་ བཞི་ཕུན་སུམ་ཚོགས་པའི་སྟོབས། ། དགེ་བཅུས་སླར་ཡང་བརླིང་གྱུར་པ། །
ས་སྤྱོད་བྱེ་བའི་ཐོར་ཚུགས་རྩེར། ། ངལ་གསོར་བྱས་པ་དེ་ཡིས་སོ། ། ཞེས་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ལས་བགྱི་བ་མཐར་ཕྱིན་པའི་བྱ་བའི་སརྒ་སྟེ་བཞི་པའོ།། །། སྤྱི་དོན་ལྔ་པ་མཇུག་ནི། ཕན་ཡོན་བསྟན་པ་དང༌། བསོད་ནམས་ཡོངས་སུ་བསྔོ་བའོ། ། དང་པོ་ནི་རང་རེ་ལྷ་དང་བཅས་པའི་འཇིག་རྟེན་གསུམ་ན་དཀོན་མཆོག་གསུམ་ལས་ལྷག་པའི་སྐྱབས་གནས་སུ་གྱུར་པ་འགའ་ཡང་འབྱུང་བ་མེད་པའི་ཕྱིར་དང༌། ཉེས་པ་བག་ཆགས་བཅས་པ་ཡོངས་སུ་ཟད་པར་གྱུར་པའི་ཕྱིར་དང༌། ཡོན་ཏན་ཕུན་སུམ་ཚོགས་པ་དང་ལྡན་པར་གྱུར་པའི་ཕྱིར་དང༌། ལམ་གསུམ་ཁོངས་ན་གང་དང་མཚུངས་པའི་ལྷམ་མེར་སྣང་བའི་རྒྱན་མཆོག་ཏུ་གྱུར་པ་གཞན་མེད་པའི་ཕྱིར་དང༌།
སེམས་ཅན་ཐམས་ཅད་ཀྱི་རྟེན་དང་གླིང་དང་དཔུང་གཉེན་གྱི་མཆོག་གཅིག་པུར་གྱུར་པའི་ཕྱིར་དང༌། རྣམ་པ་ཐམས་ཅད་དུ་མཆོག་གི་གནས་ལས་ནམ་ཡང་འཕོ་བའམ་འགྱུར་བ་མེད་པའི་ཕྱིར་ཏེ། དེ་སྐད་དུ་རྒྱུད་བླ་མར། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། ། ཅེས་སོ། ། དེས་ན་མཚན་ཉིད་དེ་དག་དང་ལྡན་པའི་དཀོན་མཆོག་གསུམ་སྐྱབས་ཀྱི་དམ་པར་བཟུང་བའི་སྐལ་བ་དང་ལྡན་པ་དག དཀོན་མཆོག་གསུམ་གྱི་བསྟི་གནས་གནྡྷོ་ལ་བཞེང་བ་དང༌།
དཀོན་མཆོག་གི་རྟེན་གསུམ་བཞེང་བ་དང༌། ཕྱག་མཆོད་ཀྱིས་བསྙེན་བཀུར་ཞིང་སྡིག་པ་བཤགས་པ་ལ་སོགས་པའི་སྒོ་ནས་ཚོགས་གཉིས་ཡོངས་སུ་རྫོགས་པར་བྱས་པས་འབྲས་བུ་བླ་ན་མེད་པའི་བྱང་ཆུབ་ཀྱི་གོ་འཕང་གེགས་མེད་དུ་འགྲུབ་པར་འགྱུར་ཏེ། ཕལ་པོ་ཆེ་ལས། རིགས་པར་ལྡན་པ་དཀོན་མཆོག་གསུམ་རྣམས་ལ། ། སྦྱོར་བ་སྐྱོ་བ་མེད་པས་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ནས། ། བྱང་ཆུབ་བླ་མེད་མྱུར་དུ་རེག་པར་འགྱུར། ། ཞེས་སོ། ། དེས་ན་བསོད་ནམས་བརྒྱ་པའི་མཚན་གྱིས་མངོན་པར་ལྷམ་པའི་དེ་བཞིན་གཤེགས་པའི་སྐུ་དང་གསུང་དང་ཐུགས་ཀྱི་རྟེན་དུ་གཏོགས་པ་དག་བསོད་ནམས་ཀྱི་ཞིང་དུ་བཞེངས་ཏེ་ཚོགས་བསགས་དགེ་བའི་རྩ་བ་བསྒྲུབས་པའི་ཕན་ཡོན་བཀའ་དང་བསྟན་བཅོས་དྲི་མ་མེད་པ་རྣམས་ལས་རྒྱ་ཆེར་འབྱུང་བ་འདིར་ཡིད་ཆེས་བསྐྱེད་པའི་ཕྱིར་མདོ་ཙམ་བརྗོད་ན། དེ་ལའང་རྟེན་གཙུག་ལག་ཁང་གི་དང༌།
བརྟེན་པ་རྟེན་གསུམ་གྱིས་ཕན་ཡོན་གཉིས་ལས། དང་པོ་དཀོན་མཆོག་གསུམ་གྱི་བསྟི་གནས་གཙུག་ལག་ཁང་བྱེད་པ་ནི། སྐྱེ་བ་ནས་སྐྱེ་བར་ལྷའི་ཁང་བཟང་ལྟ་བུའི་གནས་ལ་དབང་བར་འགྱུར་ཏེ། གསལ་རྒྱལ་གྱི་ཚིགས་སུ་བཅད་པར། མི་རྣམས་གང་དག་རྒྱལ་བའི་གཙང་ཁང་བྱེད། ། དེ་དག་འགྲོ་བ་རྣམས་སུ་འཁོར་བ་ན། ། ལྷ་དབང་གནས་འདྲའི་ཁང་ཁྱིམ་འོད་འབར་བ། ། དུས་ཚིགས་ཀུན་ཏུ་བདེ་ལྡན་ཐོབ་པར་འགྱུར། ། ཞེས་སོ། ། དེར་སངས་རྒྱས་ཀྱི་ཡོན་ཏན་སྣ་ཚོགས་པ་དང་ལྡན་པར་འགྱུར་བའང༌།
ཇི་སྐད་དུ། སུ་ཞིག་སངས་རྒྱས་མཆོད་རྟེན་སྐུ་གཟུགས་ཁང༌། ། ཚོན་རྩི་སྣ་ཚོགས་རྣམས་ཀྱིས་མཛེས་བྱེད་པ། ། དེ་ནི་བདེ་གཤེགས་མངའ་བའི་ཡོན་ཏན་རྣམས། ། སྣ་ཚོགས་ལྡན་པ་ཀུན་གྱིས་བརྩིགས་པར་འགྱུར། ། ཞེས་སོ། ། དེས་བསོད་ནམས་ཚད་མེད་པར་ཐོབ་པར་འགྱུར་བ་ནི། མཁས་པ་དཔའ་བོས། ཐུབ་པ་འཕགས་པའི་དགེ་འདུན་བཅས། གཙུག་ལག་ཁང་གི་དོན་དུ་ནི། །
ཚིག་གིས་རབ་ཏུ་བསྐུལ་བ་དང༌། ། ཚོགས་པ་ཡི་ནི་གྲོགས་བྱེད་ཅིང༌། ། ངེས་པར་དུས་སུ་འགྲོ་བྱེད་པ། ། གཉིད་ལོག་པའམ་ལངས་པ་ན། ། བསོད་ནམས་རྒྱུན་ནི་ཚད་མེད་འཕེལ། ། ཞེས་སོ། ། གཉིས་པ་བརྟེན་པ་རྟེན་གསུམ་ལས། སྐུའི་རྟེན་བྱེད་པ་ནི། གང་ཞིག་སངས་རྒྱས་ཀྱི་སྐུ་གཟུགས་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ་རྒྱུ་རིན་པོ་ཆེ་གསེར་ལ་སོགས་པ་ལས་འབུར་དུ་བསྐྲུན་པའམ་རི་མོར་བྲིས་པའི་བསོད་ནམས་གང་གིས་བསྐལ་པ་མང་པོར་བསྒྲུབ་པར་དཀའ་བའི་དགེ་ཚོགས་རྒྱ་མཚོའི་ཕ་རོལ་དུ་སོན་པར་འགྱུར་ཏེ། དད་པའི་སྟོབས་བསྐྱེད་པ་ལ་འཇུག་པ་ཕྱག་རྒྱའི་མདོ་ལས།
འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་བསྐལ་པ་གངྒཱའི་ཀླུང་གི་ཕྱེ་མ་སྙེད་དུ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་སྙེད་ཀྱི་རང་སངས་རྒྱས་དག་ལ་ཉིན་གཅིག་བཞིན་དུ་ལྷའི་ཞལ་ཟས་རོ་བརྒྱ་དང་ལྡན་པ་བྱིན་པ་དང༌། དེ་བཞིན་དུ་ལྷའི་གོས་རྣམས་ཡིན་པར་བྱིན་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་གང་ལ་ལ་ཞིག་སངས་རྒྱས་ཀྱི་སྐུ་གཟུགས་གཅིག་རི་མོར་བྲིས་པ་འདི་ནི་དེ་བས་བསོད་ནམས་གྲངས་མེད་པ་བསྐྱེད་དོ། ། ཞེས་སོ། ། ཆོས་ཐམས་ཅད་ཀྱི་རང་བཞིན་མཉམ་པ་ཉིད་ཀྱི་ཏིང་ངེ་འཛིན་ཐོབ་པར་འགྱུར་བ་ནི། ཏིང་ངེ་འཛིན་རྒྱལ་པོའི་མདོར། སངས་རྒྱས་སྐུ་གཟུགས་ཤིན་ཏུ་མཛེས་པ་དག ། རིན་ཆེན་བྱི་དོར་ལེགས་པར་བྱས་པ་ཡང༌། ། ལྟ་ན་སྡུག་ཅིང་ཤིན་ཏུ་མཛེས་པར་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། །
དེ་བཞིན་གསེར་དག་དང་ནི་དངུལ་དག་དང༌། ། ཙནྡན་གྱིས་ནི་སྐུ་གཟུགས་བཟང་པོ་དག ། མཛེས་ཤིང་ཤིན་ཏུ་ལྟ་ན་སྡུག་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། ། འཇིམ་པ་དང་ནི་དེ་བཞིན་རྡོ་བ་དང༌། ། ཤིང་ལ་རི་མོར་བྱས་པའི་སྐུ་གཟུགས་ཀྱང༌། ། མཛེས་ཤིང་ཤིན་ཏུ་ལྟ་ན་སྡུག་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། ། ཅེས་སོ། ། བསྒྲུབ་པར་བྱ་བའི་སྙིང་པོ་མཐར་ཐུག་བླ་ན་མེད་པའི་བྱང་ཆུབ་ཀྱི་མཆོག་ཀྱང་ཐོབ་པར་འགྱུར་ཏེ།
དམ་པའི་ཆོས་པདྨ་དཀར་པོ་ལས། ལ་ལས་དེར་ནི་རིན་ཆེན་སྣ་བདུན་དང༌། ། ལ་ལས་དེ་བཞིན་ཟངས་དང་ཁར་བ་ལས། ། བདེ་བར་གཤེགས་པ་རྣམས་ཀྱི་གཟུགས་བྱས་པ། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། རོ་ཉེ་དང་ནི་ལྕགས་སམ་ས་ཡང་རུང༌། ། བདེ་བར་གཤེགས་པ་རྣམས་ཀྱི་གཟུགས་བྱས་ཏེ། ། ལྟ་ན་སྡུག་པ་འཇིམ་པའི་ལས་བྱེད་བཅུག ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། གང་གི་རྩིག་ངོས་གཟུགས་ཀྱི་རི་མོ་དག །
བསོད་ནམས་བརྒྱ་མཚན་ཡོངས་སུ་རྫོགས་པའི་སྐུ། ། བདག་གིས་བྲིས་སམ་འདྲི་རུ་བཅུག་ཀྱང་རུང༌། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། ཞེས་སོ། ། དེ་བཞིན་དུ། ཇི་སྐད་དུ། སྡུག་བསྔལ་དག་ནི་ཐམས་ཅད་དང༌། ། སྒྲིབ་པ་ཀུན་སེལ་དམ་པའི་ཆོས། ། ཞེས་གསུངས་པ་ལྟར་དམ་པའི་ཆོས་ནི་སྡུག་བསྔལ་རྒྱུ་དང་བཅས་པ་མཐར་འབྱིན་ཅིང་ཐམས་ཅད་མཁྱེན་པའི་ཡེ་ཤེས་ཀྱི་བར་མངོན་པར་འདོད་པའི་འབྲས་བུ་ཐོབ་པར་བྱེད་པའི་ཐབས་ཀྱི་གཙོ་བོ་ཡིན་པའི་ཕྱིར། གསུང་རྟེན་གླེགས་བམ་བྲིས་པ་དང་མཆོད་པའི་ཕན་ཡོན་ནི།
བསྐལ་པ་དུ་མར་ཡང་བརྗོད་ཀྱིས་མི་ལྡང་སྟེ། སྒོ་མཐའ་ཡས་པར་སྒྲུབ་པའི་གཟུངས་ལས། མདོ་སྡེ་ཐོས་ནས་རྗེས་སུ་ཡི་རང་དང༌། ། ཡི་གེར་བྲིས་དང་གཟུང་དང་བཀླགས་པ་ཡི། ། བསོད་ནམས་ཆུ་བོ་ཇི་ཙམ་བསྐྱེད་པ་ནི། ། སེམས་ཅན་ཀུན་གྱིས་ཤེས་པར་ཡོངས་མི་ནུས། ། དེ་ནི་ཚེ་རབས་ཀུན་དུ་རྒྱལ་བ་མཐོང༌། ། དེ་དག་ལ་ཡང་དད་པ་བསམ་ཡས་རྙེད། ། མདོ་སྡེ་ཟབ་མོའི་ཚུལ་ཡང་ཤེས་པར་འགྱུར། ། དེ་ནི་མྱུར་དུ་བྱང་ཆུབ་མཆོག་འཚང་རྒྱ། །
བླ་མེད་བྱང་ཆུབ་མ་རེག་བར་དུ་ཡང༌། ། དེ་ནི་ཏིང་ངེ་འཛིན་དང་མངོན་ཤེས་དང༌། ། གཟུངས་རྣམས་དང་ནི་གཟུགས་དང་ལོངས་སྤྱོད་དང༌། ། སངས་རྒྱས་མཐོང་ལས་ཉམས་པར་ཡོངས་མི་འགྱུར། ། ཞེས་སོགས་སོ། ། དེ་བཞིན་དུ་མཆོད་རྟེན་ཞེས་པ་སྤྱིར་རྟེན་གསུམ་ག་ལ་འཇུག་མོད། འདིར་ཆོས་སྐུའི་རྟེན་མཆོད་རྟེན་གྱི་ཕན་ཡོན་ནི། གསལ་རྒྱལ་གྱིས་ཞུས་པར། ཐུབ་དབང་མཆོད་རྟེན་བྱེད་པའི་མི་རྣམས་ནི། ། མྱ་ངན་ཡོངས་མེད་ལུས་ཀུན་བརྟན་པ་དང༌། །
ལོངས་སྤྱོད་མཆོག་དང་རིན་ཆེན་མཛོད་མང་ལྡན། ། དགྲ་ཡི་ཚོགས་རྣམས་ཀྱང་ནི་ཐུབ་པར་འགྱུར། ། རྒྱལ་བའི་མཆོད་རྟེན་སྲོག་ཤིང་ཕུལ་བ་ཡིས། ། ཆོས་དང་རྗེས་མཐུན་ཆོས་ལ་སྒྲུབ་པ་དང༌། ། ཚུལ་ཁྲིམས་ཐོས་དང་བཟོད་པའི་མཆོག་དང་ལྡན། ། འཇིག་རྟེན་དག་ན་དོན་ཀུན་འགྲུབ་པར་འགྱུར། ། ཞེས་བྱ་བ་ལ་སོགས་པ་རྒྱ་ཆེར་འབྱུང་མོད་འདིར་ཡི་གེ་མངས་ཀྱི་དོགས་པས་རེ་ཞིག་དེ་ཙམ་མོ། ། མདོར་ན་རྟེན་དང་བརྟེན་པའི་ངོ་མཚར་མཆོད་རྟེན་གྱི་ཕྲེང་བ་འདི་དག ཕྱི་དབྱིབས་བཟོ་ཚད་མཚན་ཉིད་ཚད་མར་གྱུར་པའི་ལུང་དོན་དང་རྗེས་སུ་མཐུན་པར་བྱས་པའི་ཡོན་ཏན་དང་ལྡན་པས་ཁྱད་པར་འཕགས་པའི་ཕྱིར་དང༌། ནང་རྟེན་དེ་བཞིན་གཤེགས་པ་སྲས་དང་བཅས་པའི་རིང་བསྲེལ་བྱིན་རླབས་ཀྱི་རྟེན་རིན་ཐང་གཞལ་དུ་མེད་པའི་ཕུང་པོ་ཚོགས་པའི་སྙིང་པོ་ཅན་དུ་གྱུར་པས་ཁྱད་པར་འཕགས་པའི་ཕྱིར་དང༌།
གསང་བར་ཡེ་ཤེས་འཁོར་ལོ་གཞུག་པའི་རབ་གནས་ཀྱི་ཆོ་ག་ཡང་ཡང་བགྱིས་པས་སངས་རྒྱས་ཀྱི་ཞིང་རབ་འབྱམས་མུ་མེད་ཀྱིས་མངོན་པར་གཏམས་པས་ཁྱད་པར་འཕགས་པའི་ཕྱིར་དང༌། གང་དག་ཇི་ལྟར་མངོན་པར་འདོད་པའི་ཡི་གེ་ཚར་དུ་དངར་བ་དག་གིས་གསོལ་བ་བཏབ་ན་འཇིག་རྟེན་དང་འཇིག་རྟེན་ལས་འདས་པའི་དཔལ་གྱི་ཆུ་ཀླུང་བྱེ་བའི་འབབ་སྟེགས་སུ་གྱུར་པའི་ཕྱིར་ན། སྲིད་པ་གསུམ་པོ་མ་ལུས་པས་སྣ་ཚོགས་མཆོད་པའི་ཕྲེང་བས་མདུན་བདར་ཏེ་དང་བའི་ཡིད་ཀྱིས་བཀུར་སྟིར་བགྱིད་པའི་མཆོད་སྡོང་བླ་ན་མེད་པར་གྱུར་པའི་རྟེན་འདི་དག་ལ། མེ་ཏོག་ལ་སོགས་པ་ཟང་ཟིང་གི་མཆོད་པ་དང་ཕྱག་འཚལ་བ་ལ་སོགས་པ་བཀུར་སྟིའི་མཆོད་པ་གང་བྱས་ཀྱང་དེ་བཞིན་གཤེགས་པ་ཉིད་འཇིག་རྟེན་དུ་བཞུགས་པ་དང་ཁྱད་པར་མེད་པ་ཉིད་དུ་གྲུབ་སྟེ། མདོ་སྡེ་མྱ་ངན་ལས་འདས་པར། དགའ་བོ་གལ་ཏེ་སྐྱེས་བུ་ཞིག་གིས་དད་པའི་སེམས་ཀྱིས་དེ་བཞིན་གཤེགས་པའི་སྐུ་གདུང་ཕྱེད་དམ། བཞི་ཆ་གཅིག་གམ། དྲུག་ཆའམ། བརྒྱའི་ཆའམ། སྟོང་གི་ཆའམ།
ཁྲིའི་ཆའམ། ཀླུང་གངྒཱའི་བྱེ་མའི་ཆ་གཅིག་ནས། ཆུང་ངུ་ན་ཡུངས་འབྲུ་ཙམ་གཅིག་ལ་དད་པའི་སེམས་ཀྱིས་བསྟི་སྟང་དང་བཅས། རིམ་གྲོ་དང་བཅས། མཆོད་པ་དང་བསྟོད་པ་བྱས་པ་དང༌།

སངས་རྒྱས་མངོན་སུམ་དུ་བཞུགས་པ་ལ་བསྟི་སྟང་དང་བཅས་པས་མཆོད་པ་བྱས་ན། སྐྱེས་བུ་དེ་གཉིས་ཀྱི་བསོད་ནམས་ནི་ཐམས་ཅད་ཁྱད་པར་མེད་པར་མཉམ་སྟེ། ཚད་མེད་དཔག་ཏུ་མེད་དོ། ། ཞེས་དང༌། གསལ་རྒྱལ་གྱི་ཚིགས་སུ་བཅད་པ་ལས། སུ་དག་དཀོན་མཆོག་གསུམ་ལ་མེ་ཏོག་དང༌། ། འབྲས་བུ་གསར་ཐོག་བྱུང་བ་འབུལ་བྱེད་པ། ། དེ་དག་འགྲོ་བ་རྣམས་སུ་འཁོར་བ་ན། ། རོ་མཆོག་ཀུན་ཐོབ་མི་བརྫི་སྟོབས་དང་ལྡན། ། ཕྲེང་བ་རྒྱན་ཆེན་མེ་ཏོག་ཆར་རྣམས་ཀྱིས། ། སུ་དག་འདིར་ནི་རྒྱལ་བའི་གཟུགས་ལ་མཆོད། །
དེ་དག་ལྷ་དང་མི་ཡི་འཇིག་རྟེན་དུ། ། ཆ་བྱད་ཡིད་འོང་སྣ་ཚོགས་ལེགས་པར་བརྒྱན། ། ཞེས་སོ། ། དེ་བས་ན་མཐོང་ཆོས་སླད་མར་བཅས་པ་ལ་ལེགས་པར་འདོད་པའི་བློ་གྲོས་ཅན་དག རྟེན་གསུམ་ཁྱད་པར་ཅན་རྣམས་ལ་དང་བའི་སེམས་ཀྱིས་བསྟི་སྟང་དང་བཅས་པས་ཕྱག་མཆོད་བསྐོར་བ་བྱས་པ། དེ་ལས་བསོད་ནམས་ཀྱི་ཕུང་པོ་བསམ་གྱིས་མི་ཁྱབ་ཅིང༌། དཔག་ཏུ་མེད་པ་དང་གྲངས་མེད་པར་ཐོབ་པར་འགྱུར་ཏེ། ལུང་གཞི་ལས། མཁས་པ་གང་ཞིག་རབ་ཏུ་སེམས་དང་བས། ། སངས་རྒྱས་མཆོད་རྟེན་ལ་ནི་གོམ་འདོར་ན། །
འཛམ་བུ་ཆུ་བོ་གསེར་གྱི་སྲང་ཚད་ནི། ། སྟོང་ཕྲག་བརྒྱ་ཡང་དེ་དང་མཉམ་པ་མིན། ། ཞེས་སོ། ། དེར་སྲིད་པ་ཀུན་དུ་ལེགས་བྲིས་པ་དང་བཅས་པའི་འཇིག་རྟེན་གྱིས་མཆོད་པར་འགྱུར་བ་ནས་མཐར་ཐུག་མཚན་གྱིས་བརྒྱན་པའི་སྐུ་ཐོབ་པའི་བར་གྱི་ཡོན་ཏན་ཐོབ་པར་འགྱུར་ཏེ། སྤྱན་རས་གཟིགས་ཞེས་བྱ་བ་ཐེག་པ་ཆེན་པོའི་མདོར། མཆོད་རྟེན་བསྐོར་བ་བྱས་ན་ནི། ། ཚེ་རབས་དག་ནི་ཐམས་ཅད་དུ། ། ལྷ་དང་ཀླུ་དང་གནོད་སྦྱིན་དང༌། ། སྲིན་པོ་རྣམས་ཀྱིས་མཆོད་པར་འགྱུར། ། ངས་ནི་གང་དག་བསྟན་པ་ཡི། །
མི་ཁོམ་བརྒྱད་པོ་དེ་དག་སྤོང༌། ། སངས་རྒྱས་འབྱུང་བ་རབ་མཛེས་པ། ། མཉེས་པར་བྱེད་འདི་དལ་བ་གཅིག ། མདོག་ལྡན་གཟུགས་ནི་ཕུན་སུམ་ཚོགས། ། མཚན་གྱིས་ལེགས་པར་བརྒྱན་པ་དང༌། ། མཐུ་དང་སྟོབས་དང་ལྡན་པར་འགྱུར། ། ཞེས་དང༌། གསལ་རྒྱལ་གྱི་ཚིགས་སུ་བཅད་པར། སུ་ཞིག་དད་པས་ཐུབ་པའི་མཆོད་རྟེན་ནམ། ། སྐུ་གཟུགས་དག་ལ་བསྐོར་བ་བྱེད་པ་དེ། །
ཕྱི་མའི་ཚེ་ལ་དགྲ་ཆེན་རྣམས་ཀྱིས་བཏུད། ། བཟང་པོའི་སྣོད་གྱུར་ཡོན་ཏན་རྣམས་དང་ལྡན། ། ཞེས་དང༌། མཆོད་རྟེན་བསྐོར་བའི་ཚིགས་སུ་བཅད་པའི་མདོར། མཆོད་རྟེན་བསྐོར་བ་བྱས་པ་ཡིས། ། ལྷ་ཀླུ་གནོད་སྦྱིན་དྲི་ཟ་དང༌། ། ལྷ་མིན་མཁའ་ལྡིང་མིའམ་ཅི། ། ལྟོ་འཕྱེ་རྣམས་ཀྱང་མཆོད་བྱེད་འགྱུར། ། ཞེས་པ་ནས། མཆོད་རྟེན་བསྐོར་བ་བྱས་པས་ནི། །
འཇིག་རྟེན་དག་ཏུ་དེ་བཞིན་གཤེགས། ། མཚན་རྣམས་ཀྱིས་ནི་བརྒྱན་པ་དང༌། ། གསེར་གྱི་སྐུ་མདོག་ཐོབ་པར་འགྱུར། ། ཞེས་པའི་བར་གྱིས་གནས་སྐབས་དང་མཐར་ཐུག་གི་འབྲས་བུའི་ཕན་ཡོན་རྒྱ་ཆེར་བསྟན་ཏོ། ། དེས་ན་སྐལ་བ་མི་དམན་པ་དག དཀོན་མཆོག་གསུམ་གཏན་གྱི་སྐྱབས་སུ་བཟུང་ནས། དེང་འདིར་རྟེན་གྱི་གཙོ་བོར་བཞུགས་པའི་བཅོམ་ལྡན་འདས་ཤཱཀྱ་སེང་གེའི་སྐུ་འདི་ཉིད་ལ་གཙུག་ལག་ཁང་འདིའི་ཕྱི་རོལ་ནས་བསྐོར་བ་བསགས་པའི་དབང་དུ་བྱས་ན་བསྐོར་བ་ལྔ་སྟོང་བརྒྱད་བརྒྱ་དང་གསུམ་གྱི་ནང་དུ་བསྐོར་གྲངས་འབུམ་ཕྲག་གཅིག་དང་ཉག་མ་བཅུག་ཅིག་འགྲོ་རྩིས་དང༌། ཚེ་དཔག་མེད་དང་སངས་རྒྱས་བྱམས་པ་གཉིས་གང་རིགས་ལ་བསྐོར་བ་བསགས་ན་བཞི་སྟོང་བདུན་བརྒྱ་རེ་གཉིས་ཀྱི་ནང་དུ་བསྐོར་བ་འབུམ་ཕྲག་གཅིག་དང་ཉག་མ་གཉིས་འགྲོ་བ་ངེས་པར་ཤར་རོ། ། དེའི་ནང་གསེས་སུ་ཞར་བྱུང་རྟེན་གཞན་ཆེ་ཕྲ་གང་དག་བཞུགས་པ་རྣམས་ལ་བསྐོར་བ་འབུམ་ཕྲག་མང་པོ་ལྷན་ཅིག་ཏུ་འགྲོ་བ་ཐེ་ཚོམ་བྱ་མི་དགོས་སོ། ། དེ་ལྟ་བས་ན་དལ་འབྱོར་གྱི་མི་ལུས་ལས་སྙིང་པོ་དམ་པ་བླང་བར་འདོད་པའི་རྣམ་དཔྱོད་ཡིད་སྲུབས་གྲོགས་པོའི་དབང་དུ་མ་སོང་བའི་ལེགས་བྱས་ཀྱི་བགོ་སྐལ་ལྡན་པ་རྣམས་ཀྱིས་གོང་དུ་དྲངས་པའི་ཕན་ཡོན་བསྙད་པ་དྲི་མ་མེད་པའི་ལུང་དོན་རྗེས་སུ་དྲན་པའི་ཡིད་ཆེས་ཁྱད་པར་ཅན་བསྐྱེད་ཀྱིན།
ཟང་ཟིང་གི་སྒོ་ནས་མེ་ཏོག་དང་སྤོས་དང་མར་མེ་ལ་སོགས་པའི་མཆོད་པ་འབུལ་བ་དང༌། ལུས་ཀྱི་སྒོ་ནས་ཕྱག་འཚལ་བསྐོར་བས་བཀུར་སྟིར་བགྱིད་པ་ལྷུར་ལེན་པ་འཚལ་ལོ། ། གཉིས་པ་ལ། བསྔོ་བའི་དགོས་པ། རྣམ་གཞག སྐབས་སུ་བབ་པའི་བསྔོ་བའོ། ། དང་པོ་ནི་དེ་ལྟར་དཀོན་མཆོག་གསུམ་གྱི་རྟེན་རྣམས་སྒོ་གསུམ་ལོངས་སྤྱོད་དང་བཅས་པའི་སྒོ་ནས་མངོན་པར་བསྐྲུན་པ་ལ་དགེ་བའི་རྩ་བ་དཔག་ཏུ་མ་མཆིས་པ་ཡོད་མོད། དེ་ཉིད་བྱང་ཆུབ་ཀྱི་བར་དུ་བར་མ་དོར་ཆུད་མི་འཛའ་ཞིང༌། སྟོབས་དང་ལྡན་པར་བསྒྱུར་བའི་ཕྱིར་ཡོངས་སུ་བསྔོ་བས་རྒྱས་གདབ་དགོས་ཏེ། བློ་གྲོས་རྒྱ་མཚོས་ཞུས་པའི་མདོ་ལས།
ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། ། རྒྱ་མཚོ་མ་ཟད་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་གསུངས་པའི་ཕྱིར་རོ། ། ཁྱད་པར་དགེ་བ་ཡོངས་སུ་བསྔོ་བ་ཉིད་ནི་མུ་སྟེགས་བྱེད་ཀྱི་གཞུང་དུ་མ་གྲགས་པར། ཐམས་ཅད་མཁྱེན་པ་ཁོ་ནའི་ཁྱད་པར་གྱི་ཆོས་ཡིན་ཏེ། ཁྱད་པར་འཕགས་པའི་བསྟོད་པ་ལས། བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བ། །
དེ་གཞན་བསྟན་བཅོས་ལས་མ་བཤད། ། ཅེས་འབྱུང་བའི་ཕྱིར་རོ། ། གཉིས་པ་ལ། བསྔོ་བྱའི་དགེ་རྩ། བསྔོ་བའི་ཡུལ། ཇི་ལྟར་བསྔོ་བ་གསུམ་ལས། དང་པོ་ལ་དབྱེ་ན། སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ་གསུམ་ལས།
འདིར་སྐབས་སུ་བབ་པ་ནི་དང་པོ་སྟེ། དེ་ལའང༌། ཟང་ཟིང་མི་འཇིགས་ཆོས་དང་བྱམས། ། ཞེས་པ་ལྟར་བཞི་ལས། འདིར་ནི་བཞི་ག་ཚང་བའི་སྒོ་ནས་ངེས་པར་བསྒྲུབ་དགོས་ཤིང༌། དེའི་ནང་གསེས་སུའང་འདིར་བསྒྲུབ་བར་བྱ་བ་དམ་པའི་ཆོས་ནས་བསྟན་པའི་དགེ་བ་དང༌། དེ་སྒྲུབ་པའི་ཐབས་སུ་གྱུར་པ་ཟང་ཟིང་གི་སྦྱིན་པ་གཏོང་བ་སྟེ་གཉིས་པོ་གཙོ་ཆེ་བ་ཉིད་དོ། ། དེ་ལའང་འདིར་བགྱིས་པའི་བསོད་ནམས་ཁོ་ནར་མ་ཟད་དེ། ཕྱོགས་བཅུའི་འཇིག་རྟེན་ཁམས་ཀྱི་འཁོར་བ་དང་མྱ་ངན་ལས་འདས་པས་བསྡུས་པའི་འགྲོ་བ་མ་ལུས་པས་གང་དག་བསགས་པ་ཐམས་ཅད་ཀྱང་བསྔོར་བཏུབ་སྟེ། ནམ་མཁའ་མཛོད་ཀྱི་མདོར།
ཐ་དད་ཕྱོགས་ནས་ཆུ་ཀླུང་མང་པོ་དག ། རྒྱ་མཚོ་ཆེར་འབབ་རོ་གཅིག་གྱུར་པ་ལྟར། ། ཐ་དད་ཕྱོགས་ནས་དགེ་བ་བསགས་བྱས་པ། ། བྱང་ཆུབ་བསྔོས་པ་རྣམས་ཀྱང་རོ་གཅིག་འགྱུར། ། ཞེས་སོ། ། གཉིས་པ་ནི། དགེ་བ་དེ་དག་ཀྱང་ལེགས་བྲིས་བདག་པོ་དང༌། ལག་འགྲོའི་དབང་པོ་དང༌། འཁོར་ལོས་བསྒྱུར་བ་དང༌། ཁམས་ཀྱི་རྒྱལ་ཕྲན་ལ་སོགས་པ།
འཇིག་རྟེན་པའི་ཆེ་འབྱོར་ཅན་དུ་གཏོགས་པ་རྣམས་དང༌། ཉན་ཐོས་དང་རང་རྒྱལ་བའི་འཕགས་པས་མཚོན་པའི་ཞི་བདེ་ལྷུར་ལེན་པ་རྣམས་ཀྱི་སར་ནམ་ཡང་མི་བསྔོ་བར། རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཁོ་ནའི་སར་བསྔོ་བ་ནི་ལམ་མ་ནོར་བ་སྟེ། མགོན་པོ་བྱམས་པས། ཁམས་གསུམ་གཏོགས་པ་མ་ཡིན་དང༌། ། ཞེས་དང༌། རྒྱལ་བའི་ཡུམ་ལས། དགེ་བའི་རྩ་བ་ཐམས་ཅད་ཀྱང་རྣམ་པ་ཐམས་ཅད་མཁྱེན་པ་མ་གཏོགས་པར་ཉན་ཐོས་ཀྱི་སའམ། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པ་ཡིན་ནོ་ཞེས་གསུངས་པའི་ཕྱིར་རོ། ། གསུམ་པ་ནི།
ཐ་སྙད་དུ། ཇི་ལྟར་བསྒྲུབས་པའི་དགེ་བ་ཐམས་ཅད་མཁའ་མཉམ་གྱི་སེམས་ཅན་ཐམས་ཅད་དང་ཐུན་མོང་དུ་བྱས་ནས་བླ་ན་མེད་པའི་བྱང་ཆུབ་མྱུར་དུ་ཐོབ་པའི་ཕྱིར་བསྔོའོ་སྙམ་པའི་འདུན་པ་ཅན་ཏེ། སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། ། སེམས་ཅན་ཁོ་ནའི་དོན་གྱི་ཕྱིར། ། ཐམས་ཅད་བྱང་ཆུབ་ཕྱིར་བསྔོའོ། ། ཞེས་སོ། ། དེ་ལས་གཅིག་ཤོས་སུ་ཆོས་ཐམས་ཅད་ཀྱི་རང་བཞིན་བདག་མེད་པའི་ཤེས་རབ་ཟབ་མོས། འདིར་དངོས་པོ་དང་བསམ་པ་དང་ཡུལ་ཏེ་འཁོར་གསུམ་པོ་ཡོངས་སུ་དག་པའི་ཚུལ་གྱིས་མི་དམིགས་པ་སྟེ།
སྡུད་པ་ལས། གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། ། གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། ། ཆོས་ཀྱི་ཆོས་ལ་ནམ་ཡང་མི་བསྔོ་ཤེས་གྱུར་ན། ། དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། ། ཞེས་དང༌། མངོན་པར་རྟོགས་པའི་རྒྱན་ལས། དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། ཞེས་སོ། །
དེས་ན་དམིགས་པའི་དུག་དང་བྲལ་བ་སྒྱུ་མའི་རྣམ་པ་ལྟ་བུར་ཡོངས་སུ་ཤེས་པས་ཏེ། མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་འབྱུང་སྟེ། དེ་དག་གིས་ནི་རྣམ་པར་གཞག་པའི་གླེང་བ་ཉུང་ཟད་ཀྱིས་མདུན་བསུ་བའོ།། །། སྭསྟི་སིདྡྷི་རསྟུ། དཔག་ ་་་་་རྒྱ་ཆེ་བའི་རྒྱན་ལས་བསམ་པ་རྒྱ་ཆེས་སྤུད་པ།
ཡས་ཕྱོགས་བཅུའི་ནམ་མཁའ་མུ་མེད་དུ། ། ཡོངས་ཁྱབ་ཞིང་ན་འཚོ་གཞེས་རྫོགས་སངས་རྒྱས། ། ཕྱོགས་བྲལ་འགྲོ་ལ་གཟིགས་པ་དག་པའི་སྤྱན། ། གཞར་ཡང་འཛུམས་པ་མི་མངའ་ཇི་སྙེད་དང༌། ། ཡན་ལག་གཅིག་པའི་གཟུགས་ཅན་གྱིས་མཛེས་པ།་་་་་ སེམས་ཅན་སྨད་འདོགས་སྒྲུབ་པ་དམ་བཅའི་མདུད། ། ལྷོད་མེད་སྙིང་ལ་བཏབ་པ་རྒྱལ་བའི་སྲས། ། སློབ་མ་ཐོས་སྒྲོགས་རྣམས་དང་རྐྱེན་གཅིག་རྟོགས། ། དམ་ཅན་སྲུང་མ་ངག་གི་མཚོན་ལྡན་བཅས། ། ཡན་ལག་གཉིས་པའི་གཟུགས་ཅན།་་་་་
འདི་ན་ཚུར་དགོངས་ས་ལ་སྤྱོད་པའི་སྡེཾ། ། རྒྱལ་ཐབས་དགེཾ་བའི་སྤྱོད་པས་སྐྱོང་བརྩོན་པ། ། ཐུབ་པའི་གདུང་འཚོབ་སཱ་ལའི་ནགས་སྟུག་ལས། ། ལེགས་མཛད་བསིལ་བའི་བསུང་ཞིམ་ཅི་ཡང་ལྡང༌། ། བདེ་ བསྡུས་པའི་གཟུགས་ཅན།་་་་་ གཤེགས་སྲས་སྤྱོད་ཆུ་གཏེར་ཟབ་རྒྱ་ཆེ། ། སྤྱོད་པ་རྨད་བྱུང་ལྷུན་པོས་བསྲུབས་ལས་སྐྱེས། ། རྟེན་དང་དེར་བརྟེན་མཆོད་སྡོང་ཟླ་བ་གསར། ། ལས་བཟང་བདེ་འབྱུང་ཐོར་ཚུགས་རྒྱན་འདི་འཁྲུངས། ། དགེ་ ་་་་་འབྱུང་འགྱུར་འགོག་པ།
བའི་རྩ་བ་ཐམས་ཅད་མཁྱེན་རྒྱུ་རུ། ། ཡོངས་སུ་བསྒྱུར་མིན་དེ་སྲིད་ལྟར་སྣང་བདེ། ། གྱི་ནར་སྤྱད་སོགས་འཛད་འགྱུར་ཚད་མའི་མཆིད། ། གང་ཕྱིར་བསོད་ནམས་ཡོངས་བསྔོར་སྤྲོ་བ་བརྟས། ། བརྩམས་ ་་་་་ཏིང་ངེ་འཛིན་གྱི་རབ་བརྟག པ་རྨད་བྱུང་གིས་མཚོན་སྲིད་དང་ཞིའི། ། ལེགས་བྱས་ཕྱོགས་རེའི་མཐའ་ཡང་རིང་སོང་བའི། ། ཕ་རོལ་འཚོལ་དུ་ཕྱིན་པའི་སྔོ་བསངས་མཁའ། ། དངོས་པོ་ཀུན་གྱི་ཆོས་ཉིད་བརྫུས་སམ་སྙམ། ། བསམ་པ་རྒྱ་ཆེ་བ།་་་་་
མཆོག་གི་སར་ཕྱིན་ཆེ་བའི་ཡོན་ཏན་གཏེར། ། འཛད་བྲལ་འཕྲིན་དུ་ཤོད་ཙམ་མ་ཡིན་པར། ། མཐའ་ཀླས་སེམས་ཅན་རེ་སྐོང་ཐམས་ཅད་མཁྱེན། ། རང་གཞན་ཀུན་གྱིས་བདེ་བླག་ཐོབ་ཕྱིར་བསྔོ། ། བླ་མེད་ ་་་་་འདི་ནས་བརྩམས་ཏེ་ཤིས་པར་བརྗོད་པ་གཟུགས་བརྙན་གྱི་དགའ་བའི་ཤིས་བརྗོད། འབྲས་བུ་རེ་ཞིག་བལྟ་དཀའ་མོད། ། འོན་ཏེ་ཐོས་བསམ་བསྒོམ་པའི་སྟོབས་བདོ་བས། ། འཇིག་རྟེན་ཁམས་སུ་ཕན་དང་བདེ་འབྱུང་གནས། ། རྒྱལ་བསྟན་བསྐལ་པའི་སྲིད་དུ་རིང་འཚོར་ཤོག ། ཡན་ལག་གཅིག་པའི་གཟུགས་ཅན་གྱི་ཤིས་བརྗོད།་་་་་
ཇི་ལྟ་ཇི་སྙེད་ཤེས་བྱའི་ཡུལ་འཇལ་བའི། ། མཁྱེན་རབ་འདོམ་དཀྱུས་རིང་མོ་ཁྱོད་ལ་དེང༌། ། ཡོངས་སུ་རྫོགས་ཞེས་བླ་མ་ལྷག་པའི་ལྷས། ། ཡི་གེ་དམ་པས་རབ་བསྔགས་ས་སྐྱ་པའི། ། དེ་ ཡོན་ཏན་ལྷན་ཅིག་བརྗོད་པ།་་་་་ བསྟན་མངོན་རྗེས་ཚད་མའི་ལུང་དག་གིས། ། ཡོངས་དཔྱད་རྩོད་པ་ཀུན་ལས་གྲོལ་བའི་ཆོས། ། དེ་འཛིན་སྒྲུབ་དང་བཤད་པ་ལྷུར་ལེན་པའི། ། མཆུ་འདབ་སྙུང་བ་ལྷན་ཅིག་དར་བབ་ཤོག ། དཔལ་ ་་་་་ཡོན་ཏན་གྱི་རང་བཞིན་བརྗོད་པ།
སྟུག་ང་དང་བཞེད་པ་མཉམ་ཉིད་དུ། ། ལེགས་འདོམས་རྒྱལ་པོ་ཀུན་དགའ་བཟང་པོ་ཞེས། ། བཀའ་ལུང་དབྱངས་ཀྱི་རྒྱལ་མོ་དགྱེས་པའི་གླུ། ། ཚོགས་གསུམ་གདངས་སུ་བསྒྱུར་བ་ཨེ་ཝཾ་པ། ། དེ་ ཡན་ལག་གཅིག་གཟུགས་ཅན།་་་་་ གསུངས་ཡང་དག་རིག་ནས་སྨྲ་བའི་སྒོ། ། འཇམ་དཔལ་ཡེ་ཤེས་སོར་མོའི་འཕྲུལ་ཕྱེ་བ། ། འདུས་པ་ལི་ཁྲིའི་ཚོན་གྱིས་འོད་སྲུངས་བྱིན། ། ཕྱོགས་བྲལ་ཀུན་དུ་བཀླུབས་པས་མཛེས་གྱུར་ཅིག ། ཤིས་པར་བརྗོད་པ།་་་་་
སྐྱེ་འཕགས་མཁས་པ་ཀུཾན་དགཾའི་བློཾ་གྲོཾས་དཾང༌། ། མཐུཾ་སྟོཾབས་གྲུབ་པའི་དབཾང་ཕྱུགཾ་ཟུང་མཉམ་ཉིད། ། ལེགས་དགུ་རྟག་ཏུ་དར་བབ་ཆོ་ག་དེ། ། མཁའ་ཁྱབ་རྒྱལ་བ་ཀུན་གྱིས་སྒྲུབས་ཤིག་གུ། ། རབ་ཏུ་སྤེལ་བ།་་་་་ དཔཾལ་ལྡཾན་སྟོབས་བཅུའི་དབང་ཕྱུག་ཐམས་ཅད་ཀྱི། ། ཡོན་ཏན་གཅིག་ཏུ་གྱུར་པའི་ངུར་སྨྲིག་འཆང༌། ། མཆོག་གི་རོལ་པས་ཆོཾས་ཚུལ་སྐྱོཾང་བ་ཆེ། ། གསང་གསུམ་ཞོ་འཐུངས་རུས་པའི་རྡོ་རྗེར་ཤོག ། ལྡན་པའི་གཟུགས་ཅན།་་་་་
ཀུནཾ་དགཾའི་དཔལ་འབྱུང་རྒྱལ་བའི་ཕྲིཾན་ལཾས་པ། ། དགོངས་པ་ཆོས་དབྱིངས་རྒྱཾ་མཚོཾ་མཉམ་གཞག་པར། ། དཔག་ཡས་དགེ་བའི་ཆུ་ཀླུང་ཡོངས་བཏུང་བས། ། ཡོན་ཏན་རིན་ཆེན་འབྱུང་བའི་གནས་གྱུར་ཅིག ། འབྱོར་པ་རྒྱ་ཆེ་བ།་་་་་ མཚར་སྡུག་པ་ཏྲའི་སྒེག་མོ་གློག་འགྱུར་མས། ། རིང་ཐང་ཚད་ལས་འདས་པ་ནོར་བུའི་རིགས། ། སྣ་ཚོགས་དམ་དུ་འཁྱུད་མཛེས་གསེར་གྱི་ཁྲི། ། མི་བདག་བྱེ་བས་བཏེག་པ་ག་ལ་བར། ། ཡིད་ ་་་་་ཡན་ལག་གཅིག་གཟུགས་ཅན།
འཕྲོག་ཕྲིན་ལས་གྲུབ་པ་རྒྱལ་བའི་སྲས། ། གཙུག་ལག་དཔྱོད་པའི་བློཾ་གྲོཾས་རྣམ་གསལ་གང༌། ། རྒྱཾ་མཚོཾའི་གོས་ཅན་ནམ་ཞིག་གནས་ཀྱི་བར། ། འཚོ་བའི་དཔག་བསམ་རིང་པོར་ཚུགས་གྱུར་ཅིག ། བསྡུས་པའི་གཟུགས་ཅན།་་་་་ མི་དམན་བསོཾད་ནཾམས་བརྒྱས་བསྐྲུན་ལེགས་བྲིས་བུ། ། ལས་ཤུགས་དར་བབ་འཆི་མེད་མགོཾན་པོཾ་གང༌། ། སྐུ་འཚོ་གཞོམ་བྲལ་ཡོན་ཏན་བདུན་ལྡན་དུ། ། བརྟན་བྱེད་ཟིལ་དངར་བཏུང་བ་རྟག་རོལ་ཤོག ། དེ་རིགས་ ་་་་་མཐའ་དག་གཟུགས་ཅན།
མི་ཟད་རྒྱ་མཚོ་འཕེལ་བའི་མཛའ། ། ཆོཾས་སྲིད་ཀུ་མུད་སྐྱོཾང་བ་མཚན་མོའི་མགོཾན། ། ཆབ་འབངས་སྒྲོལ་བྱེད་ཕྲེང་བ་རྣམ་བཀྲའི་དབུས། ། ལས་བཟང་སྣང་བ་མུ་མེད་ཕྱོགས་སུ་སྤྲོས། ། མ་བསྡུས་ཤིང་བསྡུས་པའི་གཟུགས་ཅན།་་་་་ བྱམས་བརྩེའི་རྩིབས་མ་སྟོང་ལྡན་དཀར་པོའི་གདུགས། ། ས་སྟེང་སྐྱེ་འགྲོའི་བླ་ནས་བླར་འཕགས་པའི། ། ཕྲིན་ལས་བསིལ་བའི་གྲིབ་མར་གངས་ཅན་འགྲོ། ། ངལ་གསོ་སྐྱིད་པའི་ག་ཞ་འབྱིན་གྱུར་ཅིག ། སྔོན་ ་་་་་མཐའ་དག་གཟུགས་ཅན།
བསགས་བསོཾད་ནཾམས་འཆི་མེད་བཏུང་བའི་རོས། ། མཁྱེན་དཔྱོད་ཁོ་ལག་རྫོགས་པའི་དཔུང་སྦོམ་གྱིས། ། བསྟན་སྲིད་མི་ནུབ་རྒྱཾལ་མཚཾན་དགུང་སྔོན་མཐོངས། ། ལེགས་སློང་སྲོག་གི་ལྗོན་ཤིང་བརླིང་གྱུར་ཅིག ། རིགས་མཐུན་ལྡོག་པ་ཅན།་་་་་ ཀུནཾ་མཁྱེན་བསྟན་ལ་དགཾའ་དང་གུས་པའི་སེམས། ། ཉམས་བྱེད་རྩུབ་མོའི་འདྲུད་པས་མི་དབྱེ་ཞིང༌། ། སྒྲིབ་བྱེད་སྟུག་པོའི་ཚོན་གྱིས་འགོག་མིན་པར། ། ལྷན་སྐྱེས་དགེ་བའི་བློཾ་གྲོཾས་རྒྱལ་གྱུར་ཅིག ། ཟླ་བའི་ ་་་་་དངོས་པོའི་དཔེ།
མ་མར་ཆེ་བའི་ཆུ་ཀླུང་ནས། ། ཆུང་ངུ་དག་བྱེད་ཟེགས་མ་གཅིག་ལྷུང་བཞིན། ། ཁུར་ལེན་བྱ་བྱེད་ཟང་ཟིང་ཆེ་ཆུང་འབྲེལ། ། མཆིས་དགུ་བླ་མེད་བྱང་ཆུབ་སྨིན་གྱུར་ཅིག ། བསྡུས་པའི་གཟུགས་ཅན།་་་་་ གངས་ལྗོངས་མཐོ་རིས་དགའ་ཚལ་རབ་ཡངས་པར། ། མར་གྱུར་ལུས་ཅན་ལྷ་བུ་གྲངས་མེད་དག ། ཕན་ཚུན་བྱམས་པ་རྨད་བྱུང་ལག་སྦྲེལ་ཏེ། ། བདེ་དགས་ཆེར་མྱོས་གར་གྱིས་རྩེན་པར་ཤོག ། མི་སྡུག་ཉམས་ལྡན།་་་་་
གདོན་བགེགས་འབྱུང་པོ་ཤ་ཁྲག་རྔོམ་པའི་ཁ། ། གནམ་ས་བར་དུ་གླལ་བའི་ན་བུན་ཆེ། ། འཁྲིགས་པའི་ཕོ་ཉ་ནད་དང་བཀྲེས་རྔབས་དང༌། ། གསོད་གཅོད་གཡུལ་གྱི་འཁོར་ལོ་ཞིག་གྱུར་ཅིག ། དཀར་ ཆ་ཤས་ཀྱི་གཟུགས་ཅན།་་་་་ པོའི་ཕྱོགས་ཀྱི་ཚོགས་བཟང་གཞོན་ནུ་རྣམས། ། སྤྲིན་སྔོན་རྔ་ཡབ་ཀྱིས་གཏོར་ལྷ་ཡི་ཆུས། ། ནོར་ལྡན་བརྟན་མའི་བཞིན་རས་ཡོངས་བཀྲུས་པས། ། ཕུན་ཚོགས་ལོ་ལེགས་དགའ་སྟོན་ཅི་ཡང་བསུ། ། རྐང་པ་བཞི་གར་ཡོད་པ་ཆོད་པའི་ཟུང་ལྡན།་་་་་
སྒྲིབ་གཉིས་སྟུག་པོའི་མུན་པ་ཡོངས་ཟ་བའི། ། ཚོགས་གཉིས་ཟུང་འཇུག་སྣང་བའི་སྒྲོན་མ་སྤུན། ། སྐུ་གཉིས་གྲུབ་པའི་ཤིང་རྟ་ལ་ཆིབས་ནས། ། དོན་གཉིས་མཛད་པའི་འོད་སྟོང་འབར་གྱུར་ཅིག ། ཡན་ལག་གཉིས་པའི་གཟུགས་ཅན།་་་་་ བྱང་ཆུབ་སྙིང་པོ་གྲུབ་པ་དེ་སྲིད་བདག ། དལ་འབྱོར་ལུས་མཆོག་ཚུལཾ་ཁྲིཾམས་གསུམ་གྱིས་འབྱོར། ། བཅུ་ཕྲག་རིག་པའི་རིཾན་ཆེནཾ་འོད་སྣང་གིས། ། ཆོས་ཀྱི་འདབ་སྟོང་བཞད་པ་ཉིད་གྱུར་ཅིག ། སྲིད་པ་མིན་པའི་དཔེ།་་་་་
ཀུན་ཕན་དཀྱིལ་འཁོར་གྱིས་བསྐྱེད་མི་བཟད་དུག ། དཔག་བསམ་ཡོངས་འདུ་ལས་ནི་དབུལ་ཕོངས་བཞིན། ། དཀོན་མཆོག་གསུམ་གྱི་བདེན་པས་བསླུས་པའི་གཏམ། ། སྲིད་པ་མིན་པས་སྨྲས་དོན་འགྲུབ་གྱུར་ཅིག ། ཅེས་འཕགས་པའི་ཡུལ་གྱི་སྙན་དངགས་སྨྲ་བ་ཀུན་གྱི་གཙུག་གི་ནོར་བུ་དཔལ་ལྡན་དཎྜཱིའི་ཞབས་ཀྱིས་མཛད་པའི་གཞུང་གི་རྗེས་སུ་འབྲངས་པའི་ཚིགས་སུ་བཅད་པ་ཡིད་འཕྲོག་ཚངས་པའི་བུ་མོའི་རྒྱུད་ལས་འཕོས་པའི་དགེ་བ་བྱང་ཆུབ་ཏུ་བསྔོ་བའི་སྨོན་ལམ་མདོ་ཙམ་བཏབ་པ་ལགས། སྨྲས་པ། ཞིང་ ་་་་་མང་བའི་དཔེ་རྒྱན། གི་རྡུལ་ཕྲན་གྲངས་སྙེད་དང༌། ། དྲི་གཞོན་ལམ་གྱི་ཕ་རོལ་བཞིན། ། མི་མཆོག་རྣམས་ཀྱི་རྟེན་གསུམ་ཕྲེང༌། །
བསྐྲུན་པའི་ལས་བཟང་གྲངས་མཐས་དབེན། ། ཀུན་ ་་་་་ཤླཽ་ཀ་གཉིས་རབ་རྟོག་གསལ་བྱེད་ཀྱི་སྒྲས་ཟིན་པ། མཁྱེན་ཡེ་ཤེས་སྣང་བ་ཡི། ། ཁོར་ཡུག་ལས་ཀྱང་བསྐལ་པའི་འཕྲིན། ། བརྒྱད་ཁྲི་བཞི་སྟོང་ཆོས་ཕུང་གི ། ཚད་མས་ལན་བརྒྱར་འབོད་ཀྱིས་དོགས། ། དེ་སྐད་ཤོད་ཕྱིར་དྲི་ཁྱེར་ཁམས། ། དངོས་པོས་དབེན་པའི་སྟང་སྟབས་ཀྱིས། ། ཀུན་དུ་འཕྱན་པས་ངལ་བའི་དབུགས། ། ཤུགས་རིང་འབྱིན་པ་ཡིན་ནམ་སྙམ། །
དགེ་བ་ ་་་་་མཆོག་གིས་ངེས་པར་བསྟན་པ། ཡོངས་བསྔོའི་རྒྱས་གདབ་པ། ། གཞན་དོན་བྱང་ཆུབ་ཆེར་སྨིན་པ། ། འགྱུར་བྱེད་ཀྱིས་ཟིན་ལོ་ཧའི་ཁམས། ། བུམ་པ་བརྒྱ་སྐྱེས་འགྱུར་བར་མཚོན། ། མངོན་ ་་་་་དེ་ཉིད་བརྗོད་པའི་དཔེ། པར་འདོད་པ་སྡེ་བཞིའི་དཔལ། ། འཐོབ་བྱེད་ལག་པའི་སྟབས་མཚུངས་ཀྱང༌། ། མིན་ནོ་རྒྱལ་བའི་གདུང་འཚོབ་རྣམས། ། སྨོན་ལམ་ཐབས་ལ་མཁས་པས་ཡིན། །
ཞེས་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ལས་མཇུག་ཕན་ཡོན་བསྟན་པའི་སརྒ་སྟེ་ལྔ་པའོ།། །། སླར་ཡང་འདིར་སྨྲས་པ། ཕུལ་ ་་་་་བསྡུས་ཤིང་མ་བསྡུས་པའི་གཟུགས་ཅན། བྱུང་ཡོན་ཏན་ལྷུན་གྱིས་གྲུབ་པའི་བྱིན་རླབས་སྣང་བྱེད་འོད་ཀྱི་ཟེར། ། སུ་ཞིག་གཙུག་ཏུ་འབབ་སྟེགས་བྱས་འཕྲལ་སྐྱེ་བ་ལུ་གུ་རྒྱུད་ཀྱི་སྡིག ། བག་ལ་ཉལ་བཅས་མུན་པ་ཡོངས་ཟོས་ཕན་བདེའི་གེ་སར་རྒྱལ་མཚན་ཚལ། ། བགྲང་ཡས་ཅིག་ཅར་བཞད་པའི་རྒྱལ་པོ་དཀོན་མཆོག་གསུམ་གྱི་ཉིན་མོར་བྱེད། ། གང་དག་ ་་་་་རིགས་བརྗོད་པ་བར་གྱི་གསལ་བྱེད། གཏན་གྱི་སྐྱབས་སུ་ངེས་བཟུང་སེམས་དཔའ་ཆེའི། ། རིགས་མཆོག་སྙིང་སྟོབས་དགེ་བས་རབ་རླིང་ས་སྐྱོང་གིས། །
གཉིས་མེད་གསུང་བས་དྲུག་ཅུའི་གདངས་སུ་ལེགས་གདམས་ཆོས། ། དབྱིག་འཛིན་ཁོངས་འདིར་བསྐལ་པ་བརྒྱ་ཕྲག་འཚོ་གཞེས་སླད། ། གཟུགས་ཅན་ཏིང་ངེ་འཛིན་བྱ་བ་རང་བཞིན་བརྗོད་པ་གསུམ་གྱི་རབ་སྤེལ།་་་་་ དེ་འཛིན་དམ་པ་སྲིད་པ་སྤངས་པའི་བརྟུལ་ཞུགས་ཚོན། ། ཕྱོགས་མཚམས་སྒེག་མོའི་མཁུར་ཚོས་ལ་བསྒོས་ཐུན་མཚམས་ཀྱི། ། ལང་ཚོའི་མཚར་སྡུག་མཛེས་པ་ཅི་ཡང་ངོམ་པའི་ཚོགས། ། ཀློག་སྤོང་འཁོར་ལོ་ཟུང་གིས་རྣམ་པར་རྩེན་པའི་ཆེད། ། འབྱོར་པ་རྒྱ་ཆེ་བ།་་་་་ གནམ་སྔོན་ཞུན་མ་འཁྱིལ་པའི་ཁྱམས་སུ་བ་གམ་དང༌། ། ཕ་གུ་གསེར་གདུང་ལན་ཀན་ཁོར་ཡུག་བཀོད་པ་མཐོ། །
ནོར་བུའི་ཀ་གདུང་གྲངས་མེད་ཀྱིས་བརླིང་རྟ་བབས་སྒོ། ། དྲིལ་ཆུང་དམ་པའི་ཆོས་ཀྱི་དབྱངས་སུ་འཇོ་བས་མཛེས། ། རྒྱལ་ ་་་་་ངེས་པའི་དཔེ་རྒྱན། དང་དེ་སྲས་ཞི་ཁྲོ་བགྲང་ལས་རྣམ་བརྒལ་བའི། ། སྣང་བརྙན་བཀོད་པ་གཅིག་ཏུ་ཚོགས་པའི་ངོ་མཚར་འདི། ། སྣང་སྲིད་དངོས་པོ་རྣམ་གསལ་འཕྲུལ་གྱི་མ་གུ་ར། ། གཅིག་པུས་མཚོན་ལས་གཞན་པའི་དཔེ་ཟླས་དབེན་པ་གང༌། ། གྱ་ ་་་་་འབྱོར་པ་རྒྱ་ཆེ་བར་རབ་རྟོག་གིས་སྤྲས་པ། ནོམ་དངོས་པོ་གཞཾན་གྱིས་གང་དག་འབྱོར་དགུ་དང༌། ། སྒྱུཾ་འཕྲུཾལ་ཡིད་ཀྱིས་མངོན་པར་སྤྲུལ་པ་ནམ་མཁའི་མཛོད། །
ཅིར་ཡང་དགྱེས་དགུར་སྤྱོད་ལ་མངོཾན་དགཾའི་གནྡྷོཾ་ལ། ། དབང་བྱེད་གནས་བཟང་བོད་ཡུལ་ཆེན་པོར་འཕོས་སྙམ་འདི། ། མི་ལྡན་པའི་གཟུགས་ཅན།་་་་་ མངོན་པར་བསྐྲུནཾ་པཾའི་ཡ་མཚན་གང་ལཾས་འཕྲོཾས་པཾའི་གཏམ། ། གླེཾང་བཾ་ཚོགས་གསུམ་རྒྱུད་མངས་གླུ་རུ་ལེན་པ་ལ། ། ཀུནཾ་དགཾའ་ཁོང་ནས་འཛུཾམ་དུ་དམུལ་བའི་ཟེཾར་ཕྲེང་འབུམ། ། འཛཾག་པཾའི་ཟླཾ་གཞོཾན་ལང་ཚོ་འདི་ནི་ང་ཡིས་ངོམ། ། སྒྲུབ་ ་་་་་ཕན་ཚུན་མེད་པའི་བྱེད་རྒྱུ། ཆོད་གཏོང་བ་ཕུན་ཚོགས་ཁྱིམ་གྱི་ཕྱིར་མ་ཡིན། ། མཚར་སྡུག་ལྟ་ན་ངོམས་མེད་སྒེག་མོའི་བཞིན་རས་མིན། །
ངལ་བརྒྱས་སྤྲུལ་པའི་གཟུགས་སྣང་བུ་ཚའི་ལྟད་མོ་མིན། ། དེ་ཕྱིར་ཚུལ་འདི་སྙན་དངགས་བྱེད་ལ་བདག་དགའ་སྐྱེས། ། མང་བའི་དཔེ།་་་་་ རིན་ཆེན་འབྱུང་གནས་ཟེགས་མའི་གྲངས་དུ་ཀུན་ཁྱབ་མཐའ། ། ཀུན་གཟོད་དཀྱིལ་འཁོར་ཕྲ་རབ་རྡུལ་གྱི་གྲངས་སྙེད་བཞིན། ། དཔལ་སྟུག་སྣང་བརྙན་ཚད་མར་བསྒྲུབས་པའི་ལས་བཟང་གི ། གྲངས་མཐའ་དཔྱོད་ལ་མེས་པོའི་བློ་ཡང་ལན་བརྒྱར་ངལ། ། རྨད་བྱུང་གི་དཔེ།་་་་་ ཟླ་ཟེར་འཐུངས་མྱོས་ས་ལ་དགའ་བའི་མེ་ཏོག་དཀར། ། སྲིད་པས་སྤྲུལ་པའི་ཁ་ན་མ་ཐོ་འཕྲོག་པའི་མཐུ། །
ཡོངས་སུ་རྫོགས་ན་བདག་ཅག་ཚུལ་འདིར་འབད་པས་མཚོན། ། རྣམ་དཀར་དགེ་ཚོགས་ཕུང་པོའི་རྗེས་སུ་བྱེད་པ་དེ། ། སྲིད་ ་་་་་ཤིས་པར་བརྗོད་པ། པའི་དཔལ་ནས་བྱང་ཆུབ་བར་གྱི་བདེ་བའི་རྒྱུར། ། སེམས་ཅན་ཐམས་ཅད་སྨིན་པར་བྱེད་པའི་བློ་གྲོས་ནི། ། ཟབ་ཡངས་བསྐྱེད་པ་རྒྱལ་བའི་གསུང་རབ་ཀུན་གྱི་བཅུད། ། ཨེ་ཝཾ་ཡི་གེས་མཚན་པའི་བསྟན་པ་རྒྱས་ཕྱིར་བསྔོ། ། བསྔགས་ ་་་་་རིག་བྱེད་པའི་ལོ་རྒྱུས་དང་སྦྱར་བའི་མཐའ་དག་གཟུགས་ཅན། བརྗོད་སྙན་དངགས་ཆུ་ཀླུང་བྱེ་སྙེད་བཏུང་བས་ཀྱང༌། ། ནམ་ཡང་ངོམས་མེད་ཆོས་རྒྱལ་སྔོན་གྱི་དྲང་སྲོང་གིས། །
རྣམ་དཀར་ཕྲིན་ལས་ཡན་ལག་བརྒྱད་ལྡན་སྐྱུགས་པའི་རྒྱུན། ། ཆབ་འབངས་ཀྱིས་མཚོན་འཇིག་རྟེན་བདེ་བའི་ཉེར་འཚོར་ཤོག ། བསྡུས་ཤིང་མ་བསྡུས་པའི་གཟུགས་ཅན།་་་་་ ཡངས་པའི་འཇིག་རྟེན་པདྨ་བཞད་པའི་ཆུ་གཏེར་ཀློང༌། ། ཕུན་ཚོགས་ཕན་བདེའི་རླབས་ཕྲེང་ཆལ་ཆིལ་གཡོ་བའི་ནང༌། ། རིས་བྲལ་སེམས་ཅན་ངང་པ་དགའ་བའི་འཕུར་ལྡིང་བསྒྱུར། ། མཛའ་གཅུགས་མཆིད་ཀྱི་མགྲིན་པའི་རྫ་རྔ་འཁྲོལ་གྱུར་ཅིག ། མཐར་དག་གཟུགས་ཅན།་་་་་ ཨཱཏྨ་བྱང་ཆུབ་བར་དུ་དལ་འབྱོར་སྐྱེ་བའི་ཤིང༌། ། ཚུལཾ་ཁྲིཾམས་ལ་གནས་གཞུང་ལུགས་བྱེ་བའི་ལོ་འདབ་རྫོགས། །
བཅུ་ཕྲག་རིག་པའི་འདོད་དགུའི་གཏོང་བ་རྨད་བྱུང་གིས། ། འགྲོ་བའི་བསམ་རྫོགས་དཔག་བསམ་རིཾན་ཆེཾན་མཆོག་གྱུར་ཅིག ། མཐའ་དག་གཟུགས་ཅན་གྱི་ཤིས་པར་བརྗོད་པ།་་་་་ གང་ཞིག་ཐོག་མའི་ཐུགས་བསྐྱེད་གཡར་དམ་ཞོ་འཐུངས་བུ་ཡི་རུས་སྐྱེས་རྡོ་རྗེས་གཞིག་ཏུ་མེད་པའི་རྭ་བར་གནས། ། བར་སྐབས་བསྡུ་དངོས་ཕ་རོལ་ཕྱིན་ལམ་བསྐལ་པའི་ཕྲེང་བར་རྨད་བྱུང་སྤྱོད་སྤྱད་སྙིང་སྟོབས་གོ་ཅ་རབ་ཏུ་མཁྲེགས། ། སྲིད་མཐར་བྱང་ཆུབ་རྐང་འཐུང་རྩ་བར་མི་ཕྱེད་རྡོ་རྗེ་སྐྱིལ་ཀྲུང་གཅིག་སྲིད་ཡིད་སྲུབས་སྡེར་བཅས་གཡུལ་ངོ་བཅིལ། ། བསྙེངས་བྲལ་གདོང་ལྔའི་ང་རོ་རབ་བསྒྲགས་ཆོས་ཀྱི་སྒོ་མང་ཕྱེ་བའི་དགེ་ལེགས་སྲིད་པ་འདི་ན་གསལ་གྱུར་ཅིག ། ཅེས་ཆོས་ཀྱི་སྡེའི་གཙུག་ལག་ཁང་གཞན་འཕྲུལ་མངོན་པར་དགའ་བ་ཞེས་བྱ་བ་བསྐྲུན་པ་ལས་འཕྲོས་པའི་གླེང་བ་ཀུན་དགའི་འཛུམ་ཟེར་འཛག་པའི་ཟླ་གཞོན་ཞེས་བྱ་བ་འདི་ནི། མཚུངས་པ་མེད་པའི་སྟོབས་ཀྱི་འཁོར་ལོས་ཕྱོགས་བྲལ་ཡངས་པའི་ནོར་འཛིན་གྱི་དཀྱིལ་འཁོར་དབང་སྒྱུར་བའི་སྡེ་དགེ་ས་སྐྱོང་བླ་མ་ལྕམ་དྲལ་གྱི་བཞེད་པ་བཞིན་དུ། གང་དེའི་བཀའ་ལུང་གི་ཕྲིན་ལས་རྗེས་སུ་སྒྲུབ་པའི་མདུན་ན་འདོན་དམ་པ་གཙུག་ལག་ཟུང་གི་མཁྱེན་དཔྱོད་རྣམ་པར་ཡངས་པ་དགེ་སློང་བསོད་ནམས་རྒྱལ་མཚན་པའི་བཀས་བསྐུལ་བའི་ངོར།
རྒྱལ་བ་ཉི་མའི་གཉེན་གྱིས་ལུང་བསྟན་པའི་རྒྱལ་ཚབ་ཀྱི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ་པའི་རིང་ལུགས་དྲི་མ་མེད་པའི་རྗེས་སུ་ཞུགས་ཤིང་རྗེས་སུ་སློབ་པའི་འདུན་པ་མ་བསྐྱུད་ཙམ་གྱི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེར་བོད་པས། རབ་བྱུང་འདོད་པའི་ནང་གསེས་ན་ཚོད་ལྡན་ཞེས་བྱ་བ་གསར་ཚེས་ཀྱི་གནམ་ལོ། སྒྲོན་མའི་བསྐལ་པ་བཟང་པོའི་རྣམ་འདྲེན་བཞི་པས་ཤྲཱི་དྷཱ་ནྱ་ཀ་ཊ་ཀའམ་དཔལ་འབྲས་སྤུངས་ཀྱི་མཆོད་རྟེན་ཆེན་པོར་གསང་བདག་ས་དབང་གི་སྒྱུ་འཕྲུལ་རྣམ་པར་རོལ་པ་ཆོས་རྒྱལ་ཟླ་བཟང་ལ་སོགས་པའི་ལས་ཅན་གྱི་འཁོར་ཚོགས་རྒྱ་མཚོའི་དབུས་སུ་རྒྱུད་ཀྱི་རྒྱལ་པོ་ཀཱ་ལ་ཙཀྲའི་བདུད་རྩིའི་སྒོ་འཕར་ཆེན་པོ་ཕྱེ་བའི་དུས་ཀྱི་ཟླ་བ། དུས་འཁོར་བའི་དཔྱིད་ཐ་ཆུངས་རགས་པ་ནག་པས་ཉ་བ། ཞིབ་པར་ས་རི། ཡར་ངོ་སྔོན་འགྲོ་ལུག་གི་ཁྱིམ་དུ་རྟ་བདུན་རྒྱལ་པོས་དགྱེས་དགུར་རྩེན་པ། མདོ་སྡེ་གསེར་འོད་དམ་པ་དང་དུས་འཁོར་ལུགས་ཀྱི་ལོ་མགོར་འཛིན་ཅིང༌། གསོ་བ་རིག་པ་དང་ཧོར་ལུགས་མཐུན་པའི་ཟླ་བ་གསུམ་པ། གཙུག་ལག་སྤོར་ཐང་པའི་དབྱར་འབྲིང་པོ་ལྕགས་རྟ། ཕྱོགས་གཉིས་ལས་དཀར་པོའི་ཕྱོགས་ཀྱི་རྒྱལ་བ་གསུམ་པ།
གཟའ་རྒྱུ་སྐར་ཁམས་སྦྱོར་སྟོབས་དང་ལྡན་པའི་ཉིན། འབྲི་ཆུ་གསེར་ལྡན་མའི་རྒྱུན་ཆེན་པོ་རླུང་ཕྱོགས་ནས་བསྲེག་བྱ་ཟ་བའི་ཕྱོགས་སུ་ནོར་རྒྱས་ཀྱི་བུའི་འགྲོས་སུ་དལ་གྱིས་འབབ་པའི་འགྲམ་ངོགས་ཆོས་ཀྱི་སྡེ་ཞེས་བྱ་བའི་བསམ་འགྲུབ་ཕོ་བྲང་གི་དབང་པོའི་ཕྱོགས་ཀྱི་བ་གམ་གསུམ་པར་ལེགས་པར་གྲུབ་པར་སུག་བྲིས་སུ་བགྱིས་པ་དགེ་ལེགས་རྣམ་པར་རྒྱལ་བར་གྱུར་ཅིག། །། སརྦ་མངྒ་ལཾ། བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
