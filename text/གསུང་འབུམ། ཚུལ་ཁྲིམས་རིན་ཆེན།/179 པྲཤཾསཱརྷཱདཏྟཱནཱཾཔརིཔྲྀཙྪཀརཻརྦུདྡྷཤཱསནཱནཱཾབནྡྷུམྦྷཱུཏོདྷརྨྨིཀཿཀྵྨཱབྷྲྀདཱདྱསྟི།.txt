གསུང་འབུམ། ཚུལ་ཁྲིམས་རིན་ཆེན།
པོད ༡༧༩
པྲཤཾསཱརྷཱདཏྟཱནཱཾཔརིཔྲྀཙྪཀརཻརྦུདྡྷཤཱསནཱནཱཾབནྡྷུམྦྷཱུཏོདྷརྨྨིཀཿཀྵྨཱབྷྲྀདཱདྱསྟི།
༼ཨ༽ ༄༅། །པྲཤཾསཱརྷཱདཏྟཱནཱཾཔརིཔྲྀཙྪཀརཻརྦུདྡྷཤཱསནཱནཱཾབནྡྷུམྦྷཱུཏོདྷརྨྨིཀཿཀྵྨཱབྷྲྀདཱདྱསྟི།།
༄༅། །སངས་རྒྱས་བསྟན་པའི་རྩ་ལག་ཏུ་གྱུར་པའི་ཆོས་ལྡན་ས་འཛིན་སོགས་བསྔགས་འོས་རྣམས་ལ་ཕུལ་བའི་ཞུ་ཡིག་རྣམས་ཡོད།། ༄། །སྡེབ་སྦྱོར་མཉམ་པའི་བྲྀཏྟ་ཕྲེང་ལྡན་མར་པྲཱསྟཱ་ར་ཆིག་ ༡༠༢༤ སྟོང་ཉེར་བཞི་ཡོད་པའི་ནང་གསེས། ནཥྚ་གསེར་ལྡན་མ། ཨུདྡིཥྚ་བརྒྱ་ཕྲག་རྗེས་ ༡༧༩ འབྲངས་བཅས། ཡང་བའི་བྱ་བ་གཅིག་ཡང་བ་ཕྱོགས་ཀྱི་ ༡༠ གྲངས་རྗེས་འབྲངས་བཅས། ཕྱི་མོ་ཆིག་ཁྲི་རྗེས་ ༡༥༣༦༠ འབྲངས་བཅས། ལྕི་ཡང་ལྔ་སྟོང་རྗེས་ ༥༡༢༠ འབྲངས་བཅས། ཡི་གེ་ཆིག་ཁྲི་རྗེས་ ༡༠༢༤༠ འབྲངས་བཅས།
ཨ་དྷྭ་འཕྲེད་བཅུ་དགུ། སྟེང་འོག་ཉིས་སྟོང་རྗེས་ ༢༠༤༧ འབྲངས་དང་བཅས་པས་མཛེས་པར་སྤུད་པའོ།། ༄༅། །སརྦྦཛིནཱནཱཾཀརྨྨཀཥཥྱཱདྷྭཏྲབྷགམྨཱཡཱ་པྲཏིརཱུཔཻཿནཱཡཀསམྨརྒཱངྒཏིསཽཁྱཿཔཾལཡསཙྪཱིམཱཾགུརུཎཱཏྭཾ།། ༄༅། །རྒྱལ་བ་ཀུན་གྱི་ཕྲིན་ལས་སྙིགས་མ་ཡི། ། དུས་འདིར་སྐལ་བར་མཐུན་པའི་སྒྱུ་འཕྲུལ་གྱིས། ། ཡང་དག་ལམ་ནས་འགྲོ་བ་བདེར་འདྲེན་པ། ། དཔལ་ལྡན་བླ་མ་དམ་པས་ཁྱེད་ལ་སྲུངས། ། གང་དག་བློ་གྲོས་འཕྱང་མོ་ཉུག་གི་ཁྱོགས་ལ་བརྟེན་མིན་སྐྱབས་ཀྱི་ཡང་རྩེ་ཉེར་བཟུང་ན། ། མཁྱེན་དང་བརྩེ་བ་ནུས་པའི་ཕ་རོལ་ཆོས་ཀྱི་དབྱིངས་དང་མཉམ་པ་ཉིད་དུ་རབ་སོང་བས། ། འཁོར་འདས་ཤིས་པའི་དངོས་པོ་ཀུན་གྱིས་མངོན་པར་འདོད་པའི་ཤིང་རྟ་ཕྱུར་བུར་འགེང་བ་ལ། །
གཞར་ཡང་བསླུ་མིན་བདེན་དཔང་གྱུར་པ་དཀོན་མཆོག་གསུམ་གྱིས་འདི་ན་ལེགས་པའི་དཔལ་ཀུན་སྩོལ། ། ཡེ་ཤེས་སྣང་བ་དམ་པའི་མིག་བགྲད་ཁྲོ་བོའི་ཚོགས་རྣམས་བར་ཆད་སྲུང་བའི་གུར་ཁྱིམ་ཕུབས། ། བྱི་རུའི་ལྷུན་པོའི་མཛེས་སྡུག་ཟུམས་བྱེད་བདེ་ལྡན་མགོན་གྱིས་འཆི་མེད་ཚེ་ཡི་དབང་མཆོག་བསྐུར། ། རིགས་བྱེད་ལུས་ཕྲ་མངོན་འདོད་རྒྱལ་པོ་མཆེ་བ་གཅིག་པས་སྐྱེ་འགྲོ་དབང་དུ་འདུན་གྱིས་ལ། ། འདི་ན་དཔལ་ལྡན་མི་ཡི་དབང་ཕྱུག་ས་སྟེངས་དགེ་ལེགས་འགུགས་པའི་གྲོགས་སུ་ཞབས་བརྟན་མཛོད། ། ལས་ཤུགས་བཙན་པོའི་འཁོར་ལོས་སྔོན་འགྲོ་མངའ་ཐང་ཕུན་ཚོགས་འདོད་འབྱུང་ནོར་བུས་ལག་པ་བྲེལ། ། ལུགས་བརྒྱ་དཔྱོད་པའི་ཤེས་རབ་རི་དྭགས་མིག་ཅན་གྱིས་འཁྱུད་ཐབས་ཀྱི་བློན་པོ་རིན་ཆེན་སྒྲིན། ། ཕུན་ཚོགས་སྟོབས་ཀྱི་ས་སྲུངས་རབ་བརླིང་ཕྲིན་ལས་ཀུན་དུ་བགྲོད་པའི་ཅང་ཤེས་གོམ་སྟབས་བདེ། ། སྒྱུ་རྩལ་དྲུག་ཅུའི་རིག་པའི་རྩལ་རྫོགས་དམག་དཔོན་དང་ལྡན་མི་ཡི་ལྷ་ཁྱོད་བསྔགས་པའི་འོས། ། སྐྱེ་བར་བསགས་པའི་བསོད་ནམས་ཆུ་ཡི་གཏེར། །
སྨོན་ལམ་ས་འཛིན་དབང་པོས་བསྲུབས་པའི་བཅུད། ། མཁྱེན་བརྩེ་རྨད་བྱུང་ཟླ་བ་གཞོན་ནུ་གང༌། ། བསྟན་སྲིད་བདེ་འབྱུང་རལ་པར་ཅིས་མི་མཛེས། ། གངས་རིའི་དོ་ཤལ་འཆང་བའི་ཡུལ་ལྗོངས་ཀྱི། ། བདག་པོ་མཆོག་དེ་གནམ་དུ་གཤེགས་པའི་རྗེས། ། འགྲོ་འདིས་བསོད་ནམས་མང་དུ་བསགས་མིན་ན། ། ལྷ་ཁྱོད་གནམ་གྱི་མཐོངས་ནས་ཅི་སྟེ་བབ། ། གཏོང་ཕོད་མི་དམན་ཡལ་ག་རིང་བརྐྱངས་ནས། ། འདོད་ལྡན་སྐྱེ་བོའི་རེ་བ་ཡོངས་སྐོང་ཞིང༌། ། གྲིབ་བསིལ་རིས་མེད་གཡོ་བའི་དཔག་བསམ་གྱི། །
རྐང་འཐུང་འདི་ཡོད་སྐལ་བ་མི་ཆུང་གྲང༌། ། བདེ་འབྱོར་ཡུལ་ལ་ཡ་མཚན་ལྡན་མཐོང་ཚེ། ། མིག་སྟོང་ལྡན་པས་སུམ་རྩེན་དགའ་ཚལ་དུ། ། རྣམ་པར་འཁྲུལ་ཏེ་རྩེ་དགའི་རོ་མྱང་ཕྱིར། ། དབུས་གྱུར་འཆང་གི་ལྗོངས་འདིར་ལྷགས་སམ་སྙམ། ། ཐོས་པའི་རྣ་བ་ཡངས་པ་འདུས་པའི་དབུས། ། ངོ་མཚར་གཏམ་གྱི་བདུད་རྩི་མང་འཇོ་བ། ། དཔལ་ལྡན་དབྱངས་ཀྱི་རྒྱལ་མོའི་རྒྱུད་མངས་ལས། ། འབབ་པ་གླུ་ཡི་དུམ་བུ་བརྐུས་གྱིས་དོགས། ། སྐྱེས་སྦྱངས་བློ་གྲོས་ཤེལ་གྱི་རྩིག་ལོགས་སུ། །
གཙུག་ལག་ལུགས་བརྒྱའི་འབོད་གྲོགས་གཟུགས་བཀྲ་བའི། ། ཁྱད་པར་ཇི་བཞིན་དཔྱོད་ལ་མཛངས་ལྡན་གྱི། ། ཨཉྫ་ན་བུ་མིན་པ་སུ་ཞིག་རྟོགས། ། སྔོན་བྱུང་བོད་རྗེ་རྒྱལ་པོའི་སྲས་རྣམས་ཀྱི། ། བཟང་སྤྱོད་རྨད་བྱུང་གསེར་ལྡན་དཀྱིལ་འཁོར་དག ། ལྷག་བསམ་ཕྲག་པར་འདེགས་ལ་མི་ངལ་བའི། ། སྙིང་སྟོབས་མི་དམན་རྣམ་གནོན་འཇུག་པའི་སྟོབས། ། དཔག་བསམ་ཡོངས་འདུས་བསྐྱེད་པའི་དབུལ་ཕོངས་དང༌། ། ཀུན་ཕན་གཞོན་ནུས་སྤྲོས་པའི་དུག་བཞིན་དུ། ། ཆོས་ལྡན་རྒྱལ་པོ་ཁྱོད་བསྲུངས་ས་ཕྱོགས་སུ། །
དུས་ངན་བསྐལ་པ་མི་སྲིད་ལས་དབང་ཤུགས། ། རིན་ཆེན་གདུབ་སིལ་སྙན་པའི་གླུར་འཇོ་བས། ། མཛེས་བྱས་ཞབས་ཀྱི་ཆུ་སྐྱེས་མི་འགྱུར་བའི། ། རྐང་སྟེགས་ཕྱོགས་ཀྱི་མི་བདག་བྱེ་བ་ཡི། ། མགོ་བོས་ལན་བརྒྱར་བཏུད་པ་དེ་དྲུང་དུ། ། མདོ་སྨད་ས་ཡི་ཐིག་ལེ་སྡེ་བཞི་དང༌། ། དགེ་བཅུའི་མིང་གིས་མཚོན་པའི་ཡུལ་གྲུ་ནས། ། ས་སྐྱོང་ལྗོན་པའི་རིགས་ཀྱི་ཡལ་ག་ནི། ། ལང་ཚོ་དང་པོའི་ལྕུག་ཕྲན་གྱུར་པ་དེས། ། སྙན་དངགས་སྨྲ་བ་ཡོངས་ཀྱིས་བསྔགས་འོས་དེར། །
དཎྜིའི་གཞུང་གི་ཆུ་སྐྱེས་བཅུད་འཐུངས་པས། ། ཡིད་ཀྱི་བུང་བ་རབ་དགའི་འཕུར་ལྡེང་དབྱངས། ། ཅུང་ཟད་བླངས་འདིས་མཁས་རྣམས་མི་དགྱེས་མེད། ། ཅེས་པའི་ཤིས་བརྗོད་ཉུང་ངུས་སྔུན་བསུ་བའི་སྐབས་ཀྱི་གླེང་བ། ཇི་ལྟར་འཚམ་པ་བྲིའོ། ། སའི་སྟེང་ན་མཚུངས་པ་མེད་པ་དཔལ་མིའི་དབང་ཕྱུག་ཆེན་པོ། འགྲོ་བ་ཡོངས་ཀྱི་ཕན་བདེའི་རྩ་ལག་ཉིད་དུ་ཕྱོགས་ཐམས་ཅད་ལས་རྣམ་པར་རྒྱལ་བའི་ཕྱིར་ཤིས་པར་བརྗོད་ཅིང་ཅུང་ཟད་བསྔགས་པའི་མེ་ཏོག་མནྡཱ་ར་བ་ཞེས་བྱ་བ་འདིའང་དོན་གཉེར་གྱིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་པའོ།། །། ༄༅། །སྲིད་ཞིའི་ཤེས་པ་ཀུན་གྱི་འབྱུང་གནས་ཆེ། ། ཆེ་མཆོག་ཡོན་ཏན་ཟབ་རྒྱ་མཁའ་དང་མཚུངས། ། མཚུངས་མེད་སྐྱབས་མཆོག་གསུམ་གྱིས་ལེགས་པའི་དཔལ། །
དཔལ་ལྡན་མི་བདག་རྣམ་པར་རྒྱལ་ཕྱིར་སྩོལ། ། བསོད་ ་་་་་མཐའ་དག་གཟུགས་ཅན། ནམས་གསེར་གྱི་སྒོ་ངའི་སྦུབས་ཡངས་ནས། ། ལེགས་པར་བལྟམས་པ་སྡེ་བཞིའི་གདོང་མཛེས་ཅན། ། ས་སྐྱོང་སྡོམ་བརྩོན་འཇིག་རྟེན་སྤྱིའི་མེས་པོ། ། གཙུག་ལག་རིག་བྱེད་འབྱིན་པའི་དབང་ཕྱུག་གང༌། ། ག་ཛ་ ་་་་་རྐང་པ་བཞི་པའི་ཐོག་མར་ཡོད་པ་མ་ཆོད་པའི་ཟུང་ལྡན། མུ་ཏིག་མདངས་སུ་ཅོ་འདྲི་བའི། ། སེན་མོས་སྒེག་པའི་བགྲོད་བྱེད་ཟུང་བཀོད་པའི། ། ནོར་བུའི་རྐང་སྟེགས་མཐོན་པོ་མཁར་སྙེགས་པ། །
མང་མང་མི་བདག་བཏུད་པ་དེ་དྲུང་དུ། ། ཐུགས་བརྩེ་ ་་་་་མ་བསྡུས་པའི་གཟུགས་ཅན། རྗེས་སུ་དྲན་པའི་དྲི་བཞོན་གྱིས། ། ཡིད་ཀྱི་རྫིང་བུ་རབ་བསྐུལ་དགའ་བའི་རླབས། ། མངོན་པར་གཡོས་པའི་ལམ་དུ་ཞུ་རིས་ཀྱི། ། ལྦུ་དཀར་ཕྲེང་བ་འགྲེམས་ལ་སྤྲོ་བ་སྐྱེས། ། དགེ་ ་་་་་བསྡུས་པའི་གཟུགས་ཅན། ཚོགས་སྙེ་མ་ལེགས་སྨིན་ཁུར་པོ་ཆེས། ། ཀུན་ནས་རབ་དུད་སྡོམ་བརྩོན་དཔག་བསམ་ལྗོན། ། བསྟན་སྲིད་ནོར་འཛིན་རྒྱན་དུ་ཆེས་མཐོ་ཞིང༌། །
ཕྲིན་ལས་ཡལ་ག་རིས་མེད་བརྐྱངས་པ་ནས། ། བཀའ་ ་་་་་རྫས་རང་བཞིན་བརྗོད་པ། མཆིད་ཞིབ་མོར་འདྲེན་པའི་སྙན་དངགས་གླུ། ། བཀྲ་ཤིས་མཚན་བཀྲ་དར་དང་ཛམྦུ་ཀཿ། ། སྡེར་ཆགས་རྒྱལ་པོ་གཟིག་གི་པགས་པ་རྣམས། ། ཕྱག་རྒྱའི་འཁོར་ལོས་མཚན་པ་སྤྱི་བོར་ཕེབས། ། སེམས་ལྡན་རབ་བརྟག་་་་་ གང་ཚེ་སྐུ་དྲིན་གཞལ་དུ་མེད་པའི་ལྕིད། ། ཐེགས་པར་དཀའ་བར་གྱུར་ན་མི་རུང་ཞེས། ། འོད་སྲུངས་བྱིན་འདི་སྲ་བརྟན་རང་བཞིན་དུ། ། སྲིད་པ་བྱེད་པོ་དེས་ནི་སྤྲུལ་ལམ་སྙམ། །
ཆ་ཤས་ཅན་གྱི་གཟུགས་ཅན།་་་་་ དེང་དུས་བསོད་ནམས་གནམ་གྱིས་བསྐོས་པའི་ལྷ། ། དབང་ཕྱོགས་ས་འཛིན་གཉིས་པའི་མཇལ་ཕྲད་ལ། ། ལས་བཟང་སྐུ་ཡི་ཀུན་ཕན་དཀྱིལ་འཁོར་ཉིད། ། ཉེ་བར་བཏེག་ལས་གེགས་བྲལ་སོན་པ་དང༌། ། ཕྱོགས་བྲལ་ ་་་་་དངོས་ཐོབ་ཀྱི་དགའ་བ། མི་བདག་ཡོངས་ཀྱི་བླ་ནས་བླར། ། ཇེ་མཐོར་བཀའ་ལུང་བཙན་པོས་དབང་བསྐུར་བའི། ། ངོ་མཚར་གསར་པས་རབ་མྱོས་དགའ་བའི་འཛུམ། ། ཅི་ཡང་གྲོལ་འདི་ཁྱོན་མིན་སུ་ཡི་དྲིན། །
ཐུགས་ ་་་་་ཡན་ལག་གཅིག་པའི་གཟུགས་ཅན། རྗེའི་གདུགས་དཀར་རྩིབས་མ་བརྒྱ་བའི་གྲིབ། ། ངལ་གསོར་སྤྱོད་པའི་ལེ་ལོའི་ཡི་དམ་པའང༌། ། འབྱུང་ཚོགས་ལུས་ལ་ཉེ་ཞོས་མ་གཙེས་པར། ། གནས་སྐབས་སྔ་མཁོར་བདེ་བའི་ངང་ཚུལ་ལགས། ། འཇིག་རྟེན་ཀུན་དུ་དགའ་སྟེར་མི་ཡི་བདག ། དབང་རྒྱས་ཕྲིན་ལས་གྲུབ་པའི་འཁོར་ལོ་ཡིས། ། རྒྱ་མཚོའི་གོས་ཅན་དབང་སྒྱུར་བསྐལ་པའི་བར། ། བརྟན་པའི་ཤིས་བརྗོད་རྒྱལ་ཀུན་མགྲིན་སྒྲིགས་ཤིག ། རྣམ་འདྲེན་བསྟན་ ་་་་་མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ།
པའི་རྩ་ལག་བསྔགས་འོས་གང༌། ། མི་ཤིགས་རིང་འཚོ་ཞོ་འཐུང་རུས་ལས་སྐྱེས། ། རྡོ་རྗེའི་ནུས་པར་འཇུག་པའི་ཆོ་ག་ནི། ། ལུས་མེད་ཐུལ་མཆོག་ཀུན་གྱིས་སྒྲུབས་ཤིག་ཀྱེ། ། ཞུ་ཡིག་སྦྲང་རྩིའི་རྒྱལ་མཚན་ངོས་གཞི་རུ། ། འདྲེན་བྱེད་འཆི་མེད་བུང་བས་འབབ་པའི་སྟེགས། ། ལྷ་དར་ཝ་སྐྱེས་པགས་པ་མགྱོགས་འགྲོར་བཅས། ། ཚུལ་རིན་ཞེས་བྱའི་ཞམ་རིང་པ་དེས་ཕུལ། ། ཞེས་ས་སྟེངས་སྟོབས་ཀྱི་འཁོར་ལོས་སྒྱུར་བ་སྡེ་དགེ་བླ་ཆེན་ཉིད། དབའ་ཐང་དུ་ཆིབས་སྒྱུར་གནང་ནས་ཡར་ཕེབས་པའི་སྐབས་སུ་ལེགས་སོ་འབུལ་བའི་ཞུ་ཡིག་སྦྲང་རྩིའི་རྒྱལ་མཚན་བཞད་པ་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱིས་སོ།། །།
༄༅། །སྭསྟི་བི་ཛ་ཡནྟུ། རྒྱལ་བ་ ་་་་་རྒྱུའི་རྒྱན་ལས་རྣམ་འགྱུར་གྱི་རྒྱུ། ཀུན་གྱི་སྐུ་གསུང་ཐུགས། ། ཡོན་ཏན་འཛད་མེད་ཕུང་པོ་ཀུན། ། གང་འདུལ་སྤྲུལ་ནས་ཕྲིན་ལས་དག ། ལྷུན་གྲུབ་དཔལ་ལྡན་བླ་མས་སྐྱོངས། ། མཁྱེན་ ་་་་་མ་བསྡུས་གཟུགས་ཅན། པའི་མེ་ཏོག་ལང་ཚོ་དར་བབ་རྗེས་བརྩེ་ཡལ་འདབ་ཕྱོགས་སུ་གཡོ། ། བྱིན་རླབས་ནུས་པས་སྲིད་ཞིའི་མཐུན་མིན་ཕྱོགས་ཀྱི་རྒུད་པ་རིང་དུ་བཅིལ། ། ཕན་བདེའི་འདོད་དགུ་མི་ཟད་ཆར་གྱིས་བསམས་ཀུན་རྫོགས་བྱེད་སྐྱབས་གསུམ་གྱི། །
རིན་ཆེན་ལྗོན་པས་འདི་ན་དགེ་ལེགས་ཤིས་པའི་གྲིབ་བསིལ་འབབ་སྟེགས་མཛོད། ། དེང་གི་དུས་ ་་་་་གཅིག་ལ་གཅིག་ལྟོས་རབ་སྤེལ། ཉིད་གྲངས་མེད་འགྲོ་བའི་བསོད་ནམས་གཡབ་མོས་ལན་སྟོང་དུ། ། བོས་པའི་ཤུགས་ལས་རྫོགས་ལྡན་བསྐལ་པར་འབྱོན་འགྱུར་འཁོར་ལོས་སྒྱུར་བ་ཁྱོད། ། དུས་ཀྱི་རྩིས་ལ་རྣམ་པར་རྨོངས་བྱས་རྩོད་ལྡན་འགྲོ་བའི་མགྲོན་སྐལ་དུ། ། ཉེ་བར་ཐོབ་པའི་དགའ་བ་འདི་སླར་ཁྱོད་མིན་གཞན་ལས་ཅི་སྟེ་ཐོབ། ། རིང་ནས་ ་་་་་བསྡུས་པའི་གཟུགས་ཅན། ལེགས་བྱས་རྒྱ་མཚོར་བསྐྱིལ་བ་སྨོན་ལམ་རི་བོས་བསྲུབས་པ་ལས། ། ལེགས་པར་ཐོན་པ་རྨད་བྱུང་བྱམས་ལྡན་ས་ལ་སྤྱོད་མཆོག་གཉིས་སྐྱེས་དབང༌། ། དཔག་ཡས་བསྟན་སྲིད་བདེ་འབྱུང་ཐོར་ཚུགས་མཛེས་བྱེད་དམ་པར་རྣམ་བཀོད་ཚེ། །
སྔོན་མེད་བདེ་སྐྱིད་སྣང་བ་དཀར་པོས་ས་སྟེངས་ཡངས་ལྡན་ཕ་མཐའ་ཉུལ། ། སྙམ་སྒྲ་ཅན་གྱི་རབ་བརྟག་་་་་ རྩལ་གསུམ་རབ་རྫོགས་གསུང་གི་འགྱུར་བ་རེས། ། བཅུ་ཕྲག་རིག་པའི་གཞུང་མང་འདྲེན་པ་ཡི། ། ངོ་མཚར་ཕྱོགས་ཀྱི་བུ་མོས་མཉན་ཕྱིར་དུ། ། རང་གི་སྒྲ་འཛིན་ཡངས་པོར་སྤྲུལ་ལམ་སྙམ། ། སྐྱེས་ ་་་་་སེམས་ལྡན་རབ་བརྟག སྦྱངས་དག་པའི་མཁྱེན་རབ་ཡངས་པའི་ངོས། ། ཆོས་དང་སྲིད་པའི་ཤེས་བྱ་ཀུན་ཤར་བའི། ། ཁྱད་པར་དཔྱོད་ལ་ཧྣུ་མནྠ་ཡང༌། ། རྨོངས་ཏེ་གཏམ་རྒྱུད་ཙམ་གྱི་བརྫུ་ལ་ཞུགས།
བྱེད་ ་་་་་སྲིད་པ་ཅན། པོས་མ་བརྡལ་རབ་ཡངས་ཐུགས་ཀྱི་ཀློང༌། ། བརྟན་པར་མ་བཙུགས་སྙིང་སྟོབས་བརླིང་པ་ཡིས། ། བཅོལ་བ་མེད་པར་བོད་ཁམས་སེམས་ཅན་གྱི། ། བདེ་སྐྱིད་གསར་དུ་སྤེལ་བའི་ཚུལ་ལ་རངས། ། ཆོས་སེམས་ཞོ་འཐུང་རུས་པ་ལས་གྲུབ་པའི། ། བསྟན་དོན་བགྱི་བ་རྨད་བྱུང་རྡོ་རྗེ་ཡིས། ། འགལ་རྐྱེན་རི་བོ་ལྷོད་པོས་བགྲོད་པ་ཅན། ། སྒྲ་མེད་འགྲོ་རྒྱུན་བཅད་ཁྱོད་ལེགས་བྲིས་མགོན། ། ཁྱོད་ ་་་་་དོན་གཞན་འགོག་པ།
ཞབས་ཕྱོགས་བྲལ་ས་འཛིན་བྱེ་བའི་གཙུག ། གུས་པར་ལེན་ཡང་ཁེངས་པ་བཏང་བ་མཚར། ། སྙིང་རྗེས་ཤིན་ཏུ་མཉེན་བྱས་དམ་པ་རྣམས། ། དམན་ལ་ཕན་འདོགས་བྲན་དུ་གཞོལ་མིན་ནམ། ། ལྷོ་ ་་་་་སྲིད་མིན་དཔེ། ཕྱོགས་རླུང་གིས་ཉེར་བསྐྱེད་ཚ་གདུང་དང༌། ། དཔག་བསམ་རྐང་འཐུང་ལས་ནི་དབུལ་ཕོངས་བཞིན། ། ཁྱོད་ཀྱི་དཔུང་པས་བསྲུངས་པའི་ས་ཕྱོགས་སུ། ། ནད་ཡམས་འཁྲུག་རྩོད་མི་འབྱུང་ལས་དབང་ཤུགས། ། སྤྱིའི་བསྡུས་བརྗོད།་་་་་
གདུང་བ་ཀུན་སྐྱོབ་འདོད་པ་ཐམས་ཅད་ཀྱིས། ། རེ་བའི་ཤིང་རྟ་ཡོངས་སུ་འགེངས་བཟོད་པའི། ། བསམ་ཀུན་རྫོགས་བྱེད་དཔག་བསམ་ཁྱོད་ཐོབ་ནས། ། རྐང་འཐུང་ཕལ་པ་གཞན་ལ་ཅི་སྟེ་སྨོན། ། བསྡུས་པའི་གཟུགས་ཅན།་་་་་ ཟླ་མེད་ལས་དབང་རིན་ཆེན་འཁོར་ལོ་ཡིས། ། ཆབ་སྲིད་ཐ་གྲུ་ཡངས་ལྡན་རི་གླིང་བཅས། ། དབང་གིས་མངའ་སྒྱུར་ཆོས་རྒྱལ་ང་ལས་ནུ། ། གཉིས་པར་གྱུར་ཚུལ་ཁྱད་པར་བརྗོད་མི་ལང༌། ། བདག་ ་་་་་ཀུན་དུ་ཕན་པ།
ཅག་དམ་པའི་ཆོས་ཕྱིར་བཤུལ་རིང་ནས། ། ས་འདིར་ཕྱིན་པ་འདྲིས་ཆུང་འཁོས་དམན་ཚེ། ། གང་བསམས་འགྲུབ་པར་ངེས་པའི་ལྷ་ཁྱོད་ནི། ། འགྲོ་འདིའི་སྐལ་བས་འཆུན་པ་ང་རེ་འཚེང༌། ། འཛམ་བུ་གསེར་གྱི་པ་ཏྲ་གློག་འགྱུ་མའི། ། མངལ་དུ་སྦྲུམ་བྱས་ནོར་བུའི་ཞབས་གདུབ་ཀྱིས། ། ཡོངས་སུ་འཁྱུད་པའི་ལྷ་གཅིག་ཁྱོད་ཞབས་དག ། འགྱུར་མེད་རིན་ཆེན་ཁྲི་ལ་བརྟན་གྱུར་ཅིག ། ཚེ་དཔག་མེད་མགོན་རྣམ་པར་རྒྱལ་བ་མོ། ། ཡིད་བཞིན་འཁོར་ལོ་ལ་སོགས་ལྷག་པའི་ལྷ། །
ཐུགས་རྗེ་བྱིན་རླབས་ནུས་པའི་ཀཏྤུ་རས། ། དུས་མིན་འཆི་བའི་རིམས་ནད་ཞི་བར་མཛོད། ། རབ་ ་་་་་བྱ་བའི་རང་བཞིན་བརྗོད་པའི་ཤིས་པ། རྒྱས་ཏིང་འཛིན་སྤྲོ་བསྡུའི་ཕོ་ཉ་ཡིས། ། འཁོར་འདས་སྣོད་བཅུད་འབྱུང་བཞིར་བཅས་པ་ལས། ། འཆི་བ་མེད་པའི་བཅུད་ལེན་ཀུན་བསྡུས་ནས། ། ས་ལ་སྤྱོད་མཆོག་རིང་འཚོའི་དཔལ་དུ་སྩོལ། ། རིགས་ ་་་་་རིགས་པའི་རྒྱུའི་ཤིས་བརྗོད། བྱེད་དཔལ་མོས་མིག་གི་ཟུར་མདའ་ཡིས། ། སྲིད་ན་ཆེར་རློམ་སྙིང་ལ་རེག་པའི་མོད། །
ཁེངས་པ་མ་ལུས་ཉམས་ནས་ཁྱེད་ཞབས་དག ། རྩེ་གཅིག་འདུན་པ་དབང་གི་དངོས་གྲུབ་སྩོལ། ། མཐུ་ ་་་་་དྲག་ཤུལ་ཉམས་ཀྱི་ཤིས་བརྗོད། སྟོབས་དཔུང་ཚོགས་ཆེ་མཆོག་སྲུང་མ་རྣམས། ། གདོང་མིག་དམར་པོར་བསྐྱུར་ལ་ཁྲོ་གཉེར་སྡུས། ། ཞལ་གདངས་འཇིགས་སུ་རུང་བའི་ང་རོ་ཡིས། ། བར་ཆད་གདོན་བགེགས་རིང་དུ་སྐྲོད་ཅིག་ཀྱེ། ། དཀོན་མཆོག་རྣམ་གསུམ་བདེན་པའི་སྟོབས་ནི་དོན་གྱིས་སྟོང་མིན་བདེན་པ་དང༌། ། རྒྱུ་རྐྱེན་ཕུན་སུམ་ཚོགས་པའི་རྟེན་འབྲེལ་ཟབ་མོས་མི་བསླུ་ངེས་པ་ཡི། ། ཡི་གེ་དམ་པ་ཕྱོགས་ཀྱི་དཀྱིལ་འཁོར་རྫོགས་པར་གསལ་བྱས་གང་དེ་ཡིས། །
འདོད་དོན་ཤིས་པའི་མེ་ཏོག་འཐོར་གང་དོན་གྱི་སྙིང་པོས་ལྕི་བར་ཤོག ། ཅེས་ཤིས་པར་བརྗོད་པས་སྔུན་བསུ་ནས་གུས་པར་ཞུ་གསོལ། ད་ལན་ངེད་ཅག་རྣམས་སྔོན་བྱས་དགེ་བའི་འཕེན་པ་ཅུང་ཟད་ཀྱིས་འཕངས་པའི་དལ་བའི་རྟེན་མིང་གདགས་སུ་རུང་བ་ཙམ་ཞིག་ཐོབ་པ་འདི་སྙིང་པོ་ཡོད་པ་རྣམས་ཀྱི་ནང་ནས་མཆོག་ཏུ་གྱུར་པ། རྒྱལ་གསུང་ཀུན་གྱི་སྙིང་པོ་སྡོམ་པ་གསུམ་དང་རྗེས་སུ་འབྲེལ་བའི་ཆོས་ཀྱི་བདུད་རྩི་ནོད་པའི་ཆེད་དང༌། དེ་བཞིན་གཤེགས་པ་དངོས་སུ་མཇལ་བ་དང་སྐལ་བ་མཉམ་པ། འཛམ་གླིང་བསོད་ནམས་ཀྱི་ཞིང་མཆོག་བླ་ན་མེད་པའི་རྟེན་ཇོ་ཤཱཀ་རྣམ་གཉིས་ཀྱིས་གཙོས་པའི་བོད་དབུས་གཙང་ཕྱོགས་ཀྱི་རྟེན་གསུམ་གྲགས་ཆེ་བ་ཕལ་ཆེར་གྱི་ཞལ་མཇལ་དང་མཆོད་འབུལ་གྱི་ཆེད་དུ། བཤུལ་ཐག་རིང་མོ་ནས་འོང་བར་གེགས་མེད་དུ་སོན་ཅིང༌། འདི་ན་བྱམས་དང་བརྩེ་བའི་མགོ་འདྲེན་གྱི་མཆོད་སྦྱིན་བརྒྱ་པ་ཉིད་འགྲོ་བའི་ལེགས་བྱས་རིན་ཆེན་བརྩེགས་པའི་ཁང་པ་ཡངས་པོར་མི་མཐུན་པའི་ཕྱོགས་ལས་རྣམ་པར་རྒྱལ་ཏེ་བརྟན་པར་བཞུགས་པ་གང་གི་ཞལ་གྱི་དཀྱིལ་འཁོར་ཟླ་བ་རྒྱས་པ་སྟོང་གི་མཚར་སྡུག་མ་ལུས་པ་བྱེད་པོས་གཅིག་ཏུ་བསྡུས་པ་སྙམ་བྱེད་པ་གང་ཞིག་བདག་ཅག་རྣམས་ཀྱི་དབང་པོའི་མཆོག་གི་ཡུལ་དུ་མངོན་སུམ་བྱ་བའི་ཕྱིར་དང༌། ཆོས་དང་སྲིད་ཀྱི་བཀའ་སྩལ་ཡང་དག་པར་ཟད་མི་ཤེས་པའི་དགའ་སྟོན་ངོམས་པ་མེད་པ་རྣ་བའི་བཅུད་དུ་ལེན་པར་བྱ་བའི་ཕྱིར་དང༌། བྱམས་དང་བརྩེ་བས་ཡོངས་སུ་བསྒོས་པའི་མཁྱེན་རབ་ཡངས་པའི་དབྱིངས་ནས་འཕྲལ་དང་ཡུན་དུ་གཟིགས་པ་མི་གཡེལ་བ་ཞུ་བའི་མཚོན་བྱེད་དུ།
ཐོག་མར་བཀྲ་ཤིས་པའི་དར་ཁ་སོགས། ཞེས་སྡེ་སྲིད་མིའི་དབང་པོ་ཕོ་ལ་ཐཱ་ཇིའི་སྐུ་ཞབས་སུ་འབུལ་བའི་འགོ་བརྗོད་དང་མོའི་སྒྲ་དབྱངས་ཞེས་བྱ་བ་འདི་ནི་དོན་གཉེར་གྱིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བྱས་པའོ།། །། ༄༅། །སྭསྟི་བི་ཛ་ཡནྟུ། སུ་ཞིག་མཚན་སྙན་ག་མ་ཀའི། ། གདངས་སུ་བསྒྱུར་ཙམ་མངོན་འདོད་དཔལ། ། ལྷུན་གྲུབ་བྱེད་པོ་དཀོན་མཆོག་གསུམ། ། ས་དབང་ཤིས་པའི་མེ་ཏོག་སྩོལ། ། གང་ལ་སྐྱབས་སོང་མི་བསླུ་བར། ། འཇིགས་སྐྱོབ་ཡིད་བཞིན་འཁོར་ལོ་མས། ། མི་བདག་བསྐལ་པར་འཚོ་གཞེས་ཀྱི། །
ཐུགས་རྗེའི་ཟླ་བའི་ཆུ་རྒྱུན་སྩོལ། ། ཆོས་མཐུན་ཕྲིན་ལས་འཁོར་ལོ་ཡིས། ། ཕྱོགས་ཀྱི་ཐ་གྲུ་གཞལ་པ་ལ། ། འཕྲེང་གེགས་མཐུན་པ་མིན་པའི་ཕྱོགས། ། རིག་པའི་ཁྲོ་ཚོགས་རྣམས་ཀྱིས་སྲུངས། ། སྔོན་བསགས་ཆུ་ཡི་ཕུང་པོ་ལས། ། ལེགས་བྱུང་གཟུགས་སྐུའི་ནོར་བུ་དག ། སྐྱེ་འགྲོའི་བསོད་ནམས་རྒྱལ་མཚན་ནི། ། མཛེས་སྡུག་དཔལ་དུ་ཁྱོད་རྨད་བྱུང༌། ། བསྟན་སྲིད་རྒྱས་པའི་དཀྱིལ་འཁོར་ཆེ། །
རྫོགས་པར་ཆུད་དཀའི་དོགས་པ་ཡིས། ། འོད་སྲུངས་བྱིན་གྱི་ཁོངས་འདི་ཡང༌། ། བྱེད་པོས་ཡངས་པར་མ་སྤྲུལ་ལམ། ། ཀུན་མཁྱེན་རྒྱལ་བའི་གདུང་འཚོབ་པའི། ། རྣམ་དཀར་དགེ་སྤྱོད་ངོ་མཚར་ལ། ། བལྟ་ཕྱིར་སྔོ་བསངས་མཁའི་བུ་མོ། ། སྣང་བྱེད་ཟུང་བཏེག་བལྟ་མིན་ནམ། ། ཕྱོགས་བྲལ་ས་འཛིན་ཁེངས་པ་ཡི། ། ཐོར་ཚུགས་རྩེ་མོས་བཏུད་པའི་ཡུལ། ། ལྕམ་དྲལ་ཞབས་ཟུང་ཆུ་སྐྱེས་དག །
རྣམ་པར་བཀོད་པའི་རྐང་སྟེགས་ནི། ། ལག་འགྲོའི་བང་མཛོད་ལས་ཐོན་པའི། ། ནོར་བུའི་ཕྲ་ཚོམ་གྱིས་སྤྲ་བའི། ། ཀཉྩ་ན་ལས་མེས་པོ་ཡི། ། འཕྲུལ་གྱིས་བསྐྲུན་ལྟ་ག་ལ་བར། ། དལ་འབྱོར་རྟེན་གྱི་རྐང་འཐུང་ཕལ། ། སྙོམ་ལས་ལོ་འདབ་ཁུར་ལྕི་ཡང༌། ། ལྷག་བསམ་མེ་ཏོག་ཁོང་དགོད་པ། ། ཞམ་རིང་རྒན་བུས་མཆིང་འདི་འབུལ། ། དེའང་སའི་སྟེང་ན་མཚུངས་པ་མེད་པ་ས་སྐྱོང་བླ་མ་ཆེན་པོ་ཞིང་ཁམས་པར་བཅས་པའི་བཀའ་ལུང་གི་བཀོད་པས།
ཆུ་བོ་གསེར་ལྡན་མའི་འགྲམ་གྱི་ལྗོངས་འདིར་གཙུག་ལག་ཁང་བསྐྲུན་པའི་དགོངས་པ་ཤར་བར་བརྟེན། དགེ་སློང་བསོད་ནམས་རྒྱལ་མཚན་པས་རྒྱུ་སྦྱོར་བཀོད་པ་ཕུན་སུམ་ཚོགས་པའི་དོ་དམ་མཛད། ཁོ་བོ་ཅག་གིས་ཀྱང་ཐོག་མའི་གཤེགས་གསོལ་ས་ཆོག་གི་སྟ་གོན་དང༌། དངོས་གཞི་བྲིས་འབུར་རྟེན་བཞེང་ཀུན་གྱི་ཁ་ཏ་དང༌། བཟོའི་བྱ་བ་མཐར་ཕྱིན་ནས་རབ་ཏུ་གནས་པའི་བར་གྱི་བགྱི་བ་ཐམས་ཅད་ལེགས་པར་གྲུབ། ད་ལམ་བསྟན་པའི་སྦྱིན་བདག་ཆེན་པོ་ལྕམ་དྲལ་གྱི་ཞབས་ཀྱི་ཆུ་སྐྱེས་གཞོན་ནུས་ལྗོངས་འདིར་ལེགས་པར་བཅགས་ཏེ། རྟེན་གསུམ་གྱི་ཕྲེང་བ་མཐའ་དག་ལ་སྤྱན་རས་ཀྱི་གཟིགས་པར་ཕབ་པས། བདག་ཅག་གི་བགྱིས་པ་དོན་ཡོད་དུ་གྲུབ་སྙམ་པའི་དགའ་སྤྲོའི་མཚོན་བྱེད་དང༌། འདི་ཕྱོགས་ཀྱི་དགོན་སྡེ་ཕན་ཚུན་འདི་དག་ཀྱང་སྔོན་དུས་དར་རྒྱས་ཆེ་རབ་བྱུང་ཚོད་འདུག་ཀྱང༌། དེང་སང་སྐབས་ནི་ཉམས་ཚབས་ཇེ་ཆེ་ཞིག་ལས་མི་འབྱུང་འདུག་པས།
བླ་ཆེན་དམ་པ་ཉིད་ནི་བསྟན་པ་རྒྱས་པའི་དཔུང་གཉེན་ཆེན་པོ་ཡིན་བཞིན་དུ་རྣམ་ཀུན་གང་ཅིའི་བརྩེ་གཟིགས་ཀྱི་རྭ་བ་ལས་ཀྱང་མི་བོར་བར་བཅས་ཞུ་མཚོན་མི་སྟོང་ཙམ་དུ། ལྷ་དར་དཀར་པོ་སྲིད་དུ་རིང་བ། སྨན་ཙི་ཡུག ལིང་ཡུག གོས་ཆེན་ཡུག རས་ཡུག ལྭ་ཏ་ཡུག ཝ་ལྤགས། སྤྱང་ལྤགས། གཟིག་ལྤགས།
གསེར་ཞོ། དངུལ་སྲང་བདུན། ཆིབ་པ། དྲེའུ་བཅས་བཅུ་གསུམ་ཚན་དང༌། གསོལ་སྟོན་སྟོབ་པའི་ཆབ་མཚོན་ལྷ་དར། ལིང་ལུག རས་ཡུག ལྭ་ཏ་ཡུག ཝ་ཤུན། སྦྲེ་ཤུན།
སྤྱང་ཀིའི་ཤུན། རྟ་ཕོ། མཛོ་དང་དགུ་ཚན་བཅས་འདི་དག་ཞུས་དག་བླ་མ་ཚུལ་ཁྲིམས་རིན་ཆེན་གྱིས་གུས་པར་ཕུལ་བ་ལགས། ཞེས་སྡེ་དགེ་ལྕམ་དྲལ་ཆུ་ཀླུང་གསེར་དང་ལྡན་མའི་འགྲམ་ངོགས་ཆོས་སྡེ་བསམ་འགྲུབ་ཕོ་བྲང་དུ་ཕེབས་དུས་རང་གི་མདུན་འཇོག་ཆུང་ངུ་བགྱིས་པའི་འབུལ་ཐོ་ཚུལ་རིན་ཅན་རང་གིས་བྲིས་པ་མངྒ་ལཾ།། །། ༄༅། །སྭསྟི་བི་ཛ་ཡནྟུ། རྒྱལ་བ་ཀུན་གྱི་ཕྲིན་ལས་སྙིགས་མ་འདིར། ། རྒྱལ་སྲས་སྤྱོད་པ་སྐྱོང་བའི་རྣམ་རོལ་གྱིས། ། རྒྱལ་བསྟན་དྲི་མེད་ཀུན་དུ་རྒྱས་མཛད་པ། ། རྒྱལ་བ་ཀུན་དངོས་བླ་མས་ཁྱེད་ལ་སྲུངས། ། ཐུགས་རྗེའི་ཟླ་བ་རྒྱས་པའི་འཛུམ་ཟེར་གྱིས། །
གྲངས་མེད་ཉི་བུའི་དཔུང་ཚོགས་མཐར་བསྐྲད་དེ། ། རྒ་ཤི་མེད་པའི་དངོས་གྲུབ་དགའ་སྟོན་མཁན། ། བཅོམ་ལྡན་ཚེ་མཐའ་ཡས་སོགས་ཚེ་སྦྱིན་ལྷས། ། འདི་ན་ཀུན་མཁྱེན་བསྟན་དང་སེམས་ཅན་གྱི། ། ཕན་བདེའི་རྩ་ལག་རྨད་བྱུང་མི་ཡི་རྗེ། ། སྐུ་ཚེ་བསྐལ་པའི་སྲིད་དུ་རིང་འཚོ་བའི། ། འཆི་མེད་དངོས་གྲུབ་གངྒཱའི་རྒྱུན་ལྟར་སྩོལ། ། གང་གི་རྐང་སྟེགས་ནོར་བུའི་བ་གམ་ཅན། ། ལྷ་མིར་བཅས་པའི་ལུས་ཅན་མཐའ་དག་གི ། ཡན་ལག་མཆོག་གིས་བཏུད་པ་ག་ལ་བར། །
ཞབས་ཟུང་བརྟན་པའི་ཤིས་བརྗོད་གླུ་རུ་ལོངས། ། མངོན་འདོད་མིག་གི་ཟུར་མདའ་འཕངས་ཙམ་གྱིས། ། སྲིད་ཞིའི་སྟོབས་འབྱོར་དང་ལྡན་ཆེ་དགུ་དག ། རྩེ་གཅིག་འདུན་པའི་ཡིད་འཕྲོག་ཕྲིན་ལས་དེ། ། རིགས་བྱེད་འདོད་རྒྱལ་ཚོགས་ཀྱི་བདག་པོས་སྒྲུབས། ། སྡེ་བཞི་ཕུན་ཚོགས་ནོར་བུའི་ཕྲ་ཚོམ་ཅན། ། དགེ་བཅུར་སྤྱོད་པའི་འཁོར་ལོ་སྔོན་འགྲོ་བའི། ། བསྟན་ཇུས་མུ་མེད་ཕྱོགས་ཀྱི་དཀྱིལ་འཁོར་ཀུན། ། ཁྱབ་པའི་ཕྲིན་ལས་རྟག་ཏུ་རྒྱས་པར་མཛོད། ། བཀའ་ཁྲིམས་ཡངས་པར་བརྡལ་བའི་རྭ་བ་ན། །
ཚེ་དབང་འབྱོར་པའི་ཆུ་གཏེར་འཁྱིལ་བའི་ཀློང༌། ། རིས་བྲལ་སེམས་ཅན་མཁའ་ལྡིང་དཀར་པོའི་ཕྲེང༌། ། སྐྱིད་པས་མྱོས་པའི་སྙན་གླུ་ལེན་པར་མཛོད། ། ཟླ་བྲལ་དཔུང་པས་བསྲུང་བར་འོས་པའི་ས། ། དུམ་བུས་ངོམས་པ་མེད་པའི་ཚུལ་རིག་ནས། ། བོད་ཁམས་ནོར་འཛིན་ཡངས་པའི་དཀྱིལ་འཁོར་འདི། ། རིག་བྱེད་འབྱིན་པོས་ཆེད་དུ་སྤྲུལ་ལམ་སྙམ། ། དེ་ན་ཤིས་པ་ཀུན་གྱིས་ཕྱོགས་ཀུན་ལས། ། རྣམ་པར་རྒྱལ་བར་མངའ་གསོལ་མི་ཡི་དབང༌། ། ལྕམ་དྲལ་ཞབས་ཟུང་བནྡུ་ཛཱི་བ་ཀས། །
ཉེར་སྤུད་རིན་ཆེན་བརྩེགས་པའི་ཁྲི་དྲུང་དུ། ། ལོ་དང་ཟླ་བའི་མཛའ་བོས་མགོ་སྐྱེས་ལ། ། ག་པུར་ཚོན་གྱིས་ཉེར་བྱུགས་གཉེར་མའི་སུལ། ། གདོང་གི་དཀྱིལ་འཁོར་ལ་བསྡུས་འབངས་ཀྱི་འབངས། ། སྤྲོ་དགའ་ཆེར་བརྟས་མཆིད་དུ་འདི་སྐད་གླེང༌། ། ཞེས་པའི་ཤིས་བརྗོད་དང་དངོས་པོ་ངེས་བསྟན་ཉུང་ངུས་སྔུན་བསུ་ནས་གསོལ་བ། དེང་དུས་ཆུ་ཀླུང་གསེར་དང་ལྡན་མའི་འགྲམ་ངོགས། འོད་གསལ་ལྷ་རིགས་རྗེ་བཙུན་ས་སྐྱ་པའི་གདུང་བརྒྱུད་དྲི་མ་མེད་པ་འཇམ་པའི་དབྱངས་རིན་ཆེན་རྒྱལ་མཚན་ཁུ་དབོན་གྱིས་མཚོན་མཁྱེན་བརྩེ་ནུས་པའི་བདག་ཉིད་ཅན་གྱི་བླ་མ་མཁས་གྲུབ་དུ་མའི་ཞབས་ཀྱིས་བཅགས་ཤིང་བྱིན་རླབས་བདུད་རྩིས་སྦྲེང་བའི་གནས། སྡེ་དགེ་ས་སྐྱོང་ཆེན་པོ་ཡབ་མེས་གོང་མ་ན་རིམ་གྱི་ཐུགས་བརྩེས་ཁྱབ་པའི་ཡུལ་གྲུ་དམ་པ་ས་སྐྱོང་བླ་མ་ཀུན་དགའ་ཕྲིན་ལས་རྒྱ་མཚོ་པའི་ལུང་གིས། ལྗོངས་འདིར་གཙུག་ལག་ཁང་ཕོ་བྲང་བཅས་བསྐྲུན་པར་བཀའ་མཆིད་དམ་པ་གནང་སྟེར་དང་བཅས་པ་ལེགས་པར་སྩལ་ཏེ་ལས་ཀྱི་འགོ་བརྟན་པ་ཚུགས།
དེ་མཚམས་ནས་བྱམས་བརྩེའི་བདག་ཉིད་བསྟན་པའི་སྦྱིན་བདག་ཆེན་པོ་ལྕམ་དྲལ་ནས་རྒྱུ་རྫས་ཀྱི་དངོས་པོ་གྱ་ནོམ་པ་སྩལ་ཏེ་དབུགས་དབྱུང་བར་བརྟེན། བདག་ཅག་ཁུ་ཚས་སྦྱོར་བཀོད་ཕུན་སུམ་ཚོགས་པས་དོ་དམ་ཁུར་ལེན་བགྱིས་ཏེ། ཇི་ལྟར་ཐུགས་བཞེད་ལྟར་གྱི་གཙུག་ལག་ཁང་རྟེན་དང་བརྟེན་པར་བཅས་པའི་རྟེན་བཞེང་གི་བགྱི་བ་མཐར་ཕྱིན། དེང་དུས་བསྟན་འགྲོ་སྤྱིའི་དཔུང་གཉེན་ཆེན་པོར་བཞུགས་པའི་ལྕམ་དྲལ་གྱི་ནོར་བུ་རིན་པོ་ཆེ་དག སྒོས་སུ་བདག་ཅག་ལྟོས་བཅས་ལ་ཐུགས་བརྩིས་གཟིགས་པའི་མགྲོན་སྐལ་དུ་ཉེ་བར་ནོད་ཅིང༌། ངལ་བ་བརྒྱ་ཕྲག་མང་པོས་བསྐྲུན་པའི་རྟེན་བཞེང་གི་དངོས་པོ་རྣམས་སྤྱན་རས་ཀྱིས་གཟིགས་པས་ཕབ་པས་ཚེ་གཅིག་རིལ་པོར་བསམས་པའི་དངོས་པོ་ཡུད་ཙམ་ཅིག་གིས་གྲུབ་པ་ལྟ་བུར་གྱུར་པའི་དགའ་སྤྲོ་ཡོངས་སུ་རྫོགས་པ་གཟུགས་སུ་བགྱིར་བཏུབ་ན། འཛམ་གླིང་ནོར་བུའི་ཚོགས་ཀྱིས་ཕྱུར་བུར་བཀང་སྟེ་ཐོབ་པས་ཀྱང་བརྒྱ་སྟོང་གི་ཆར་ཡང་ཕོད་སྙམ་ཅི་ཞིག དེ་ལྟ་ནའང་རང་གི་བགོ་སྐལ་དང་འཚམ་པར་འབྱོར་པའི་རྫིང་བུ་ལས་ཐོན་པའི་དངོས་ཕྲན་ཉུང་ཟད་ཙམ་གྱིས་སྤྲོ་དགའ་མཆོག་ཏུ་བརྟས་པའི་ལེགས་འབུལ་མཚོན་བྱེད་དུ་བཀྲ་ཤིས་པའི་ལྷ་དར་སོགས་བརྒྱ་འབུལ་གྱི་རྣམ་གྲངས་འདི་དག་དགེ་སློང་བསོད་ནམས་རྒྱལ་མཚན་ཁུ་ཚས་གུས་པར་ཕུལ་བ་དགེ་བར་གྱུར་ཅིག ཅེས་སྡེ་དགེ་ས་སྐྱོང་ལྕམ་དྲལ་སྐུ་འཁོར་དུ་བཅས་པ་ལྡན་ཡུལ་ཆོས་སྡེ་བསམ་འགྲུབ་ཕོ་བྲང་དུ་སྤྱན་དྲངས་པའི་དགའ་སྟོན་ལེགས་འབུལ་གྱི་གླེང་བ་རྐང་དྲུག་མྱོས་པའི་མགྲིན་གླུ་ཞེས་བྱ་བ་འདི་ཡང༌། བནྡེ་ཚུལ་ཁྲིམས་རིན་ཆེན་གྱིས་རབ་བྱུང་འདོད་པའི་དཔལ་གདོང་གི་ལོ་སྨིན་དྲུག་ཟླ་བའི་ཉེར་དགུའི་ཉིན་བྲིས་པ་ཀ་ལྱཱ་ཎཾ་བྷ་ཝནྟུ།། །།
༄༅། །སྭསྟི་བི་ཛ་ཡནྟུ། དཔག་ཏུ་མེད་པའི་ཡོན་ཏན་ཡངས་པའི་མཐའ། ། ཚད་ལ་བླང་ཕྱིར་ནམ་མཁའི་ལུས་ཕྲ་མས། ། སྤྲུལ་པའི་འདོམ་གྱིས་བཅལ་བར་མ་བཟོད་པར། ། སྤྲིན་གོས་སྟུག་པོ་ཡིབས་སྙམ་དཀོན་མཆོག་གསུམ། ། འདི་ན་སྨོན་ལམ་སྒེག་མོའི་རྒྱང་གླུ་ཡིས། ། ལེགས་བྱས་ལང་ཚོ་དར་བབ་མཛའ་ན་བོར། ། བསྟན་སྲིད་རྒྱས་པའི་རོ་བདའ་སྟོབ་སླད་དུ། ། སྐལ་བཟང་མགྲོན་དུ་གཉེར་བྱས་མི་ཡི་བདག ། མ་ཧཱ་བྷོ་ཊའི་ལྗོངས་ཀྱི་སྐྱེ་འགྲོ་ཡི། །
མི་དམན་བསོད་ནམས་གསེར་ཁྲི་ག་ལ་བར། ། ཉི་བུའི་དཔུང་ལས་རྒྱལ་བར་དབང་བསྐུར་ལ། ། གཞར་ཡང་བརླིང་བའི་ཆོ་ག་སྒྲུབས་ཤིག་གུ། ། ལུང་རྟོགས་ཆོས་ཀྱི་འོད་ཟེར་བརྒྱ་པ་དང༌། ། སྲིད་ཇུས་གཙུག་ལག་བསིལ་བའི་ཟེར་ལྡན་དག ། ཉིན་མཚན་དར་ལ་བབ་པའི་ཡ་མཚན་རྔ། ། ཕྱོགས་ཀྱི་བུ་མོས་བརྡུང་སྙམ་ཅིས་མི་བྱེད། ། སྙིང་སྡུག་དབང་གི་ཚོན་དམར་མཁུར་ཚོས་སུ། ། འཕོས་པའི་ཕྲིན་ལས་སྒེག་མོའི་སྒྱུ་རྩལ་གྱིས། ། ཕུན་ཚོགས་སྡེ་བཞིས་མངོན་པར་རྒྱགས་པའི་བློ། །
བརྟན་པ་གཞུ་ལྟར་གུགས་པའི་དངོས་གྲུབ་བྱིན། ། དགེ་ལེགས་ཕྲིན་ལས་སྒོ་བརྒྱ་དབྱེ་བ་ལ། ། སྡང་སེམས་ཚེར་མའི་དབལ་རྣོན་གང་གཟིངས་པ། ། ཡེ་ཤེས་སྣང་བ་བི་ཤྭ་ན་རའི་བུས། ། ཁམ་ཟས་གཅིག་ཏུ་བྱེད་ལ་ཅི་སྟེ་ངལ། ། འཕགས་དང་སོ་སོ་སྐྱེ་བོ་མགྲིན་གཅིག་ཏུ། ། ཤིས་བརྗོད་སྙན་དངགས་དམ་པའི་གླུར་ལེན་ལ། ། དཀར་པོའི་ཕྱོགས་སུ་དགྱེས་པའི་ལྷ་སྲུང་རྣམས། ། རབ་དགའི་མེ་ཏོག་ཆར་དུ་སྙིལ་ཅིག་ཀྱེ། ། བགྲོད་བྱེད་ཆུ་སྐྱེས་གཞོན་ནུའི་འབབ་ཀྱི་སྟེགས། །
རྡོ་རྗེའི་རེ་ཁཱ་བཀོད་པ་ག་ལ་བ། ། ཁེངས་ལྡན་ཕྱོགས་ཀྱི་ས་འཛིན་བྱེ་བ་ཡི། ། ཐོར་ཚུགས་རྩེ་མོས་ཉེ་བར་བཏུད་པ་དེར། ། དབྱར་སྐྱེས་སྡོང་བུ་རབ་ལྡེམ་ཕང་པ་ནས། ། འདབ་སྟོང་ལང་ཚོ་ཅི་ཡང་ངོམ་པ་བཞིན། ། ཞམ་རིང་གྱི་ན་བ་དེའི་སྨྲ་བའི་སྒོའི། ། འདབ་མ་འཛུམ་པའི་ཁྲོད་ནས་འདི་སྐད་གླེང༌། ། དེང་དུས་མཁྱེན་བརྩེའི་བདག་ཉིད་ས་སྐྱོང་བླ་མ་རིན་པོ་ཆེ་ཉིད། ས་གཞི་ཐམས་ཅད་ཆོས་བཞིན་བསྐྱང་ལ་བསྙེངས་པ་དང་བྲལ་བ་དཔལ་སྡེ་དགེ་རྒྱལ་པོ་ཞེས་ཡོངས་སུ་གྲགས་པའི་ཡབ་མེས་ཀྱི་བསྟན་སྲིད་ཆུ་གཏེར་ཆེན་པོ་སྐྱོང་བའི་རྒྱལ་ཐབས་སུ་དབང་བསྐུར་བ་ལ། ཕྱོགས་ཐམས་ཅད་ལས་རྣམ་པར་རྒྱལ་སླད།
དགའ་སྟོན་ལེགས་དགུའི་རྟེན་འབྲེལ་བསྒྲིགས་པའི་མཚོན་བྱེད་དུ། ལྷ་དར་དཀར་པོ་སྲིད་དུ་རིང་བ་སོགས་ཀྱིས་མཚོན་པའི་དགུ་ཚན་ཞིག་རབ་བྱུང་འདོད་པའི་ཤིང་ཁྱིའི་གནམ་ལོ་གསར་ཚེས་ཀྱི་ནག་ཟླའི་ཚེས་ཉེར་གཉིས་ལ་བནྡེ་ཚུལ་ཁྲིམས་རིན་ཆེན་ཅན་གྱིས་ཕུལ་བ་ལགས། ཞེས་སྡེ་དགེ་བླ་མ་བློ་གྲོས་རྒྱ་མཚོ་རྒྱལ་ཐབས་སུ་དབང་བསྐུར་བའི་ཁྲི་འབུལ་དུས་ཀྱི་ཤིས་བརྗོད་མཚོ་ལྡན་དགྱེས་པའི་གླུ་དབྱངས་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ།། །། ༄༅། །སྭསྟི་བི་ཛ་ཡནྟུ། ཕྱོགས་མཐའ་གཏུགས་པའི་ཞིང་གི་དེ་བཞིན་གཤེགས། ། མ་ལུས་འདུས་པའི་རང་བཞིན་བསྐལ་པ་འདིར། ། ཐུན་མཚམས་ལང་ཚོས་སྒེག་པའི་བླ་གོས་ཅན། ། སེམས་ཅན་སྨིན་མཛད་བླ་མའི་ཚོགས་རྣམས་ཀྱིས། ། དུས་འདིར་དཔལ་ལྡན་ནོར་འཛིན་སྐྱོང་བའི་དབང༌། ། འཇིག་རྟེན་བསོད་ནམས་སྤུངས་པའི་རིན་ཆེན་ཁྲིར། །
མི་མཐུན་ཕྱོགས་ལས་རྒྱལ་བར་བཀྲ་ཤིས་པའི། ། ལེགས་བྲིས་མེ་ཏོག་སིལ་མ་ཆར་དུ་སྩོལ། ། གསེར་མངལ་སྤྲུལ་པའི་འདོམ་གྱིས་བསྐལ་པའི་ཕྲེང༌། ། གཞལ་ཡང་ཕྱོགས་རེའི་ཕ་རོལ་ཕྱིན་མིན་པའི། ། མཁྱེན་རབ་རྗེས་སུ་བརྩེ་དང་ནུས་པའི་བདག ། མི་བསླུ་སྐྱབས་ཀྱི་དམ་པ་དཀོན་མཆོག་གསུམ། ། ཕུན་ཚོགས་སྡེ་བཞིའི་སྙེ་མ་གཡུར་དུ་ཟ། ། དགེ་བཅུས་བརླིངས་པའི་བསྟན་སྲིད་དཔག་བསམ་གྱི། ། རྐང་འཐུང་མཛེས་པའི་དཔལ་ཁྱོད་རིང་འཚོ་བའི། ། སྭསྟིའི་སྒྲ་དབྱངས་ཚངས་པའི་དབྱངས་སུ་སྒྲོགས། །
རྣམ་འདྲེན་སྐུ་ཚེ་དཔག་ཏུ་མེད་པའི་མགོན། ། མཚན་དང་དཔེ་བྱད་སྣང་བ་འབུམ་བདོ་བ། ། པདྨ་རཱ་གའི་ལྷུན་པོར་རྟ་བདུན་པའི། ། འོད་ཟེར་གྱིས་འཁྱུད་ཇི་བཞིན་ལྷམ་མེར་གསལ། ། ཐུགས་རྗེའི་ཟླ་བ་རྒྱས་པའི་ཟིལ་མངར་རྒྱུན། ། གང་བློའི་ཆུ་མཚོར་ལྷུང་བའི་འཕྲལ་ཉིད་ལ། ། ས་ཡི་འབྱེར་འཇིག་ཆེན་པོའི་སྐུ་སྲོག་ནི། ། ཉི་བུའི་དཔུང་ཚོགས་མི་ཕྱེད་རྡོ་རྗེར་སྒྲུབས། ། དམར་ཟླུམ་གདོང་མིག་བགྲད་པའི་གཡར་ལམ་དུ། ། ཡིད་སྲུབ་དཔུང་པ་ཞོ་འཐུང་རུས་པ་ལས། །
གྲུབ་ཀྱང་སྐད་ཅིག་གཉིས་པར་ཚུགས་མིན་པའི། ། གུར་མགོན་གདོང་བཞི་ལྡན་མཚོན་སྲུང་མའི་སྡེས། ། རྒྱལ་ཐབས་ཤེས་པ་ཅན་གྱིས་མངའ་གསོལ་ལ། ། རྣམ་སྡང་མི་དང་མི་མིན་འབྱུང་པོ་རྣམས། ། ཚར་གཅོད་ལས་ཀྱི་ཆོ་ག་མངོན་བརྩམས་ཏེ། ། ཀུན་ལས་རྣམ་རྒྱལ་སྲུང་བའི་མཁར་དུ་ཆོངས། ། ཕྲིན་ལས་དབང་གི་ལྕགས་ཀྱུ་གདེངས་ཙམ་གྱིས། ། ལམ་གསུམ་ཁོངས་ཀྱི་སྟོབས་འབྱོར་ཆེ་བ་དགུ། ། དགའ་བའི་ཡུལ་ལ་རྒྱུག་པའི་བློ་བཞིན་དུ། ། འགུགས་པ་རིགས་བྱེད་འདོད་རྒྱལ་ཚོགས་ཀྱི་རྗེས། །
ཡིད་འཕྲོག་ཕྲིན་ལས་ཀཱ་ཤི་མཛེས་དགའ་མས། ། སྲིད་ཞིའི་དཔལ་འབྱོར་ཁེངས་ལྡན་འགྲོ་བ་རྣམས། ། ཕུན་ཚོགས་བགོ་སྐལ་དར་དྲག་སྐྱེས་དང་བཅས། ། ཐོར་ཚུགས་ཁྱོད་ཞབས་སྤ་བའི་རྒྱན་དུ་བྱིན། ། བསྟན་སྲིད་རྣམ་པར་རྒྱས་པའི་གསེར་བཟང་ཁྲིར། ། རྒྱལ་འགྱུར་ཤིས་པ་བརྗོད་པའི་དབྱར་སྐྱེས་རྔ། ། འབུམ་ཕྲག་ལྡིར་བས་མངའ་གསོལ་བླ་མ་ཆེ། ། མི་མཐུན་ཕྱོགས་ལས་རྒྱལ་བར་གྱུར་ཅིག་གུ། ། རིང་བསགས་བསོད་ནམས་ཡངས་པར་བརྡལ་བའི་མཐའ། ། ངོ་མཚར་མིག་གི་དགའ་སྟོན་བླང་ཆེད་དུ། །
སྐབས་གསུམ་དབང་པོས་འདྲེན་བྱེད་སྟོང་སྤྲུལ་ནས། ། བལྟས་པས་མ་མཐོང་གཉིད་བྲལ་བརྫུ་ལ་བརྟེན། ། སྐལ་བཟང་འཁོར་ལོས་སྒྱུར་བའི་ལས་ཤུགས་ཀྱི། ། ཕོ་ཉས་ཐོབ་པའི་རྒྱལ་སྲིད་བདུན་དག་དང༌། ། སྟོབས་བཅུ་མངའ་བས་ཤིས་པའི་རྫས་མཆོག་ཏུ། ། བྱིན་རླབས་རྟགས་ཀྱི་འབྱོར་པས་དཀྲིགས་པའི་དབུས། ། ལེགས་བྲིས་གདེངས་ཀ་ཅན་དང་མི་ཡུལ་གྱི། ། རིན་ཐང་ཤིན་ཏུ་ཆེ་བ་ནོར་བུའི་ཁམས། ། བི་ཤྭ་ཀརྨས་བསྐྲུན་སྙམ་ཞབས་ཀྱི་སྟེགས། ། རྒྱལ་ཕྲན་གྲངས་མེད་བཏུད་པ་ག་ལ་བར། །
མི་བདག་བཀའ་ལུང་རིན་ཆེན་རི་བོའི་ལྗིད། ། ལྷག་བསམ་མི་དམན་ཕྲག་པར་རྣམ་བཀོད་པའི། ། ཞམ་རིང་རྒན་པོའི་རུས་པའི་ཀེ་ས་རཿ། ། འཛུམ་ཟེར་དཀར་པོ་དགོད་པས་འདི་སྐད་གསོལ། ། དེང་དུས་སྔོན་བསགས་ལེགས་བྱས་ཀྱི་ཆུ་གཏེར་འཁྱིལ་བའི་སྙིང་པོ། ངུར་སྨྲིག་བླ་གོས་བཀླུབས་པ་ཆེན་པོའི་རྣམ་པས་རྩེན་པའི་ས་སྐྱོང་ཡིད་བཞིན་གྱི་ནོར་བུ་རིན་པོ་ཆེ་ཉིད། ཡངས་པའི་ནོར་འཛིན་ལུས་ཕྲའི་དཀྱིལ་འཁོར་ཐམས་ཅད་ཆོས་མཐུན་སྟོབས་ཀྱི་འཁོར་ལོས་དགྱེས་དགུར་རོལ་ལ་བསྡོ་བ་མེད་པའི་དབང་ཕྱུག་དཔལ་སྡེ་དགེ་ཆེན་པོ་ཞེས་ཡོངས་སུ་གྲགས་པའི་བ་དན་རྣམ་པར་བསྒྲེངས་པའི་རྒྱལ་ཐབས་ཆེན་པོར། བསྟན་སྲིད་ཟུང་གི་དཔལ་འབྱོར་སྟུག་པོའི་ལྷབ་ལྷུབ་བརྒྱ་ཕྲག་བརྩེགས་པའི་རྒྱལ་མཚན་རྩེ་མོར་མངའ་གསོལ། ལས་ཤུགས་ཕྲིན་ལས་ཀྱི་སྣང་བ་དཀར་པོས་ཕྱོགས་ཀྱི་ཐ་གྲུ་མཐའ་དག་རང་དབང་བགྱིད་ཅིང༌། སངས་རྒྱས་བསྟན་པའི་འོད་བརྒྱ་དགུང་དབུས་སུ་བདོ་བ་དང༌།
སེམས་ཅན་བདེ་སྐྱིད་སྒོ་འཕར་བྱེ་བ་ཕྲག་མང་ཅིག་ཅར་དུ་འགྱེད་པས། རྒྱལ་ཁམས་ཐམས་ཅད་རྫོགས་ལྡན་དུས་ཀྱི་སྐལ་བ་སྦོམ་པོར་སྦྱོར་ཆེད། ཆབ་འབངས་ཀྱིས་མཚོན་སྐྱེ་འགྲོའི་བསོད་ནམས་ཀྱི་བགོ་སྐལ་འཚམ་པའི་ལེགས་འབུལ་དངོས་རྫས་མེ་ཏོག་སིལ་མས་ཀུན་ནས་འཐོར་བའི་སྐབས་འདིར་ཞམ་རིང་གི་ཐ་ཆུང་དགེ་ཚུལ་རྒན་བུའང༌། སྔོན་མེད་དགའ་སྤྲོ་གསར་པའི་ལང་ཚོ་ངོམ་བཞིན་པས། ཤིས་བརྗོད་སྙན་དངགས་ཀྱི་ཕྲེང་བས་སྔུན་བསུ་བའི་ལེགས་འབུལ་དགའ་སྟོན་མཚོན་བྱེད། བཀྲ་ཤིས་པའི་ལྷ་དར། དངུལ་སྲང་གསུམ། ལིང་ཡུག རས་ཡུག་གཉིས། གོས་ཆེན་ཡུག
སྦྲེ་ལྤགས། ཝ་ལྤགས། སྲམ་ལྤགས། གཡི་ལྤགས། སྤྱང་ཀིའི་ལྤགས། གཟིག་ལྤགས། རྟ་བོ་བཅས་རྣམ་གྲངས་བཅུ་གསུམ་ཚན་འདི་བཀའ་འབངས་རྒན་བུ་བསོད་ནམས་རྒྱལ་མཚན་ཅན་གྱིས་ཕུལ་བ་ལགས་སོ། ། ཞེས་ཟླ་བྲལ་སྟོབས་ཀྱི་འཁོར་ལོ་སྔོན་འགྲོ་ས་སྐྱོང་བླ་མ་བློ་གྲོས་རྒྱ་མཚོ་པ་དཔལ་སྡེ་དགེ་ཆེན་པོ་ཞེས་ཡོངས་སུ་གྲགས་པའི་ཡབ་མེས་ཀྱི་གསེར་ཁྲི་ལ་དབང་ཕྱོགས་གོང་མ་ཆེན་པོའི་ལས་རྟགས་ཀྱིས་མངའ་གསོལ་བའི་ཚེ་ལེགས་འབུལ་གྱི་གླེང་བ་བཀྲ་ཤིས་གཡས་སུ་འཁྱིལ་བའི་སྒྲ་དབྱངས་ཞེས་བགྱི་བ་འདི་ནི་དོན་གཉེར་གྱི་ངོར། དཎྜི་གཞུང་ལུགས་སྨྲ་བ་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་དངོས་པོའི་ལོར་དབོ་ཟླའི་ཚེས་དགེ་བར་ལྡན་ཤོད་དུ་བྲིས་པས་རྣམ་པར་རྒྱལ་བར་གྱུར་ཅིག། །། ༄༅། །སྭསྟི་བི་ཛ་ཡནྟུ།
དྲན་པ་ཙམ་གྱིས་འཁོར་འདས་ཤིས་པའི་དཔལ། ། ཅི་འདོད་འཇོ་བའི་ཡོན་ཏན་ཟབ་རྒྱ་ཆེ། ། སྐྱབས་སོང་བསླུ་བ་མི་མངའ་དཀོན་མཆོག་གསུམ། ། དཔལ་ལྡན་མི་བདག་དགེ་བའི་མེ་ཏོག་སྩོལ། ། བསོད་ནམས་མི་དམན་གསེར་གྱི་སྒོ་ང་ལས། ། ལེགས་པར་འཁྲུངས་པའི་ས་འཛིན་འཇིག་རྟེན་མེས། ། བསྟན་སྲིད་སྒེག་མོར་བལྟ་བའི་གདོང་མཛེས་ཅན། ། གཙུག་ལག་རིག་བྱེད་འདོམས་པའི་དབང་ཕྱུག་གི ། ཞབས་སྟེགས་ལེགས་བྲིས་གདེངས་ཅན་མི་ཡུལ་གྱི། ། རིན་ཆེན་རིན་ཐང་ཆེ་བ་བརྒྱ་ཕྲག་ལས། །
སྣ་ཚོགས་ལག་པའི་འཕྲུལ་གྱིས་བསྐྲུན་པ་ལ། ། ཕྱོགས་བྲལ་རྒྱལ་ཕྲན་བཏུད་པ་ག་ལ་བར། ། ཆོས་མཐུན་མཛད་པའི་ཆུ་འཛིན་སྟུག་པོ་ལ། ། རྣམ་བཀྲ་ཡིད་ཀྱི་སྤུ་སྡུག་མདོངས་མཐའ་ཅན། ། སྤྲོ་དགའི་སྒྲོ་གཤོག་ཟླུམ་པོར་བསྒྱུར་དང་མཉམ། ། ཞུ་རིས་མགྲིན་པའི་དབྱངས་ཆུང་འདི་སྐད་གསོལ། ། སྔོན་བསགས་སྙེ་མ་ལེགས་སྨིན་ཁུར་བུ་ཡིས། ། ཀུན་ནས་རབ་དུད་བྱམས་ལྡན་ཡོངས་འདུའི་ཤིང༌། ། ཆོས་སྲིད་གཙུག་ལག་ནོར་འཛིན་དཀྱིལ་འཁོར་དཔྱིད། ། ཕྲིན་ལས་ཡལ་ག་རིས་བྲལ་ཕྱོགས་སུ་བརྐྱངས། །
ཐུགས་རྗེའི་གདུང་སྐྱོབ་དཀར་པོ་འཁོར་བའི་གྲིབ། ། གངས་ལྡན་ལྗོངས་ཀྱི་སྐྱེ་འགྲོ་ངལ་འཚོ་ཞིང༌། ། དགེ་བཅུར་སྤྱོད་པའི་རྫོགས་ལྡན་གཞོན་ནུ་ལ། ། ལེགས་སྦྱར་འཕྲིན་ཡིག་ཕྱོགས་ཀྱི་རྣ་བར་འཇེབས། ། ཆབ་འབངས་བྱམས་པས་བསྐྱངས་པའི་སྐུ་དྲིན་ལྗིད། ། ཐགས་པ་དཀའ་བར་གྱུར་ན་མི་རུང་ཞེས། ། འོད་སྲུངས་བྱིན་གྱི་དཀྱིལ་འཁོར་སྲ་བརྟན་དུ། ། སྲིད་པའི་བྱེད་པོས་ངེས་པར་སྤྲུལ་ལམ་སྙམ། ། གསོན་གཤིན་གྲངས་མེད་ཕྱོགས་ནས་བྱིན་པ་ཡི། ། དཀོར་རྫས་དཀོན་མཆོག་ཕྱོགས་སུ་གཏོང་སེམས་ཀྱི། །
སྨོན་ལམ་ཙམ་ལས་བྱ་ཐབས་བྲལ་བ་བདག ། གེགས་མེད་ཕྱིན་འདིའང་ཁྱོད་དྲིན་ཁོ་ནར་ཁུམས། ། གྲངས་མེད་ས་འཛིན་བྱེ་བའི་བླ་ནས་བླར། ། བསོད་ནམས་གནམ་གྱིས་བསྐོས་པ་ལྷ་ཁྱོད་ཀྱི། ། བྱམས་བརྩེས་བསྲུངས་པའི་ས་ཕྱོགས་མི་སྲུན་གྱི། ། ཚེར་མས་དབེན་པའི་སྐུ་དྲིན་གཏང་རག་ཏུ། ། སྐྱེ་བར་འདྲིས་པའི་ལས་ཀྱི་མཛའ་ན་བོས། ། དབང་ཐང་བགོ་སྐལ་བྱིན་པའི་དཔལ་འབྱོར་ལས། ། ཉུང་ཟད་ཕུལ་བར་སྙིང་རྗེའི་སྤྱན་ཟུར་གྱི། ། གཟིགས་པས་ལྷུང་བའི་བཀའ་དྲིན་ཅི་ཡང་སྩོལ། །
ཞེས་ལྷ་ལྡན་གྱི་སྡེ་སྲིད་མིའི་དབང་ཕྱུག་ཆེན་པོ་ལ་མཇལ་ཕྱག་གི་རྟེན་མཚོན་འབུལ་ཐོའི་གོང་བརྗོད་ཁྱབ་མཇུག་དགྱེས་པའི་ཞབས་བསིལ་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ། །། ཕུན་སུམ་ཚོགས་པའི་ལེགས་བྱས་ཆུ་ཀླུང་བདག ། དཔག་ཡས་སྨོན་ལམ་རི་བོས་བསྲུབས་པའི་བཅུད། ། སྟོབས་ཀྱི་འཁོར་ལོས་འཛམ་གླིང་མཁར་སྒྱུར་བའི། ། ས་སྐྱོང་མི་ཡི་ཟླ་བ་རྒྱལ་གྱུར་ཅིག ། སྐྱེ་དགུའི་བསོད་ནམས་རབ་ཡངས་ཁང་བཟང་རྩེར། ། མཛེས་བྱེད་སྐུ་ཡི་ཡིད་བཞིན་རྒྱལ་མཚན་གང༌། ། བསྟན་འགྲོའི་རྒུད་པ་གཞིལ་བའི་རྩ་ལག་ཏུ། ། འཕོ་བྲལ་བསྐལ་པ་ཇི་སྲིད་ཞབས་བརྟན་ཤོག ། རབ་འབྱམས་རིག་པའི་གཞུང་ལུགས་སྲིད་དོ་ཅོག །
ཉམས་འགྱུར་བྱེ་བས་སྒེག་པའི་རྒྱུད་མངས་གླུར། ། ལེན་ལ་བསྙེངས་པ་མི་མངའི་སྙན་དགུའི་གདངས། ། འགག་མེད་རྡོ་རྗེའི་ཁམས་སུ་ཞབས་བརྟན་ཤོག ། མཁྱེན་དཔྱོད་ནོར་བུའི་རྩིག་ངོས་རབ་དྭངས་པར། ། གཙུག་ལག་འབོད་གྲོགས་གཟུགས་བརྒྱ་རྣམ་བཀྲ་བའི། ། ངོ་མཚར་བློ་ལྡན་ཧ་ནུ་མནྠ་ལས། ། ཀུན་རྟོག་ཕལ་གྱིས་དཔྱོད་ནུས་མིན་དེ་རྒྱལ། ། དཔག་མེད་བྱམས་དང་རྗེས་བརྩེའི་འདྲེན་བྱེད་དག ། དཀྱུས་རིང་སྤྲོས་པའི་རྭ་བར་ཕྱོགས་བྲལ་གྱི། ། སྐྱེ་བོའི་ངལ་གསོ་བླ་ན་མེད་གྱུར་པའི། །
ཕན་བདེའི་དཔལ་གྱི་བྱེད་པོར་རྟག་བརྟན་ཤོག ། ལས་ཤུགས་གསེར་གྱི་ཙཀྲ་རིང་སོང་བའི། ། ཁོངས་སུ་འཁོད་པའི་གངས་ཅན་སྐྱེ་བོའི་ཚོགས། ། རྫོགས་ལྡན་བསྐལ་པའི་དགའ་སྟོན་གཞོན་ནུ་ལ། ། འབོད་པའི་ལྷ་ཁྱོད་བསྐལ་པའི་རིང་འཚོ་བར། ། སྲུང་བའི་གུར་ཁྱིམ་དཀོན་མཆོག་གསུམ་གྱིས་ཕུབས། ། སྐུ་ཚེའི་ཀ་བ་ཚེ་སྦྱིན་ལྷ་ཡིས་ཚུགས། ། བཞེད་དོན་སྲུང་མའི་ཚོགས་ཀྱིས་ལེགས་བསྒྲུབས་ནས། ། མི་མཐུན་ཕྱོགས་ལས་རྒྱལ་བའི་བཀྲ་ཤིས་སྩོལ། ། ཞེས་པ་སྡེ་སྲིད་མིའི་དབང་པོ་དཱ་ཆིངས་བཱ་ཐུར་བ་ཞབས་བརྟན་སྨོན་ལམ་གྱི་ཚིགས་བཅད་ཨུཏྤལ་དོ་ཤལ་ཞེས་པ་འདི་ནི་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་མངྒ་ལཾ།། །།
༄༅། །དཔག་ཡས་སྐྱེ་བའི་ལེགས་བྱས་རྒྱ་མཚོའི་ཀློང༌། ། ཡོན་ཏན་རིན་ཆེན་རྡུལ་བརྩེགས་ཕྲག་པ་ནས། ། ཆོས་སྲིད་ཕྲིན་ལས་ཉི་ཟླའི་འོད་སྣང་ཅན། ། ས་སྐྱོང་མཆོག་གི་ལྷུན་པོ་རྒྱལ་གྱུར་ཅིག ། ཕྱོགས་བྲལ་ས་འཛིན་བྱེ་བའི་ཐོར་ཚུགས་རྩེས། ། ལན་བརྒྱར་བཏུད་ཅིང་བསྔགས་པའི་མནྡཱ་རས། ། ཀུན་ནས་གཏོར་བ་གང་གི་ཞབས་སྟེགས་ནི། ། སྲིད་ན་མངོན་མཐོར་འཕགས་པ་དེ་དྲུང་དུ། ། རྩེ་གཅིག་གུས་པའི་བདག་ལུས་ལྗོན་པའི་ཕང༌། ། སྙིམ་པའི་ཐལ་སྦྱར་ལོ་འདབ་སྟོང་གཡོ་ཞིང༌། །
རབ་དགའ་སར་པའི་མེ་ཏོག་འཛུམ་བཞིན་པར། ། ཞུ་གསོལ་ཀོ་ཀི་ལ་ཡི་དབྱངས་ཆུང་འབུལ། ། བསོད་ནམས་བརྒྱ་བྱིན་ལག་པས་ལེགས་བྲིས་པའི། ། དགེ་ལེགས་མཚན་གྱི་རི་དྭགས་རྟགས་བཀྲ་བའི། ། བསྟན་དང་འགྲོ་བའི་ཕན་བདེའི་ཀུ་མུད་གཉེན། ། སྐྱེ་དགུའི་སྐལ་བཟངས་མཁའ་དབྱིངས་བརྟན་པ་ནས། ། གཙུག་ལག་ལུགས་བརྒྱའི་འོད་ཟེར་བྱེ་བའི་མཛོད། ། ཕྲིན་ལས་ཉིན་མོར་བྱེད་པའི་དཀྱིལ་འཁོར་ནི། ། ཆབ་སྲིད་གླིང་བཞིའི་ལྷ་ལམ་བགྲོད་པ་ལ། ། རབ་དགའི་ག་ཞ་མི་འབྱིན་བློ་ལྡན་སུ། །
མཁྱེན་དཔྱོད་རྣམ་པར་ཡངས་པའི་གོམ་གཅིག་གིས། ། འཛམ་གླིང་འཛིན་མའི་དཀྱིལ་འཁོར་ཡོངས་གཞལ་ཏེ། ། མི་མཐུན་ཕྱོགས་ཀྱི་སྟོབས་ལྡན་དཔུང་བཅོམ་ལ། ། ཟླ་བྲལ་སྲེད་མེད་བུ་ཡི་སྟོབས་སུ་རྫོགས། ། ཞེས་ཤིས་བརྗོད་བསྔགས་པའི་ཚིགས་སུ་བཅད་པ་ཉུང་ངུས་མདུན་བསུ་བའི་ཞུ་བ་སོགས་བྲིས་སོ། ། ཞེས་པ་འདིའང་སྡེ་སྲིད་མིའི་དབང་པོ་དཱ་ཆིངས་བཱ་ཐུར་སྐུ་ཞབས་སུ་ཞུ་ཡིག་གི་གོང་བརྗོད་དུ་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་སོ།། །། ༄༅། །སྭསྟི་བི་ཛ་ཡནྟུ། གང་ལ་སྐྱབས་སོང་བསོད་ནམས་ཁ་ལོ་པས། ། བྱིན་རླབས་ཤིང་རྟ་དྲངས་པའི་ཁོང་ཡངས་ནས། ། དངོས་གྲུབ་སྐྱེས་བཟང་གསར་པའི་དགའ་སྟོན་མཁན། །
དཀོན་མཆོག་གསུམ་དངོས་བླ་མས་དགེ་ལེགས་སྩོལ། ། བཅུ་དྲུག་ལང་ཚོར་མཚན་བཟང་སྒེག་པའི་ལུས། ། འཆར་ཀའི་ཉི་འོད་ཀྱིས་བྲན་མཚམས་སྤྲིན་གྱི། ། ཁོང་ནས་བྱེད་པོའི་འཕྲུལ་གྱིས་ཕྱུང་བ་ལྟར། ། རབ་མཛེས་ལྷ་མཆོག་འཇམ་པའི་རྡོ་རྗེར་འདུད། ། གསེར་བཟང་པ་ཏྲ་ཡིད་ཀྱི་གར་མཁན་མས། ། དམ་དུ་བཟུང་བའི་རིན་ཆེན་ཕྲ་མང་གི ། གདུབ་བུས་སྤ་བའི་སོར་རྩེས་རྒྱུད་མངས་ལས། ། སྙན་པའི་གླུ་ལེན་ཚངས་པའི་སྲས་མོར་བསྔགས། ། དེ་ལྟར་བསྔགས་པ་བརྗོད་པའི་གླིང་བུ་ལ། །
རྗེས་དགོངས་འདོད་དོན་སྨོན་ལམ་དཔང་པོ་རུ། ། ལེགས་པར་བཞུགས་ནས་མཐུན་འགྱུར་རོལ་མོ་སྟོང༌། ། ཅིག་ཅར་འཁྲོལ་ལ་མ་གཡེལ་ཐུགས་རྗེས་སྐྱོངས། ། ཕུན་ཚོགས་སྡེ་བཞི་རབ་རྒྱས་ཆོས་སྲིད་ཀྱིས། ། འཆི་མེད་ལྷ་ཡང་སྐལ་བ་དམན་བགྱིད་ན། ། རྒྱལ་ཕྲན་ཕལ་གྱི་སྟོབས་འབྱོར་རྨིག་རྗེས་ཆུར། ། བགྱིད་ལ་དཀའ་མིན་སྔོན་དགེའི་ཤུགས་བྱུང་འདིར། ། སྐྱེས་སྦྱངས་སྟོབས་ཀྱི་བློཾ་གྲོཾས་བཅུ་དྲུག་ཆ། ། རྫོགས་པས་གསུང་རབ་རྒྱཾ་མཚོཾ་རྒྱས་བྱེད་པའི། ། ལྷ་སྲས་ཟླ་བ་འགྲོ་བའི་ཐོར་ཚུགས་རྩེར། །
རིང་འཚོའི་མེ་ཏོག་རྒྱལ་ཀུན་སྩོལ་གྱུར་ཅིག ། ཤེས་རབ་རྩལ་ཆེན་རྫོགས་པའི་ཤ་བ་རིས། ། གཞུང་མང་འཆད་རྩོམ་གོམས་པའི་འཆིང་ཞགས་སུ། ། གྲངས་མེད་བློ་ལྡན་ཡིད་ཀྱི་རི་དྭགས་རྣམས། ། དབང་མེད་བཅིངས་ཏེ་རང་དབང་སྤྱོད་པར་ཤོག ། ལས་དབང་གསེར་གྱི་འཁོར་ལོས་གངས་ཅན་ལྗོངས། ། ཐ་གྲུ་རབ་ཡངས་ཆབ་སྲིད་རི་གླིང་བཅས། ། དབང་གིས་མངའ་སྒྱུར་ཆོས་སྲིད་ལྷ་མིའི་དཔལ། ། འཛད་མེད་གཏེར་ལ་རྟག་པར་སྤྱོད་གྱུར་ཅིག ། གང་ཚེ་སྲིད་དང་ཞི་བའི་དགེ་ལེགས་དཔལ། །
དབྲོག་འདོད་ཕྱི་དང་ནང་གི་འགལ་རྐྱེན་དགྲ། ། བདོ་བར་གྱུར་ན་བསྟན་སྲུང་རབ་འབྱམས་ཀྱིས། ། ལྷག་མ་མེད་བཅོམ་དགའ་བའི་རུ་མཚོན་སྒྲེངས། ། དེ་སྐད་སྨྲ་བ་རང་བློའི་རྫིང་བུ་ནས། ། མཐུ་ནུས་ནོར་བུ་འབྱུང་རེ་མ་མཆིས་ཀྱང༌། ། ལྷག་བསམ་སྨོན་ལམ་རྟེན་འབྲེལ་པདྨའི་འདབ། ། འཛུམ་འདིས་ཁྱེད་ལ་དོན་མེད་མ་གྱུར་ཅིག ། འགྲིག་འགྲིག་ངག་གི་ཤིས་བརྗོད་ཉུང་ངུ་འདི། ། ལྷང་ལྷང་གྲགས་པ་གསལ་ལྡན་ལྷ་སྲས་ཀྱི། ། སྙན་སྙན་བཀའ་སྩལ་སྒྲ་འཛིན་ལྷུང་བའི་མོད། །
ཝལ་ཝལ་གང་དྲན་ཚུལ་རིན་ཞེས་བྱས་བྲིས། ། ཞེས་སྡེ་དགེ་ལྷ་སྲས་བློ་གྲོས་རྒྱ་མཚོའི་བཀའ་ལུང་གིས་ཤོག་བུ་འདིར་རྩོམ་ཆོས་གང་རིགས་ཤིག་གྱིས་ལ་བསྐུལ་ཞེས་ཕེབས་པར་བནྡེ་ཚུལ་ཁྲིམས་རིན་ཆེན་གྱིས་ཤིས་བརྗོད་དུ་བྲིས་ནས་ཕུལ་བའོ།། །། ༄། །མཁྱེན་དཔྱོད་མིག་གིས་གཙུག་ལག་ཀུན། ། ལེགས་མཐོང་ས་སྐྱོང་ཡུམ་སྲས་དྲུང༌། ། སྡེ་བཞིའི་དཔལ་འབྱོར་རྣམ་རྒྱས་པའི། ། རྒྱལ་ཁབ་དག་པ་གང་ལས་སོ།། ༄༅། །སྭསྟི་བི་ཛ་ཡནྟུ། གང་གི་མཁྱེན་བརྩེ་ནུས་པའི་ཟེགས་མ་རེ། ། གང་ཞིག་སྙིང་ལ་སིམ་པས་མཐོང་བའི་ཆོས། ། གང་དག་སླད་མར་བཅས་པར་དགེ་བའི་མགྲོན། །
གང་ཡང་འགུགས་པ་དཀོན་མཆོག་གསུམ་གྱིས་སྲུངས། ། སྐྱེ་ནས་སྐྱེ་བར་ལས་བཟང་ཕོ་ཉ་ཡིས། ། བསོད་ནམས་མི་དམན་ལྷ་ཡི་ཁང་པ་རུ། ། གཅིག་ཏུ་བསྡུས་ནས་གཙུག་ལག་རྒྱ་མཚོ་ལ། ། ལོངས་སུ་སྤྱོད་མཛད་ཡུམ་སྲས་ཀུན་གྱི་དུང༌། ། དལ་བརྒྱད་འབྱོར་བཅུ་རྫོགས་པའི་ཆུ་གཏེར་དུ། ། ངལ་གསོར་སྤྱོད་པའི་ནང་ཤེས་མཁའ་ལྡིང་དཀར། ། དགའ་བས་རྒྱས་པའི་མགྲིན་པ་རབ་བཏེག་ནས། ། སྙན་ངག་མཆིད་ཀྱི་རྫ་རྔ་འདི་སྐད་བརྡུང༌། ། རིང་ནས་བསྐྱེད་པའི་དགེ་ལེགས་སྙེ་མ་ཡིས། །
མངོན་པར་རབ་ལྕི་སྐུ་ཡི་དཔག་བསམ་ཕྲེང༌། ། ཆོས་སྲིད་རྣམ་པར་རྒྱས་པའི་དགའ་ཚལ་དུ། ། དགེ་སྤྱོད་ལོ་འདབ་གཡོ་བ་རྣ་བའི་དཔྱིད། ། དེ་ཚེ་གཏོང་བ་ཆེན་པོའི་མཛོད་ཀྱི་སྒོ། ། རྣམ་པར་ཕྱེ་བ་ལས་བྱུང་བཟའ་དང་བཅའ། ། མ་ཚང་མེད་པའི་དགའ་སྟོན་གྱ་ནོམ་དང༌། ། ཤིས་བརྗོད་ལེགས་བྲིས་བུ་མོའི་གླུར་བཅས་སོན། ། ཨེ་མ་སུམ་རྩེན་གནས་སུ་ཕྱིན་པ་མེད། ། མིག་སྐྱའི་མཛོད་དུ་འཇུག་ཐབས་མ་བརྩམས་ཤིང༌། ། ཛམྦུ་རྐང་འཐུང་ལས་ཀྱང་ཕྲོགས་མིན་པར། །
མི་ཟད་དགའ་སྟོན་ཆེ་འདི་ཐོབ་པ་མཚར། ། སྔོན་བསགས་ལེགས་བྱས་རྩལ་གྱིས་འཕངས་པའི་རྟེན། ། ཐོབ་པ་དོན་ཡོད་སྙིང་པོས་ལྕི་སླད་དུ། ། དུས་འདིར་རྒྱལ་བའི་བསྟན་པ་དེ་འཛིན་བཅས། ། སྲི་ཞུར་བགྱིད་པའི་བྱ་བ་མི་གཡེལ་ཙམ། ། སྐབས་མཆིད་གླེང་བ་གསར་ཚེས་གནམ་ལོ་འདིའི། ། ཐོག་མཐའ་ཀུན་དུ་དགེ་བའི་ཤིས་བརྗོད་ཀྱིས། ། ཉེ་བར་མཚོན་པའི་ལུས་དང་ཚེ་དཔལ་དག ། གོང་དུ་བསྐྱེད་མཚོན་དགའ་སྟོན་སྟོབ་པ་ནི། ། ཡིད་འོང་དབྱར་སྐྱེས་ཕྲེང་བ་རྒྱས་པ་ལས། །
ཉེ་བར་བཏུས་པའི་འབྲས་བུ་འབྲུ་བཅུད་རིགས། ། ཇི་སྙེད་དག་དང་བཞེས་གྲོ་ཐུད་ལ་སོགས། ། རོ་བཅུད་ཕུན་སུམ་ཚོགས་ལྡན་སྐྱེས་འདི་ཕུལ། ། སླད་ཀྱི་ཆར་ཡང་མི་ཤིགས་སྐུའི་རི་དབང༌། ། བདེ་དང་འབྱོར་པའི་མཚོ་གླིང་རྟག་འཚོ་ཞིང༌། ། དམ་པའི་ཆོས་མཐུན་ཕྲིན་ལས་ཉི་ཟླ་ཡི། ། སྣང་བ་རིང་དུ་འཕྲོ་བའི་སྨོན་ལམ་གསོལ། ། རྒྱལ་བའི་གསུང་རབ་ཀློག་དང་ཡི་དམ་ལྷའི། ། གསང་སྔགས་ཟབ་མོའི་བཟླས་བརྗོད་སྙན་པའི་གདངས། ། ཚངས་པའི་དབྱངས་ཀྱི་རྗེས་སུ་འགྲོ་བ་གང༌། །
བསྐལ་པའི་སྲིད་དུ་འགག་པར་མ་གྱུར་ཅིག ། ཐོས་དང་བསམ་བསྒོམ་སྟོབས་ཀྱིས་སྦྱངས་པའི་བློས། ། ཤེས་བྱ་ཀུན་གྱི་དེ་ཉིད་ལེགས་མཐོང་ནས། ། འཁོར་བའི་སྡུག་བསྔལ་རྩ་བ་མ་རིག་པའི། ། མུན་པ་ཤེས་རབ་རལ་གྲིས་ཆོད་གྱུར་ཅིག ། སངས་རྒྱས་བཀྲ་ཤིས་དོན་གཉིས་ལྷུན་གྱིས་གྲུབ། ། ཆོས་ཀྱི་བཀྲ་ཤིས་ཐར་པའི་ཕྱོགས་རྣམས་གསལ། ། དགེ་འདུན་བཀྲ་ཤིས་ལྷ་མིའི་མཆོད་པའི་འོས། ། བསླུ་མེད་བཀྲ་ཤིས་གསུམ་གྱིས་སླར་ཡང་སྲུངས། ། སྤྲོ་དགའ་སྨན་གྱི་ནགས་ཀླུང་ནས། །
དལ་གྱིས་འབབ་པའི་ངག་ཚིག་རྒྱུན། ། དཀར་མཛེས་རྟེན་གྱི་ལྦུ་ཕྲེང་དག ། ལང་ཚོ་ངོམ་པ་བཞིན་དུ་ཐལ། ། ཞེས་པ་འདི་ཡང་ས་སྐྱོང་བླ་མ་ཀུན་དགའ་ཕྲིན་ལས་རྒྱ་མཚོའི་སྡེའི་སྐུ་ཞབས་སུ་འཛོམ་ཐོག་པ་ཡུམ་སྲས་ནས་ལོ་གསར་གྱི་དགའ་སྟོན་འབྱོར་པ་དང༌། དགའ་སྟོན་གྱི་ལན་འབུལ་བའི་ཚེ་དྲུང་ཡིག་ཀུན་དགའ་བསྟན་པའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྔོན་གྱི་སྨོན་ལམ་བདེན་པའི་ཕོ་ཉ་ཡིས། ། སྡེ་བཞིའི་དཔལ་འབྱོར་ཕུན་ཚོགས་དགའ་སྟོན་དུ། ། དགེ་བའི་ལམ་ནས་བོས་པ་ལྷ་ཡི་སྲས། ། ཆོས་མིག་ཡངས་པའི་ལྕམ་དྲལ་ཞབས་སྟེགས་དྲུང༌། ། ལས་བཟངས་སྤུན་ཟླས་སྦྲེལ་བའི་བརྩེ་གདུང་ལས། །
མངོན་པར་སྐྱེས་པའི་ཞུ་རིས་འབུལ་བ་ནི། ། ཀུན་ཕན་གཞོན་ནུ་ལེགས་མཐོང་ཚངས་པའི་བུ། ། རབ་དགའི་འཛུམ་དཀར་གྲོལ་བ་བཞིན་དུ་མཛེས། ། སྔོན་བྱས་དགེ་བའི་ས་བོན་རྨ་མེད་ཀྱིས། ། ཉེར་བསྐྱེད་ཇེ་མཐོའི་རིགས་ཀྱི་དཔག་བསམ་ཤིང༌། ། བསོད་ནམས་ལོ་འདབ་ཕྱོགས་སུ་རྒྱས་པའི་ཁྲོད། ། ཆོས་མཐུན་སྤྱོད་པའི་མེ་ཏོག་ཅི་ཡང་བཀྲ། ། གང་ཚེ་མངོན་མཐོ་ངེས་ལེགས་སྒྲུབ་པའི་རྟེན། ། བསྐལ་པའི་སྲིད་དུ་བརྟན་བྱེད་ཆོ་ག་དག ། ལས་ཀྱི་བྱེད་པོས་ལན་བརྒྱར་བསྒྲུབས་པ་ལ། །
དུས་འཛིན་བྱེ་བའི་དཔུང་གིས་གཞོམ་དུ་ཅི། ། འདི་ན་ཡིད་བཟངས་དང་བཅས་འཇིག་རྟེན་གྱི། ། ཐོར་ཚུགས་སྦ་བའི་ཡོངས་འཛིན་མིའི་ནོར་བུ། ། བསོད་ནམས་བརྒྱ་པའི་མཚན་གྱི་གཟི་འབར་ཞིང༌། ། བདུད་ལས་རྣམ་པར་རྒྱལ་བའི་ཁྲི་འཕང་བརྟན། ། གང་དེའི་ཐུགས་རྗེ་ནུས་པའི་གྲིབ་བསིལ་དུ། ། བསླབ་ཞིའི་རྭ་བར་ཞུགས་པའི་དགེ་སྦྱོང་ཡང༌། ། གནས་སྐབས་བདེ་བའི་བདུད་རྩི་འཐུང་བ་ལ། ། རྣམ་གཡེང་མིན་པའི་ཟུག་འབྱིན་འདི་ན་སུ། ། དུས་དེར་འཇིག་རྟེན་སྤྱི་དང་བྱེ་བྲག་པའི། །
ཆབ་འབངས་ཀུན་དུ་དགེ་ཞིང་ཤིས་པ་དང༌། ། ཚོགས་ཟུང་དབྱར་གྱི་ཆུ་གཏེར་རྗེས་འགྲོ་ཕྱིར། ། འདུས་པའི་འཕགས་ཚོགས་བསྙེན་བཀུར་བརྟུན་པའི་སྐབས། ། སྒྲ་དབྱངས་བརྒྱ་ལྡན་གནམ་ལོའི་རྒྱལ་པོ་གང༌། ། གསར་དུ་ཚེས་འདིར་ཤིས་པའི་རྟེན་འབྲེལ་དུ། ། རོ་བཅུད་ཕུན་སུམ་ཚོགས་པས་འཕགས་ཚོགས་ཀྱང༌། ། དགྱེས་པར་སྐྱེད་འོས་བཟའ་བཅའི་རྣམ་པ་འགའ། ། འཐོར་དང་འཕགས་པའི་སྐྱོན་རྣམས་སྤོང་བྱེད་དུ། ། རྣམ་བཀྲ་རྟགས་ཀྱི་འཁོར་ལོས་སྤུད་པ་འདི། ། ཡིད་ཀྱི་ཟླ་གཞོན་ལྟ་བུའི་ལྕམ་དྲལ་དག །
མི་ཤིགས་ཉེར་འཚོར་བགྱིད་པའི་གསོས་འདི་དང༌། ། ཨ་ཧོ་མཚན་གྱི་གླིང་བུ་བསྒྱུར་ཙམ་གྱིས། ། མི་མཐུན་རྒུད་པའི་དགྲར་གྱུར་དཀོན་མཆོག་གསུམ། ། དེང་འདིར་གནས་སྐབས་མཐར་ཐུག་བསམ་པའི་དོན། ། གེགས་མེད་འགྲུབ་པའི་ཤིས་པས་འདི་དག་སྲུངས། ། དེ་སྐད་སྨོན་པ་དང་བཅས་རྣམ་བྱུང་གི ། ཟླ་བའི་ཕུང་པོ་རྒྱུ་སྐར་མཆུས་ཉ་བའི། ། དཀར་ཕྱོགས་རྒྱལ་བ་གཉིས་པའི་ཚེས་དགེ་བར། ། ལྷུན་གྲུབ་སྟེང་གི་རྒྱལ་ཁབ་ཉིད་ནས་ཕུལ། ། ཞེས་པ་འདིའང་སྡེ་དགེ་བླ་བྲང་ནས་འཛོམ་ཐོག་པར་ས་འབྲུག་ལོ་གསར་གྱི་དགའ་སྟོན་འབུལ་བའི་ཚེ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
༄༅། །སྭསྟི་བི་ཛ་ཡནྟུ། གང་གི་ཞབས་རྡུལ་གཙང་མས་བྲན་པའི་མོད། ། གང་དག་མི་མཐུན་རྒུད་པ་ཀུན་བཅིལ་ཏེ། ། གང་བསམ་དགེ་ལེགས་འགྲུབ་པའི་སྒོ་འཕར་འབུམ། ། གང་ཡང་འབྱེད་པ་བླ་མས་ཁྱེད་ལ་སྲུངས། ། མཁྱེན་བརྩེ་ནུས་པའི་ལྕགས་ཀྱུ་བསྐྱོང་ཙམ་གྱིས། ། སྲིད་ཞིའི་དཔལ་ཀུན་འཇོ་བ་དཀོན་མཆོག་གསུམ། ། དེང་འདིར་བརྩེ་གཅུགས་ལྷ་སྲས་ལྕམ་དྲལ་དག ། ཀུན་ལས་རྣམ་རྒྱལ་ཤིས་པའི་མེ་ཏོག་སྩོལ། ། དུས་མིན་འཆི་བའི་བདུད་ལས་རབ་རྒྱལ་བའི། །
འཆི་མེད་རྟག་པ་རྡོ་རྗེའི་ཚེ་དེ་ནི། ། བདེ་ལྡན་མགོན་པོ་རྣམ་པར་རྒྱལ་མ་དང༌། ། ཡིད་བཞིན་འཁོར་ལོ་ལྷག་པའི་ལྷ་ཡིས་སྩོལ། ། ཉེས་པའི་ཕྱོགས་ལས་བསྲུང་ཞིང་ལེགས་པ་བརྒྱར། ། སྦྱོར་བའི་ཕྲིན་ལས་དཔལ་ལྡན་ནག་པོ་ཆེ། ། ལྕམ་དྲལ་གདོང་བཞི་དཔལ་གྱི་མགོན་པོ་སོགས། ། བསྟེན་ཅིང་བསྒྲུབས་པའི་ལྷ་སྲུངས་རྣམས་ལ་བཅོལ། ། འོད་དམར་ཨུཏྤ་ལ་ཡི་འཆིང་ཞགས་དེ། ། ལྷ་མི་ཁེངས་ལྡན་འགྲོ་སྙིང་ལ་བཏབ་པས། ། རང་དབང་རྩེ་གཅིག་འདུན་པ་དབང་གི་ལས། །
རིགས་བྱེད་ཚོགས་བདག་འདོད་པའི་རྒྱལ་པོས་སྒྲུབས། ། བསམ་དོན་སྒྲུབ་པའི་ཁ་འཛིན་རྒྱབ་བརྟེན་དང༌། ། ཉིན་གྱི་བྱ་ར་མཚན་གྱི་མེལ་ཚེ་རྣམས། ། དཀར་ཕྱོགས་མངོན་དགའི་རུ་མཚོན་ཆེར་སྒྲེང་བའི། ། བོད་སྐྱོང་ཡུལ་ལྷ་ཟོར་དོར་རྣམས་ཀྱིས་བྱོས། ། དཔལ་ལྡན་མི་བདག་ལྕམ་དྲལ་འདི་དག་གི ། ཇི་ལྟར་ཐུགས་ཀྱི་བཞེད་པ་གང་དང་གང༌། ། གེགས་མེད་ལེགས་པར་གྲུབ་སྟེ་རབ་དགའི་གླུ། ། སྙན་དགུ་སྲིད་རྩེར་ཁྱབ་པར་སྒྲོགས་པར་ཤོག ། རིང་ནས་སྐལ་བཟང་གསེར་གྱི་སྐུད་པ་ཡིས། །
འཚེམས་ལེགས་སྐྱབས་གཅིག་མཆོད་ཡོན་སྤུན་ཟླར་བཅས། ། རིངས་པར་ལྷན་ཅིག་འཛོམ་པའི་དགའ་སྤྲོའི་འཛུམ། ། བརྒྱ་ཕྲག་གྲོལ་བའི་བདུད་རྩི་འཐུང་བར་ཤོག ། བཀྲ་ཤིས་གྲངས་ལྡན་ཤིས་བརྗོད་སྙན་དངགས་ཀྱི། ། མེ་ཏོག་གསར་པ་བསྟར་བའི་དོ་ཤལ་འདིས། ། བརྒྱན་པར་འོས་པའི་ལྷ་སྲས་ཟུང་དག་གི ། རྐང་སྟེགས་ནོར་བུའི་བ་གམ་ག་ལ་བར། ། ཕུན་ཚོགས་སྡེ་བཞིའི་དཔལ་གྱིས་མངོན་དགེ་ཞིང༌། ། ཀུན་དགའི་རིང་ལུགས་དར་བབ་སའི་ཐིག་ལེར། ། རྒྱལ་ཐབས་ཕྲིན་ལས་རྗེས་སུ་སྐྱོང་བ་པས། །
ལྷག་བསམ་རྒྱ་མཚོ་ལས་བྱུང་སྐྱེས་འདི་འབུལ། ། ཞེས་ཤིས་བརྗོད་མེ་ཏོག་དོ་ཤལ་ཞེས་པ་འདི་ནི་སྡེ་དགེ་བླ་ཆེན་ནས་གཅུང་བློ་གྲོས་རྒྱ་མཚོ་དབུས་གཙང་དུ་ཕེབས་སྐྱེལ་མཛད་པའི་ཤིས་བརྗོད་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །གང་ཞིག་སྐྱབས་སུ་ངེས་པར་བསྟེན་ཙམ་གྱིས། ། གནས་སྐབས་མཐར་ཐུག་རྒུད་པ་རིང་བཅོམ་ནས། ། བསམ་དོན་སྙིང་པོ་བདེ་བླག་སྩོལ་བ་ལ། ། ཡོན་ཏན་ཟླ་མེད་དཀོན་མཆོག་གསུམ་གྱིས་སྲུངས། ། དཔག་ཡས་ལེགས་བྱས་གནམ་གྱི་མཐོངས་ཡངས་ནས། ། མི་བདག་རིགས་ཀྱི་སྐྱེ་བར་ཟློས་པའི་གར། ། བརྩེ་གདུང་རྨད་བྱུང་ལྷ་སྲས་མཆེད་ལྕམ་དག ། རྣམ་ཀུན་ཤིས་པའི་དངོས་པོ་གྲུབ་གྱུར་ཅིག །
ལམ་གསུམ་ནོར་བུའི་འབྱོར་པ་རྒྱ་ཆེན་ལས། ། སྣ་ཚོགས་ལས་པས་བསྒྲུན་སྙམ་རྐང་སྟེགས་ཀྱིས། ། བནྡུ་ཛཱི་བ་ཀ་དཔལ་འཐབ་པའི་ཞབས། ། གཡུང་དྲུང་རང་བཞིན་བཏེག་པ་ག་ལ་བར། ། སྲིད་པར་སྐྱེ་བའི་མཆེད་ཀྱིས་སྦྲེལ་བ་བདག ། ཀུན་ཕན་གཞོན་ནུ་ཡོངས་མཐོང་གཉིས་སྐྱེས་བཞིན། ། དགའ་བ་གྱ་ནོམ་འཐུངས་པའི་འཛུམ་དཀར་གྱིས། ། ཁོར་ཡུག་དྲི་མ་བཀྲུ་བཞིན་འདི་སྐད་གླེང༌། ། བསྐལ་པ་ལུ་གུ་རྒྱུད་དུ་བསོད་ནམས་ཀྱི། ། ས་བོན་བཏབ་རྒྱ་མི་ཆེ་བ་མིན་ན། །
བརྒྱ་ལམ་བསྐལ་པར་འཐོབ་དཀའ་ཐུབ་གསུང་གི ། སྙིང་པོ་སྡོམ་པའི་སྣོད་དུ་གྱུར་འདི་ཅི། ། ཟབ་ཡངས་ཆོས་ཀྱི་ཆུ་ཀླུང་ཡོངས་སྡུད་པའི། ། སྐལ་བ་བཟང་ལྡན་བློ་ཡི་ཆུ་གཏེར་དག ། དོན་གཉིས་ལྷུན་གྲུབ་ཡོན་ཏན་རིན་ཆེན་འབྱུང༌། ། རིང་པོར་མི་ཐོགས་འབྱུང་བའི་ཚུལ་ལ་རང༌། ། སྔོན་བྱུང་རྒྱལ་བའི་མྱུ་གུས་སྤྱད་རྗེས་སུ། ། བསླབ་པའི་དམ་བཅའ་བརླིང་ལ་རྣམ་པ་བརྒྱས། ། ཉེ་ཞོ་བརྩམས་པ་མ་བཟོད་མདའ་ལྔ་པ། ། རང་གཟུགས་སྟོང་པའི་བརྫུ་ལ་ཞུགས་སམ་སྙམ། །
མགྲིན་པ་གཙུག་ལག་དུ་མའི་འབྱུང་གནས་ལས། ། འཁོར་བ་མྱ་ངན་འདས་དོན་གྲུབ་པའི་གཏམ། ། སྙན་དགུ་ཕྱོགས་ཀྱི་སྒེག་མོའི་ཐོས་པ་འཛིན། ། རྣམ་པར་སྤུད་པའི་རྒྱན་དུ་འདི་རྨད་བྱུང༌། ། ཡིད་གཅུགས་གཟུགས་ཀྱི་རྣམ་པ་ཀུན་རྟོག་གི ། རི་མོ་ཡིད་ཀྱི་ངོས་སུ་འདྲིར་ཞུགས་ཚེ། ། ཞལ་འཛུམ་ཟླ་བའི་སྤུན་ཟླ་འདྲེན་བྱེད་ཡུལ། ། མངོན་གྱུར་དགའ་བའི་རོ་འདི་སུ་ལས་ཐོབ། ། གང་ཚེ་རྣམ་པར་དཔྱོད་པའི་མཛུབ་རྩེ་ཡིས། ། དཎྜིའི་གཞུང་གི་རྒྱུད་མངས་བརྡུང་བ་ལ། །
རང་གི་ཉིད་དུ་རྣམ་བརྟག་མཚོ་ལྡན་མ། ། ཡི་གེའི་ཟོལ་གྱིས་ལྷགས་པ་ཡིན་སྙམ་བགྱིད། ། ཞེས་ཀུན་དགའ་ཁོང་ནས་རྒྱས་པའི་སྙན་དངགས་ཀྱི་འཛུམ་ཟེར་ཅུང་ཟད་སྔོན་དུ་སོང་ནས་སྐབས་ཀྱི་གླེང་བ་འབུལ་བ། དེང་དུས་གྲངས་མེད་སྐྱེ་བའི་བསོད་ནམས་ཀྱི་ཕོ་ཉས་སྲིད་ཞིའི་དགེ་ལེགས་ཀྱི་མགྲོན་དུ་ཉེ་བར་ཁུགས་པའི་ལྷ་སྲས་ལྕམ་དྲལ་གྱི་གཟུགས་སྐུའི་ནོར་བུ་བཟུང་དག ཁ་བའི་ལྗོངས་ཀྱི་ནོར་ལྡན་བརྟན་མའི་ལྟོ་བ་དབུས་གཙང་ཕྱོགས་སུ་ཆིབས་ཀྱི་ཁ་ལོ་བསྒྱུར་བར། ཡིད་སྲུབ་དཔུང་དུ་བཅས་པའི་ཁ་རླངས་ཀྱི་ཉེ་ཞོས་མ་བསླད་ཅིང༌། དལ་འབྱོར་རྟེན་གྱི་སྙིང་པོ་བླ་ན་མེད་པ་བླང་བའི་བཞེད་དོན་གྱི་གཙོ་བོ། བསྟན་པའི་སྣང་བྱེད་ཆོས་ཀྱི་རྒྱལ་པོ་གང་དག་བཞུགས་པ་རྣམས་ཀྱི་ཞལ་གྱི་དཀྱིལ་འཁོར་མཐོང་དོན་ཆེ་བ་རྣམས་མཇལ་ཞིང༌། སྒོ་གསུམ་ལོངས་སྤྱོད་བཅས་པའི་སྒོ་ནས་མཉེས་པའི་ཞལ་ལས། རྒྱལ་བའི་བསྟན་པ་ཡོངས་ཀྱི་སྙིང་པོ་སྡོམ་པ་གསུམ་དང་རྗེས་སུ་འབྲེལ་བའི་གདམས་པ་ཟབ་ཅིང་རྒྱ་ཆེ་བའི་བདུད་རྩིའི་འབྱོར་པས།
བདག་རྒྱུད་གཏམས་པ་སོགས་ཐུགས་ཀྱི་བཞེད་དོན་མཐའ་དག་ཆོས་མཐུན་གེགས་མེད་ཉིད་དུ་ལེགས་པར་བསྒྲུབས་ནས། དེང་འདིར་བདག་ཅག་ལྟོས་དང་བཅས་པའི་འདྲེན་བྱེད་དབང་པོའི་དགའ་སྟོན་དུ་ལེགས་པར་སོན་ཅིང༌། བསྟན་སྲིད་ཟུང་གི་ངོ་མཚར་གཏམ་སྙན་འཆི་མེད་ལུས་ཕྲའི་གླིང་བུ་ལ་འགྲན་པའི་སྙན་དངགས་ཀྱི་ཕྲེང་བ་དང་ཆབ་ཅིག ལ་རང་གནང་སྐྱེས་ཀྱི་དངོས་པོ་གྱ་ནོམ་སྩལ་བར་བཅས། གང་ཅིའི་ལེགས་མཛད་བཀའ་དྲིན་གྱི་ཕུང་པོ་སྲིད་པའི་རྩེ་མོར་ལུད་པའི་རང་བཞིན་དུ་གྱུར་པའི་ལེགས་སོ་དང༌། དབུ་ཐོན་དགའ་སྟོན་གྱི་མཚོན་བྱེད་དུ་ལྷ་དར་སོགས་བྲིས། སྨྲས་པ། པདྨ་རཱ་གའི་ལྷུན་པོར་ཉི་གཞོན་གྱིས། ། འཁྱུད་ལྟར་རབ་བརྗིད་ཚེ་མཐའ་ཡས་པ་ཡིས། ། འདི་ན་ལྷ་སྲས་ལྕམ་དྲལ་བསྐལ་པ་བརྒྱར། །
འཚོ་གཞེས་ཆོ་ག་ཚངས་པའི་དབྱངས་སུ་སྒྲོགས། ། ཞེས་པ་འདི་ནི་ས་སྐྱོང་བླ་མ་ཁྲི་ཆེན་པ་ཉིད་ནས་གཅུང་བློ་གྲོས་རྒྱ་མཚོ་ལྕམ་སྲིང་དབུས་གཙང་ནས་ཕེབས་པའི་དབུ་ཐོན་ལེགས་འབུལ་གྱི་གོང་བརྗོད་དུ། དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། གང་ཞིག་འབད་རྩོལ་ཀུན་དུ་རྟོག་མེད་པར། ། འགྲོ་བའི་བསམ་ཀུན་རྫོགས་བྱེད་ཡོན་ཏན་གྱི། ། རྐང་པས་འཐུང་མཆོག་སྐལ་བཟང་འཕྲོག་ནུས་ཅན། ། སྐྱབས་ཆེན་དཀོན་མཆོག་གསུམ་གྱིས་དགེ་ལེགས་སྩོལ། ། བསོད་ནམས་མཐུ་ཆེན་རང་བཞིན་ཡིད་བཟང་བ། ། ལེགས་བྲིས་གཞོན་ནུའི་ཁྲོད་ནས་འགྲོ་བ་འདིའི། །
སྐལ་བ་བཟང་པོས་མགྲོན་དུ་བོས་པ་ལྟའི། ། སྟོབས་ཀྱི་དབང་ཕྱུག་ས་གཞི་སྐྱོང་ཆེན་གྱི། ། རེས་བྲལ་སྨྲ་བ་མཁས་པའི་མགྲིན་བསྒྲིགས་ནས། ། བསྡེབས་ལེགས་སྙན་དངགས་གདངས་སུ་བསྒྱུར་ནས་ནི། ། སྭསྟི་སྒྲ་དབྱངས་བསྔགས་པའི་གནས་གྱུར་པའི། ། སྣ་ཚོགས་རིན་ཆེན་ཞབས་སྟེགས་ག་ལ་བར། ། ས་སྐྱོང་རིགས་ཀྱི་དབྱར་སྐྱེས་ནགས་ཁྲོད་ནས། ། དལ་འབྱོར་རྟེན་ལྡན་ཡལ་ག་མ་ཉམས་པའི། ། ཕང་པར་ངལ་གསོ་སེམས་ཀྱི་ཀོ་ཀི་ལས། ། སྤྲོ་དགའི་འགོ་འཛིན་རབ་བཏེག་འདི་སྐད་གསོལ། །
སྔོན་བསགས་བསོད་ནམས་དག་བྱེད་ཕུང་པོའི་ཀློང༌། ། མཛེས་བརྗིད་ངུར་སྨྲིག་འཆང་གི་མདོག་བཟང་རི། ། ཆོས་སྲིད་དཔྱོད་པའི་སྣང་བྱེད་ཟུང་གསལ་ཞིང༌། ། ཆབ་སྲིད་འོད་སྲུངས་བྱིན་གྱི་དཀྱིལ་འཁོར་བརྟེན། ། མི་སྦྱིན་སྐྱེས་ཀྱིས་སྦྲང་རྩིའི་རྒྱལ་མཚན་ཚལ། ། གྲགས་པའི་མུ་ཁྱུད་རྩལ་གྱིས་འཆི་མེད་གྲོང༌། ། རྗེས་སུ་སྐྱོང་ངོ་སྙིང་བརྩེས་བརླན་ལྡན་པའི། ། ས་འཛིན་ཁྱོད་ཀྱིས་ཆབ་འབངས་མཐའ་དག་གོ ། རྒྱལ་བའི་མྱུ་གུ་དམ་པའི་སྙིང་སྟོབས་ཀྱིས། ། དགེ་ཆོས་གྲངས་མེད་སྡུད་པས་མི་ངོམས་པའི། །
ངོ་མཚར་ཆུ་བོའི་གཏེར་གྱིས་དག་བྱེད་རྒྱུན། ། ཇི་སྙེད་བཏུང་ཡང་ཚིམ་མཐའ་མེད་པས་བསྟན། ། ཕྲིན་ལས་སྣང་བ་དཀར་པོ་བརྡལ་བའི་ཁོངས། ། མི་དམན་ལེགས་བྱས་སྟོབས་ཀྱིས་དྲངས་བྱས་པའི། ། རྫོགས་ལྡན་དུས་ཀྱི་དགའ་སྟོན་གཞོན་ནུ་ལ། ། རིས་བྲལ་འགོད་པའི་ཐུགས་བསྐྱེད་འདི་རྨད་བྱུང༌། ། གང་ཚེ་གནམ་ལོ་གསར་པའི་དུས་སྟོན་དུ། ། ཤིས་བརྗོད་སྙན་དངགས་ཕྲེང་དང་ཆབ་ཅིག་ཏུ། ། སྣ་ཚོགས་བཟའ་བཅའི་ཕུང་པོ་གྱ་ནོམ་དག ། འཆི་མེད་མཛོད་ནས་འཕོས་སྙམ་ཅི་ཡང་སོན། །
འདི་ན་བསླུ་མེད་ལས་ཀྱི་བྱེད་པོ་ཡི། ། འབྱུང་ལྔའི་རྡུལ་བརྩེགས་བདག་ལུས་ཁང་བུ་ཡང༌། ། ཉེ་ཞོའི་དྲི་བཞོན་སྟོབས་ཀྱིས་མ་གཙེས་པར། ། གང་ཅིའི་ལྷག་བསམ་ཀ་བ་བརླིང་བའི་སྐབས། ། དེང་འདིར་རབ་མྱོས་གནམ་ལོ་གསར་ཚེས་ཀྱི། ། དཀྱིལ་འཁོར་རྫོགས་པ་ཉིད་དུ་མི་ཡི་བདག ། འཁོར་བཅས་ཤིས་པ་སྒྲུབ་བྱེད་དང་པོའི་འཕྲིན། ། སྙན་འཇེབས་གླུ་ལེན་ཡིད་བཟང་ལུས་ཕྲ་མས། ། ཐ་དད་ཡུལ་གྲུ་དག་ནས་མངོན་བསྒྲུབས་པའི། ། དཀར་མངར་ཤིང་ཐོག་ཤ་སོགས་བཞེས་བྱའི་རིགས། །
གཙང་མར་ལེགས་བསྟར་ཡི་གར་སིམ་བྱེད་འདི། ། སྡོམ་བརྩོན་ས་སྐྱོང་ལང་ཚོའི་བཅུད་ལེན་འབུལ། ། གང་མཚན་ཡི་གེའི་སྒྲ་བརྙན་བརྡུང་བའི་དབྱངས། ། རྣ་བར་སིམ་འཕྲལ་བདེ་སྟེར་ཚེ་ཡི་ལྷས། ། བརྩེ་ལྡན་མི་ཡི་དབང་ཕྱུག་བསྐལ་པ་བརྒྱར། ། བརྟན་བྱེད་སྲོག་གི་ཆོ་ག་སྒྲུབས་ཤིག་ཀྱེ། ། རྣམ་དཀར་དགེ་བཅུའི་ཁྲིམས་ཀྱི་འཁོར་ལོ་ཡིས། ། བསིལ་ལྡན་ལྗོངས་ཀྱི་ནོར་འཛིན་དཀྱིལ་འཁོར་ནི། ། ཡངས་པར་བདག་གིར་བགྱིད་ལ་གེགས་བྲལ་བའི། ། ཕྲིན་ལས་དམ་ཅན་སྲུང་མའི་ཚོགས་ཀྱིས་སྒྲུབས། །
ཆབ་འབངས་ཀྱིས་མཚོན་འཇིག་རྟེན་སྐྱེ་བོ་རྣམས། ། བཀྲེས་ནད་འཐབ་རྩོད་བསྐལ་པ་ཀུན་བྲལ་བའི། ། བདེ་འབྱོར་རྒྱས་པའི་སྟེགས་ལ་ངལ་གསོ་ཞིང༌། ། འཇིག་རྟེན་ཡང་དག་ལྟ་ལ་གཞོལ་གྱུར་ཅིག ། དེ་སྐད་རབ་མྱོས་ལོ་ཡི་ཉི་འོད་ཀྱིས། ། དགའ་བའི་འདབ་སྟོང་རྣམ་པར་ཕྱེ་བ་ལས། ། ཤིས་བརྗོད་རྐང་དྲུག་གླུ་དབྱངས་ལེན་པ་མོས། ། རྟེན་ཕྲན་འདབ་མ་མཉེན་པར་བསྒྱུར་ཀྱིན་ཐལ། ། ཅེས་རབ་མྱོས་ལོ་གསར་ཤར་བའི་དགའ་སྟོན་གྱི་ཚེ་ཤིས་བརྗོད་ལེགས་འབུལ་གྱི་གོང་བརྗོད་དུ་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །རྒྱལ་བས་ལེགས་གསུངས་འཆི་མེད་ཟིལ་དངར་གྱིས། །
བསླབ་གསུམ་ལུས་རྩལ་རྫོགས་པའི་ལེགས་བྲིས་གཙོ། ། ལུགས་བརྒྱར་དཔྱོད་པའི་སྤྱན་སྟོང་འཛུམ་མིན་པ། ། ཆོས་ལྡན་ས་སྤྱོད་དབང་པོའི་ཞབས་སྟེགས་དྲུང༌། ། སྐྱེ་བ་ཕལ་གྱི་སྡོང་བུ་ཕྲ་ལྡེམ་རྩེར། ། དགེ་སྦྱོང་བརྟུལ་ཞུགས་ཚུལ་འཆང་ག་མ་ལས། ། གཙུག་ལག་རིག་པའི་གེ་སར་འཛུམ་དབུས་ནས། ། བཀའ་ལེན་བུང་བ་མྱོས་པའི་དབྱངས་ཆུང་འབུལ། ། དཔག་ཡས་བསོད་ནམས་གདེངས་ཅན་སྤྱི་བོ་ནས། ། ཉེར་འཕོས་དལ་འབྱོར་རྫོགས་པའི་བསམ་འཕེལ་དབང༌། ། བསྟན་སྲིད་ཕུན་ཚོགས་ལྷབ་ལྷུབ་རྒྱལ་མཚན་རྩེར། །
རྣམ་པར་བཀོད་ཚེ་དགེ་ལེགས་འདོད་པ་འཇོ། ། གང་ཚེ་གནས་ཚུལ་མཆིད་པའི་གཞན་གསོས་ཀྱིས། ། ཚོགས་གསུམ་ལང་ཚོ་རྒྱགས་པའི་གླུ་ལེན་བཞིན། ། མིག་གི་བགོ་སྐལ་རྨད་བྱུང་འདུལ་མཛོད་དང༌། ། ཐམས་ཅད་རིག་པའི་འགྲེལ་ཆེན་བཅས་སྩལ་བ། ། ཕྱག་རྒྱའི་འཁོར་ལོ་ཀཱ་ཤི་མཛེས་དགའ་མའི། ། ཡིད་འཕྲོག་མཁུར་ཚོས་མདངས་སུ་འཚེར་བ་གང༌། ། སུག་པར་ལེགས་སོན་ཀུན་དགའ་སར་པའི་དཔལ། ། རབ་དགའི་ས་མིན་གཞན་གྱིས་ཅི་སྟེ་མཚོན། ། འདིར་འཁོད་ཐ་མལ་རང་རྒྱུད་སྲ་མཁྲེགས་ཁམས། །
སེམས་ཅན་རེ་བ་འགེངས་བྱེད་བླ་མེད་ཀྱི། ། བྱང་ཆུབ་ཆེན་པོའི་མདོག་བཟང་ཕུང་པོ་རུ། ། དད་གསུམ་ཐབས་ཀྱི་འགྱུར་བྱེད་མི་བསྐྱུད་སྐབས། ། མཚམས་ཞུས་སྙིང་པོ་ས་སྤྱོད་དབང་པོ་ཉིད། ། ལུགས་ཟུང་ཤེས་བྱ་གཞལ་བའི་མཁྱེན་རབ་སྲང༌། ། འཁྱོག་པོའི་རྣམ་པར་མི་འཛིན་སྔོན་ལས་ཀྱི། ། བྱེད་པོས་ལན་བརྒྱར་བསྲངས་ལ་ཅི་བགྱིར་ཡོད། ། འོན་ཏེ་ཆུ་གཏེར་ཆེན་པོ་ཇི་སྙེད་ཀྱི། ། ཆུ་ཀླུང་ཡོངས་བཏུང་ཚིམ་པ་མི་སྲིད་པས། ། མང་ཐོས་དབང་པོ་ཁྱོད་ཀྱང་ལེགས་བཤད་ཆ། །
ཕྲ་མོས་ངོམས་པ་མེད་པའི་ངང་ཚུལ་མཚོན། ། གང་ལ་བློ་གཏད་མི་བསླུ་ངེས་པའི་སྐྱབས། ། མཁྱེན་བརྩེ་ནུས་པའི་གཏེར་གྱུར་དཀོན་མཆོག་གསུམ། ། ཇི་སྲིད་འཚོའམ་ཚེ་རབས་གཏན་གྱི་སྐྱབས། ། ཡོངས་བཟུང་སྡོམ་པ་ཀུན་གྱིས་ཁྱོད་རྒྱུད་གཏམས། ། དེ་སླད་མཐོང་བའི་ཆོས་དང་སླད་མར་བཅས། ། ལེགས་ཉེས་འབྲས་བུར་གང་སྦྱོར་དེ་དག་ལ། ། བློ་ལྟོས་ལིང་ངེར་ལེགས་བཀལ་ཕྲ་རགས་ཀྱི། ། གཞི་སློབ་བསླབ་ཚུལ་ཐུགས་ལ་མངའ་བཞིན་དང༌། ། འདིར་སྣང་བདེ་བའི་སྨིག་རྒྱུའི་ཆུར་སྲེད་པའི། །
ཡིད་ཀྱི་རི་དྭགས་མཐའ་མེད་སྡུག་བསྔལ་ཐང༌། ། འཁྱམས་ཀྱིན་འཁོར་བའི་སོ་ནམ་ཆེར་བརྩམས་ཀྱང༌། ། ད་དུང་ཕྱོགས་རེ་ཙམ་ཡང་གྲུབ་པ་སུ། ། གལ་ཏེ་གྲུབ་ཀྱང་ཡ་མ་བརླར་མཁྱེན་ནས། ། སྲིད་ལས་ངེས་པར་འབྱུང་བ་ཚུལ་ཁྲིམས་ཀྱི། ། བསླབ་གཞི་འཆང་གི་སྐྱེ་བ་མནོས་འདི་ཀོ ། སྐལ་བ་སྦོམ་པོའི་གྲངས་སུ་ལགས་མཁྱེན་མཛོད། ། གཅིག་ཏུ་རྣམ་འདྲེན་བཞི་པའི་ལུང་རྟོགས་ཆོས། ། ཚད་མར་འདོམས་པའི་རྒྱལ་པོ་བཙོང་ཁ་པའི། ། ལུགས་མཆོག་ཐོས་བསམ་སྒོམ་པ་ལྷུར་བླང་དུ། །
ཡོད་པར་ལས་ཀྱི་བྱེད་པོས་བསྐོས་པར་ངེས། ། དེ་དོན་དགེ་སྦྱོང་བྱེད་པའི་ཆོས་ཚུལ་བཞི། ། ཇི་བཞིན་བསྐྲུན་པའི་ཡི་གེ་ཁྱོད་ཐུགས་ཀྱི། ། མེ་ལོང་དག་པའི་ངོས་སུ་གསལ་བ་ལྟར། ། འཕྲལ་གྱི་ཆེད་དུ་གཏན་འདུན་གཏོང་མི་བྱ། ། ཚེ་རབས་དུ་མར་དྲིན་གྱིས་ལེགས་བསྐྱངས་པའི། ། མ་རྣམས་བདེ་ཞིང་སྡུག་བསྔལ་བསལ་འདོད་ཀྱི། ། བྱམས་བརྩེ་བཅོས་མིན་རྒྱུད་ལ་སྐྱེས་བར་དུ། ། ཉམས་སུ་བསྟར་བ་ཐེག་ཆེན་ལམ་གྱི་གཞི། ། བདག་དོན་ཡལ་བར་བོར་ཡང་སེམས་ཅན་ཁམས། །
རྣམ་པར་མི་འཚེ་བདེ་བར་འགོད་པའི་ཐབས། ། ལྷུར་ལེན་ཆོས་རྒྱལ་རྣམས་ཀྱི་སྤྱོད་མཆོག་སྟེ། ། རྒྱལ་སྲས་ཁྱོད་ཀྱང་སྤྱད་བྱའི་སྙིང་པོར་ཁུམས། ། སྡུག་བསྔལ་རྩ་བ་བདག་ཏུ་འཛིན་པ་ཡི། ། གཉེན་པོ་བདག་གཞན་མཉམ་དང་བརྗེ་བའི་སེམས། ། བྱང་ཆེན་ལམ་གྱི་བཅུད་དོ་ཚུལ་ཁྲིམས་གསུམ། ། བརྩོན་ལྡན་ཉིད་ཀྱང་བསླབ་བྱའི་གནས་སུ་འཚལ། ། བདག་ལྟའི་མུན་པ་མཐར་བྱེད་གང་ཟག་དང༌། ། ཆོས་བདག་ཟུང་གིས་མ་རེག་སྟོང་པ་ཉིད། ། རྟེན་ཅིང་འབྲེལ་འབྱུང་ཟབ་མོའི་ཚུལ་རྟོགས་ན། །
སྲིད་པ་ཧྲུལ་པོར་བྱེད་པའི་གདམས་པར་གསུངས། ། དེ་སྐད་རྣམ་གསལ་ངག་གིས་གདམས་པས་མཚོན། ། ཕྲ་ཞིབ་རྒྱས་པར་མདོ་སྔགས་ཆོས་ཀྱི་ཚུལ། ། སྒྲིབ་པའི་དྲི་བྲལ་མཁྱེན་པའི་སྤྱན་ཡངས་པ། ། མཁས་བཙུན་དགེ་བའི་བཤེས་གྱུར་རབ་འབྱམས་སྨྲ། ། རྣམ་འདྲེན་བཞི་པའི་ཆོས་ལས་སྐྱེས་པའི་མཚན། ། བློ་བཟང་སྨོན་ལམ་བོད་པའི་འཛུམ་སྒྲོས་ཀྱིས། ། ཨུཏྤལ་དམར་པོ་བཞད་པའི་ཁོང་གསིང་ལས། ། རྐང་དྲུག་གླུ་དབྱངས་ལེན་དེ་མཉན་པར་འོས། ། བཀས་སྩལ་སྙེ་མ་བཻཌཱུར་གཡའ་སེལ་གྱི། །
གླེགས་བམ་ལག་པའི་གྲངས་མཉམ་གུར་སྟག་ཞོན། ། གསོལ་མཆོད་བསྐང་བའི་རིམ་པ་དང་བཅས་པ། ། འདྲེན་བྱེད་ཡངས་པའི་གཡར་ལམ་གཟིགས་པར་ཕབ། ། སླད་དུ་རྣམ་དཀར་སྟོབས་ཀྱིས་བསྐྲུན་པའི་སྐུ། ། བསྐལ་པར་འཚོ་གཞེས་ཆོ་ག་རྒྱས་ཀུན་གྱི། ། བཀྲ་ཤིས་དབྱངས་སུ་ལྡིར་དང་ལྷན་ཅིག་ཉིད། ། ལེགས་གསུངས་སྙན་འཇེབས་རོལ་མོ་འཁྲོལ་ཡང་འཚལ། ། སྦྲང་རྩིའི་རྒྱལ་མཚན་ཚལ་དུ་རྐང་དྲུག་གླུ། ། ལེན་པར་མི་སྤྲོ་མེད་ལྟར་ཞུ་རིས་དབྱངས། ། འདེགས་བྱེད་རྟེན་གྱི་འདབ་མ་གཡོ་ལྡན་འདི། །
ལྷུན་གྲུབ་སྟེང་གི་རྒྱལ་ཁབ་བ་གམ་ནས། ། ཐུ་མིའི་བརྡ་སྲོལ་འཆང་བའི་ཆོས་སྨྲ་བས། ། མཚུན་ཟ་གོས་སུ་གྱོན་པའི་ནོར་བདག་བུའི། ། བགྲང་བྱ་འཛིན་བྱེད་གྲགས་པའི་ཞག་གི་མཛོད། ། ཆུ་སྟོད་དགའ་མས་རྩེན་པའི་ཚེས་ལ་ཕུལ། ། ཞེས་ཧོར་གྱི་ཡུལ་གྲུ་སྐྱོང་བ་མ་ཟུར་ཆོས་མཛད་པར་ཕུལ་བའི་ཞུ་ཡིག་རྐང་དྲུག་མགྲིན་གླུ་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པའོ།། །། ༄༅། །སྭསྟི་བི་ཛ་ཡནྟུ། གང་གི་ཐུགས་རྗེ་རབ་ཡངས་སྤྱན་གྱི་ཟུར། ། གང་དུ་ལྷུང་བར་གནས་སྐབས་མཐར་ཐུག་གི ། གང་བསམ་ཡིད་བཞིན་འཇོ་བ་དཀོན་མཆོག་གསུམ། །
གང་དག་བཞུགས་པས་འདི་ན་དགེ་ལེགས་སྩོལ། ། ཟླ་མེད་ལས་ཤུགས་བཙན་པོའི་ཉག་ཕྲན་གྱིས། ། བར་ཆད་བདེན་བྲལ་འཚོ་བ་ཡོངས་ཕྲོགས་ནས། ། བཞེད་དོན་གྲུབ་པའི་སྨིན་ལེགས་སི་ཏཱ་དང༌། ། དགྱེས་དགུར་སྤྱོད་པའི་མི་བདག་རཱ་མ་ཎཿ། ། རྣམ་འདྲེན་བསྟན་ལ་རི་མོར་བགྱིད་པ་ཡི། ། ཐུགས་བསྐྱེད་སྙིང་སྟོབས་མི་དམན་ཆེས་བརླིང་བ། ། གང་ལ་ཡོད་དེ་ཆོས་ལྡན་རྒྱལ་པོ་ཞེས། ། བསོད་ནམས་ཆེ་ལྡན་ཡོངས་ཀྱི་རྩེ་མོར་བསྔགས། ། ལྷ་སྲས་གང་གི་བགྲོད་བྱེད་ངང་པ་མོ། །
རྐང་གདུབ་མགྲིན་པའི་རྫ་རྔ་བརྡུང་བ་དག ། རྣམ་པར་རྩེན་པའི་རྐང་སྟེགས་ནོར་བུའི་རྫིང༌། ། ས་འཛིན་ཡོངས་ཀྱི་མགོ་བོས་བཏུད་པ་དེར། ། སྨོན་ལམ་དགེ་བའི་མཚར་སྡུག་རྒྱང་གླུ་ཡིས། ། ཕན་ཚུན་མཉེས་གཤིན་མིང་ནས་འབོད་བཞིན་དུ། ། འདིར་སྣང་བརྩེ་བའི་མཆེད་དུ་ལྷགས་པའི་མགྲོན། ། ལས་ཀྱི་ལག་ཟུང་སྦྲེལ་བདག་འདི་སྐད་མཆིད། ། དེའང་འདི་ལྟར། དེང་གི་དུས་ན་སྒྲུན་དུ་མེད་པའི་བསོད་ནམས་སྟོབས་ཀྱི་ལང་ཚོ་མངོན་པར་བདོ་ཞིང༌། གཙུག་ལག་ལུགས་བརྒྱ་དཔྱོད་པའི་འདྲེན་བྱེད་དཀྱུས་སུ་བསྲིངས་པའི་ས་བདག་ཆེན་པོ་ཉིད།
ལྷ་དང་མི་ལས་འཕགས་པའི་དཔལ་འབྱོར་ནམ་མཁའ་མཛོད་ཀྱི་སྒོ་འཕར་བྱེ་བ་ཅིག་ཅར་དུ་ཕྱེ་བ་ལྟ་བུའི་བགོ་སྐལ་ལ་བདེ་བར་ལོངས་སུ་སྤྱོད་པར་གྱུར་ནས། སླར་ཡང་ཇི་སྐད་དུ། འཕགས་མཆོག་ཀླུ་སྒྲུབ་ཀྱིས། ལོངས་སྤྱོད་གཡོ་བ་སྙིང་པོ་མེད་མཁྱེན་ནས། ། དགེ་སློང་བྲམ་ཟེ་བཀྲེན་དང་བཤེས་རྣམས་ལ། ། སྦྱིན་པ་ཚུལ་བཞིན་སྩལ་བགྱི་ཕ་རོལ་ཏུ། ། སྦྱིན་ལས་གཞན་པའི་གཉེན་མཆོག་མ་མཆིས་སོ། ། ཞེས་གདམས་པ་ལྟར་ཟང་ཟིང་གི་འབྱོར་པ་སྙིང་པོས་དབེན་པ་ལས། བླ་ན་མེད་པའི་བྱང་ཆུབ་ཀྱི་སྙིང་པོ་བླང་ཕྱིར། ཡུལ་དབུས་གྱུར་འཆང་གི་ཆོས་གྲྭ་ཆེན་པོ་རྣམས་སུ།
འདི་ལྟར་ཆོས་ཐམས་ཅད་ཀྱི་རྒྱལ་པོ་ལས། ལྷ་དང་བཅས་པའི་འཇིག་རྟེན་ན། ། དཀོན་མཆོག་གསུམ་པོ་མ་གཏོགས་པའི། ། ཡོན་གྱི་གནས་འགའ་ཡོད་མ་ཡིན། ། ཞེས་དང༌། སངས་རྒྱས་ཕལ་པོ་ཆེ་ལས། རིགས་པར་བརྩོན་པ་དཀོན་མཆོག་གསུམ་རྣམས་ལ། ། སྦྱོར་བ་སྐྱོ་བ་མེད་པས་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ཏེ། ། བྱང་ཆུབ་བླ་མེད་མྱུར་དུ་རེག་པར་འགྱུར། །
ཞེས་གསུངས་པ་ལྟར་བསྟན་པའི་རྩ་ལག་དམ་པ། དཀོན་མཆོག་གསུམ་གྱི་ངོ་བོར་བཞུགས་པའི་བླ་མ་དམ་པ་རྣམས་དང༌། དགེ་འདུན་གྱི་འདུས་ཚོགས་བསམ་ལས་འདས་པར་དངོས་པོ་གྱ་ནོམ་པའི་འབུལ་འགྱེད་དང་མང་ཇ་སྟོབ་ཅིང༌། རྟེན་གསུམ་བྱིན་རླབས་ཀྱི་གཟི་འོད་འབར་བ་ཇི་སྙེད་བཞུགས་པ་རྣམས་ལ། མཆོད་པའི་ཁྱད་པར་དངོས་པོ་བཟང་ཞིང་རྒྱ་ཆེ་བ་དག་གིས་བསྟི་སྟང་དུ་བྱས། བླ་མར་བྱས། རི་མོར་བྱས། བརྗེད་ཅིང་ཕྱག་བཙལ་བར་བགྱིས་ཏེ། རང་རེའི་ཡབ་མེས་གོང་མ་ཆོས་དབྱིངས་སུ་ཐིམ་པ་རྣམས་ཀྱི་དགོངས་པ་འགེངས་པ་དང༌། ད་ལྟར་འཚོ་གཞེས་སུ་མཆིས་པ་རྣམས་ཀྱི་རྒྱུད་ལའང༌།
མེ་ཏོག་བརྩེགས་པའི་གཟུངས་ལས། སེང་གེ་རྣམ་པར་རྩེ་བ་གང་གིས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ལོ་གཅིག་གམ། ལོ་བརྒྱའམ། ལོ་སྟོང་དུ་ཡང་རུང་སྟེ། བདེ་བའི་ཡོ་བྱད་རྣམས་ཀྱིས་བསྙེན་བཀུར་བགྱིས་པ་དང༌། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས། མཆོད་རྟེན་རྣམས་ལ་མེ་ཏོག་འབུལ་ལམ། ཆུ་སྙིམ་པ་གང་ཙམ་འཐོར་རམ། བྱུག་པའི་ཐིག་ལེ་འདྲིའམ།
མེ་ཏོག་གི་ཉལ་ཉིལ་འཕྱག་གམ། བྱུག་པ་འབུལ་ལམ། སྤོས་འབུལ་ལམ། བདུག་སྤོས་འབུལ་ལམ། མར་མེ་འབུལ་ཏེ་ཕུལ་ནས་དགའ་བའི་སེམས་ཀྱིས་གོམ་པའི་སྟབས་འགའ་བོར་ཏེ། སངས་རྒྱས་བཅོམ་ལྡན་འདས་ལ་ཕྱག་འཚལ་ལོ་ཞེས་སྨྲ་བ་དེ་དག་ནི། སེང་གེ་རྣམ་པར་རྩེ་བ། བསྐལ་པའམ། བསྐལ་པ་བརྒྱའམ། བསྐལ་པ་སྟོང་དུའམ།
བསྐལ་པ་བརྒྱ་སྟོང་དག་ཏུ་ངན་འགྲོ་ལོག་པར་ལྟུང་བའི་གནས་སུ་འགྲོ་བར་འགྱུར་བ་དེའི་གནས་མེད་དོ་ཞེས་ཡུལ་མཆོག་ཏུ་གྱུར་པ་རྣམས་ལ་མཆོད་པ་ཉུང་ཟད་རེ་ཕུལ་བས་ཀྱང་ངན་འགྲོ་དང་ལོག་པའི་ལམ་དུ་ལྟུང་བར་མི་འགྱུར་བར་གསུངས་ན། ཆེས་ཁྱད་པར་དུ་འཕགས་པའི་དགེ་བའི་རྩ་བ་རྒྱ་ཆེན་པོ་བསྐྲུན་པའི་སྒོ་ནས་བསོད་ནམས་ཀྱི་ཚོགས་ཆེན་པོ་བསྐྲུན་ཏེ་མཐར་ཐུག་གི་དོན་ཕུལ་དུ་བྱུང་བ་གྲུབ་ཅིང༌། གནས་སྐབས་སྐུ་ཚེ་དང་བསྟན་སྲིད་རྒྱས་པའི་རིམ་གྲོར་བཅས་ལེགས་པར་གྲུབ་ནས། སླར་ཡང་གྲགས་པའི་ཟླ་སྣང་དཀར་པོས་ཕྱོགས་ཀྱི་དཀྱིལ་འཁོར་འགེངས་བཞིན་པར་གེགས་མེད་དུ་སོན་པའི་དགའ་སྟོན་མཚོན་བྱེད་ལ་བཀྲ་ཤིས་ལྷ་དར་སོགས་བྲིའོ། ། སྨྲས་པ། ཨ་ཧོ་སྔ་ན་མེད་པར་སྤྲོ་བའི་མཚོར། ། ཚིག་སྦྱོར་འདབ་སྟོང་སྐྱེས་པའི་ཕྲེང་བ་གང༌། ། ཆོས་ལ་བློ་གྲོས་ཕྱོགས་པའི་ལྷ་འཁོར་བཅས། ། རྟག་པར་འཚོ་བའི་རྒྱན་དུ་སྤུད་པར་བགྱི། ། དཀོན་མཆོག་ཕྱོགས་སུ་གཏོང་ཕོད་མི་དམན་པར། །
ལེགས་བྱས་ཇི་སྙེད་བསགས་པ་དེ་དག་ཀྱང༌། ། བྱང་ཆུབ་སྤྱོད་པའི་ཆུ་བདག་འཕེལ་བའི་གྲོགས། ། ཡི་རང་ཟླ་གཞོན་ཐིགས་པས་བྲན་བགྱིའོ། ། རྣམ་འདྲེན་བསྟན་ལ་དད་པའི་ས་བདག་གིས། ། རྣམ་དཀར་དགེ་བ་བློ་འདས་བགྱིས་པ་གང༌། ། རྣམ་དག་ཆོས་དབྱིངས་ཟབ་མོར་སིམ་སྟེ་སླར། ། རྣམ་མཁྱེན་ཆོས་ཀྱི་རྒྱལ་པོའི་རྒྱུ་རུ་བསྔོ། ། ཞེས་པ་ས་སྐྱོང་བསོད་ནམས་མགོན་པོས་དབུས་གཙང་ཕྱོགས་ཀྱི་ཡོན་གནས་དམ་པ་རྣམས་སུ་དགེ་གཏོང་རྒྱ་ཆེན་པོ་བསྒྲུབས་ནས། གེགས་མེད་ཕེབས་པའི་ཚེ་སྡེ་དགེ་བླ་མ་ཉིད་ནས་དགའ་སྟོན་སྟོབ་པ་ལས་བརྩམས་པའི་འབེལ་མཆིད་འདབ་སྟོང་ཕྲེང་བ་ཞེས་བྱ་བ་འདི་ནི། དྲི་མེད་ལུང་གི་བརྒྱན་པའི་གླིང་བ་འདི་ལྟར་གྱིས་ཤིག་ཅེས་བཀའ་ལུང་གིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བྱས་པའོ།། །།
༄༅། །ཕུལ་བྱུང་སྟོབས་ཀྱི་གོམ་པས་བོད་ཆེན་གྱི། ། ས་སྟེངས་ལེགས་གཞལ་ཉེར་འཚེའི་སྟོབས་ལྡན་དཔུང༌། ། རྐང་འོག་རབ་བཅིང་ས་སྤྱོད་སྲེད་མེད་བུའི། ། བགྲོད་བྱེད་ཟུང་བཀོད་རིན་ཆེན་ཁྲི་དྲུང་དུ། ། སྡེ་བཞི་ཕུན་ཚོགས་རིགས་ཀྱི་སྐྱེད་ཚལ་ཁྲོད། ། བསྟན་འཛིན་སཱ་ལའི་ལྗོན་པའི་བརྟུལ་ཞུགས་ལ། ། གེགས་མེད་ལ་གནས་གླེང་མོའི་དྲི་བསུང་ནི། ། སྙན་དངགས་རྡུལ་གྱི་རྒྱལ་མཚན་བསྐྱོན་ནས་འབུལ། ། གསུང་མཆིད་ཕེབས་དོན་ཇི་བཞིན་ཉིད་ཐུགས་ལ། ། དགྱེས་བསྐྱེད་རྟ་མཆོག་སྟོན་ཟླ་བྱེ་བ་ཡི། །

མཛེས་སྡུག་བི་ཤྭ་ཀརྨའི་མིག་འཕྲུལ་གྱིས། ། གཅིག་ཏུ་སྤུངས་ལྟར་དཀར་མཛེས་ཆེ་མཆོག་འདི། ། དབང་སྔོན་ཞུན་མ་ལས་གྲུབ་རྨིག་པ་བཞིས། ། རྫུ་འཕྲུལ་གོམ་པ་བསྐྱོད་མཐོང་དྲི་ཁྱེར་ཡང༌། ། མྱུར་མགྱོགས་གྲགས་པའི་གཏམ་དེ་བརྫུན་དོགས་ནས། ། དངོས་མེད་བརྫུ་ལ་ད་ལྟར་ཞུགས་མིན་ནམ། ། དེ་ཚེ་ཡིད་འཕྲོག་སེར་བུ་ཤུགས་དྲག་གིས། ། རྔ་རྔོག་བསྐྱོད་མཛེས་ཤེལ་གྱི་སྲད་བུའི་གྲངས། ། བསྒྱུར་བགོད་རི་མོས་གྲངས་འཛིན་བྱེ་བས་ཀྱང༌། ། བགྲང་བར་མ་བཟོད་སྟན་ལ་ངལ་སྟེགས་བྱས། ། གང་འདི་སྣ་ཚོགས་རིན་ཆེན་ཕྲ་ཚོམ་དང༌། །
ཕྱང་ཕྲུལ་སིལ་སིལ་སྒྲ་ལྡན་སྒ་སྲབ་ཀྱིས། ། སྤྲས་ཚེ་བརྒྱ་བྱིན་ཐེག་པའི་མཛེས་སྡུག་ཀྱང༌། ། ཉམས་པར་དོགས་ནས་ནགས་ཚལ་སྟུག་པོར་ཡིབས། ། སྙན་སྙན་ཚིག་གིས་ལན་བརྒྱར་བསྔགས་པས་ཀྱང༌། ། མང་མང་ངོ་མཚར་བརྗོད་དཀའ་རླུང་གཤོག་རྟ། ། དཀར་དཀར་དར་གྱི་ཅོད་པཎ་ངོམ་བཞིན་དུ། ། ཁྲིག་ཁྲིག་གོམ་སྟབས་སྟོང་དུ་བསྒྱུར་ཏེ་སོང༌། ། ཅེས་པ་སྡེ་དགེ་བླ་མ་ཕུན་ཚོགས་བསྟན་པ་ནས། ས་སྐྱོང་བསོད་ནམས་མགོན་པོར་ཆིབས་པ་འབུལ་དུ་བཏང་བའི་འཕྲིན་ཡིག་སྦྲང་རྩིའི་མགྲིན་སྙན་ཞེས་བྱ་བ་འདི་ནི་བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །། ༄༅། །སྐལ་བཟང་འཆི་བ་མེད་པའི་གྲོང་ཁྱེར་ནས། །
རྣམ་དཀར་དགེ་ཚོགས་ཡིད་གཅུགས་མཛའ་ན་བོས། ། སྡེ་བཞིའི་དགའ་སྟོན་མགྲོན་དུ་གཉེར་བྱས་པའི། ། དགེ་བརྩོན་མི་ཡི་ལྷ་དེའི་ཞབས་སྟེགས་དྲུང༌། ། ས་བདག་རིགས་ཀྱི་དལ་འབྱོར་ལྗོན་པ་དེས། ། རབ་དགའི་ཡལ་ག་ཕྱོགས་དེར་བརྐྱངས་ནས་ནི། ། བརྩེ་གདུང་སེམས་ཀྱི་མེ་ཏོག་བཀྲ་བ་ལས། ། ཞུ་རིས་གེ་སར་འཛུམ་པའི་མདངས་བཀྲ་བ། ། དགེ་ཚོགས་ཤར་རིའི་རྩེ་མོར་མངོན་འཆར་བའི། ། དྲེགས་ལྡན་གཙུག་ན་བསྔགས་འོས་སྐུའི་ཟླ་བ། ། རྣམ་དཀར་མཛད་པའི་བསིལ་ཟེར་སྟོང་འཕྲོ་བའི། །
གྲགས་པའི་ཀུནྡ་ཕྱོགས་ཀྱི་ཁོར་ཡུག་དཀར། ། གང་ཚེ་གཟུགས་སྐུ་མི་ཤིགས་རྡོ་རྗེའི་ཁམས། ། སྒྲུབ་པའི་བཅུད་ལེན་ཚེ་མཐའ་ཡས་པ་ཡིས། ། ཁྱེད་ལ་བྱིན་པར་མ་བཟོད་ཉི་མའི་བུ། ། རིམ་བདུན་རྐང་པའི་འོག་ཏུ་ཅིས་མ་བྲོས། ། འདི་ན་ཁམས་གསུམ་འགྲོ་བ་སྤྱིའི་ནོར་བུ། ། རང་རེའི་བསོད་ནམས་ཐག་པས་ལེགས་ཟིན་པ། ། དུས་གསུམ་རྒྱལ་བ་ཀུན་དངོས་མཁྱེན་བརྩེའི་གཏེར། ། མཁན་ཆེན་བསྟན་པའི་ཉི་མ་མཆོག་གང་དང༌། ། གང་དེའི་དྲིན་གྱི་འདོ་ལི་ལ་བརྟེན་ནས། །
བསྟན་པའི་ཁང་བཟང་དུ་ཕྱིན་བརྟུལ་ཞུགས་པའང༌། ། འབྱུང་ཚོགས་ལུས་ཀྱི་ཁང་བུའི་མི་མཐུན་ཕྱོགས། ། ཉེར་འཚོའི་དྲི་བཞོན་གཞན་དུ་འཕྱན་པའི་སྐབས། ། ཡངས་པའི་འཇིག་རྟེན་སྤྱི་དང་བྱེ་བྲག་པའི། ། བསྟན་ཇུས་རིང་དུ་དར་ཞིང་བསོད་ནམས་ཀྱི། ། དཔག་བསམ་སྡོང་པོ་སྐྱེད་དུ་བསྲིང་བའི་ཆེད། ། འདུས་པའི་ཚོགས་སུ་བསྙེན་བཀུར་བགྱིད་ཅིང་མཆིས། ། གནམ་ལོ་འབྲུག་གི་སྐྱེས་བུ་གསར་ཚེས་ཀྱི། ། བཞིན་རས་མཐོང་འདི་ཤིས་པའི་དགའ་སྟོན་དུ། ། བཞེས་བྱའི་གྲོ་དང་ཤ་ཐུད་བུ་རམ་སྦྲང༌། །
ཀ་ར་ཤིང་ཐོག་རིགས་ཏེ་བཟའ་བཅའི་ཕོན། ། པོར་ཐེགས་རྣམ་པར་ཉམས་པའི་སྐྱོན་སྤོང་དུ། ། རྣམ་གསལ་རྟགས་ཀྱི་རེ་ཁཱས་སྒེག་པ་འདི། ། ལས་བཟང་གསེར་གྱི་སྐུད་པས་སྦྲེལ་བའི་སྤུན། ། ས་སྤྱོད་དབང་པོ་ཤིས་པའི་རྟེན་འབྲེལ་དུ། ། རིང་འཚོའི་ཚེ་དང་བསོད་ནམས་དབང་ཐང་སོགས། ། ལེགས་བྲིས་ཚོགས་ཀྱི་སྐལ་བཟང་དུམ་བུ་ཞིག ། འདི་ན་ཡོངས་སུ་འཕོས་འདྲར་ཤིས་པའི་དབྱངས། ། རྒྱལ་བ་ཀུན་གྱིས་ཁྱེད་ལ་སྒྲོགས་གྱུར་ཅིག ། ཅེས་པའི་ཤིས་བརྗོད་དང་བཅས་སྒྲ་བརྒྱ་པའི། །
གནམ་ལོའི་ཟླ་བདག་རང་གི་བུས་མཚན་པའི། ། དཀར་ཕྱོགས་རྒྱལ་བ་གཉིས་པའི་དུས་དགེ་བར། ། ལྷུན་གྲུབ་སྟེང་གི་རྒྱལ་ཁབ་ཉིད་ནས་ཕུལ། ། ཞེས་པ་འདི་ནི་ས་སྐྱོང་སྡེ་དགེ་བླ་ཆེན་ནས་དཔོན་བསོད་ནམས་མགོན་པོའི་དྲུང་དུ་ལོ་གསར་གྱི་དགའ་སྟོན་འབུལ་བའི་ཚིགས་བཅད་མེ་ཏོག་ཕྲེང་མཛེས་ཞེས་པ་འདི་ནི་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི། གངས་ལྡན་རི་བོས་བསྐོར་བའི་ལྗོངས། ། སྡེ་བཞིས་སྒེག་པའི་ས་སྟེངས་འདིར། ། དགེ་བཅུའི་བཀའ་ཁྲིམས་འཁོར་ལོས་སྒྱུར། ། བྱམས་ལྡན་མི་བདག་ཁྲི་དྲུང་དུ། ། བདག་ལུས་སྡོང་བུ་ལྡེམ་པ་ལས། །
ཐལ་སྦྱར་མེ་ཏོག་དགོད་པ་དང༌། ། སྙན་ངག་ཚིག་གི་བྷྲ་མ་རས། ། སྐབས་དོན་གསོལ་བའི་དབྱངས་ཆུང་འབུལ། ། དེང་དུས་འགྲོ་བའི་བསོད་ནམས་ཟོང༌། ། མང་པོས་མངོན་པར་བསྒྲུབས་པའི་སྐུ། ། སེམས་ཅན་ཀུན་གྱི་རེ་བ་དག ། འགེངས་པའི་ལྷ་གཅིག་དཔག་བསམ་གང༌། ། བསྟན་སྲིད་མི་དམན་དབུ་འཕང་དག ། སྲིད་པའི་རྩེ་མོར་བསྟོད་པ་ལ། ། ལྷ་ཁྱོད་སྐུ་འཚོ་མི་ཤིགས་པའི། །
ཀ་བ་བརྟན་པོར་ཚུགས་ལ་རགས། ། དེ་ཡང་སངས་རྒྱས་སྲས་བཅས་ལ། ། མཆོད་ཅིང་གསུང་རབ་སྒྲོགས་པ་དང༌། ། དགེ་འདུན་མཉེས་ལས་འབྱུང་བ་གང༌། ། ལེགས་པར་མཁྱེན་ནས་དེང་གི་དུས། ། གདོན་བྱ་སྐུ་ཡི་རིམ་གྲོ་རྣམས། ། ཇི་ལྟར་བཀའ་སྩལ་ཕེབས་པ་བཞིན། ། སྙོམ་ལས་ཁ་ལོ་སྒྱུར་ཆེན་གྱི། ། དབང་དུ་མ་སོང་གྲུབ་པར་བགྱིས། ། གང་དག་གྲུབ་པའི་རྣམ་གྲངས་ཀྱང༌། །
རྣམ་པར་འཇོམས་གཟུངས་ཁྲི་ཚར་ལྔ། ། སྒྲོལ་མའི་བསྟོད་པ་ཁྲི་ཕྲག་བཅུ། ། འདོན་པའི་ཞབས་ཏོག་རྩོལ་བས་བསྒྲུབས། ། དགེ་བ་དེས་ནི་ས་སྤྱོད་མཆོག ། རྫོགས་ལྡན་བསྐལ་པའི་ས་བདག་བཞིན། ། ཀུན་ལས་རྣམ་རྒྱལ་སྨོན་ལམ་གྱི། ། མཐུན་འགྱུར་རྒྱལ་བ་ཀུན་སྒྲོགས་ཤིག ། གུས་ལྡན་ཡིད་ཀྱི་རྫིང་བུ་ལས། ། ལེགས་སྐྱེས་ཚིག་གི་མེ་ཏོག་འདི། ། ཐུགས་རྗེའི་གྲིབ་མའི་འཚོ་བ་པ། །
དོན་གྲུབ་ཅེས་བྱས་རྟེན་བཅས་ཕུལ། ། ཞེས་པ་འདིའང་ས་སྤྱོད་བསོད་ནམས་མགོན་པོའི་སྐུ་ཞབས་སུ་ཞབས་བརྟན་གྲུབ་པའི་སྙན་སྒྲོན་འབུལ་བའི་ཞུ་ཡིག་ཏུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
