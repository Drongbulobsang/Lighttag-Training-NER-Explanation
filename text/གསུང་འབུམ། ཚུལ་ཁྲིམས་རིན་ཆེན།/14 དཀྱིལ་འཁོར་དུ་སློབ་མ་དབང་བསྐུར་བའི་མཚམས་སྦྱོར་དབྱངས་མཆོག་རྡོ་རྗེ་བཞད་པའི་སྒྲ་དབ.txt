གསུང་འབུམ། ཚུལ་ཁྲིམས་རིན་ཆེན།
པོད ༡༤
དཀྱིལ་འཁོར་དུ་སློབ་མ་དབང་བསྐུར་བའི་མཚམས་སྦྱོར་དབྱངས་མཆོག་རྡོ་རྗེ་བཞད་པའི་སྒྲ་དབྱངས།
༼ག༽ ༄༅། །སྭརོཏྟམབཛྲཧསསྱགྷོཥནཱམབཛྲཔཉྫརཔཉྩཌཱཀཱཀུལཱསྶགྲཧཱཎཱཾམཎྜལེཤིཥྱཱབྷིཥེཀཏསྱསནྡྷིརྦིཛཧཱརཾ།།
༄༅། །རྡོ་རྗེ་གུར་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བའི་མཚམས་སྦྱོར་དབྱངས་མཆོག་རྡོ་རྗེ་བཞད་པའི་སྒྲ་དབྱངས་ཞེས་བྱ་བ་བཞུགས་སོ།། ཡེ་ཤེས་ལྔ་མདངས་རབ་འབར་རིན་ཆེན་ལྔའི་རང་བཞིན། ། གྲོང་ཁྱེར་ལྔ་བདག་མཁའ་འགྲོའི་འཁོར་ལོ་ལྔ་ལྡན་དུ། ། དུག་ལྔ་ལྡན་པ་གནས་གྱུར་ཡེ་ཤེས་ལྔ་བདག་ཉིད། ། ངེས་པར་སྨིན་མཛད་བླ་མ་རྡོ་རྗེ་མཁའ་འགྲོས་སྐྱོངས། ། བདེ་གཤེགས་ཡོན་ཏན་མཐའ་ཀླས་མཁའ་འགྲོ་ལྔ་ཡི་རིགས། ། བསྡུས་པ་བདེ་ཆེན་སྙིང་པོ་འཛིན་པ་ག་ལ་བར། ། ལྷས་བསྐོས་གདུལ་བྱ་སྨིན་བྱེད་དབང་བསྐུར་ཆོ་ག་ཡི། །
མཚམས་སྦྱོར་དབྱངས་མཆོག་རྡོ་རྗེ་བཞད་པའི་སྒྲ་དབྱངས་འདི། ། གསང་ཆེན་ཐབས་རྒྱུད་ཟབ་མོའི་དཀའ་གནས་གཅོང་རོང་ཁར། ། བློ་གྲོས་སོམ་ཉིའི་ལྕུག་ཕྲན་གཞོན་ནུར་འཁྱུད་པ་རྣམས། ། རང་གཞན་ཡིད་ཆེས་བདེ་བའི་གྲོང་ཁྱེར་ཕྱིན་འདོད་པས། ། དཔྱད་གསུམ་གྱིས་བརླིང་རིན་ཆེན་ཟོམ་སྟེགས་འདིར་སྤྱོན་ཅིག ། འདིར་རྡོ་རྗེ་གུར་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་གདུལ་བྱ་སྨིན་པར་བྱེད་པའི་དབང་བསྐུར་བ་ལ། སློབ་དཔོན་གྱི་བྱ་བ་དང༌། སློབ་མ་ལ་བྱ་བ་གཉིས་ལས། དང་པོ་ནི་ཀུན་མཁྱེན་གོ་བོ་རབ་འབྱམས་པས་མཛད་པའི་སྒྲུབ་ཐབས་དང་དཀྱིལ་འཁོར་ཆོ་ག ཤར་པས་མཛད་པའི་མཆོད་ཕྲེང༌།
རྗེ་དཀོན་མཆོག་ལྷུན་གྲུབ་པས་མཛད་པའི་གསལ་བྱེད། པཎ་ཆེན་ཐར་རྩེ་པས་མཛད་པའི་ཟུར་འདེབས་རྣམས་ཀྱི་སྟེང་ནས་ཆོ་ག་རྣམ་པར་དག་པར་བྱ་བ་ཉིད་དོ། ། གཉིས་པ་ནི་དབང་བསྐུར་དོན་དུ་གཉེར་བའི་སློབ་མ་གཅིག་ནས་ཉེར་ལྔའི་བར་ཟུང་དུ་མ་གྱུར་པ་རྣམས་ཁྲུས་བྱས་གྲལ་རིམ་བཞིན་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྱེ་བསྡུ་བྱས། སློབ་དཔོན་གྱིས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དམ་ཚིག་དང་སྡོམ་པ་ལ་བསྲུང་བསྡོམ་བགྱི་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་ཆོས་གསན་པའི་ཀུན་དུ་སྤྱོད་པ་ཡང་ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་ཐོག་མར་བསམ་པ་འདི་བཞིན་མཛོད། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ། མགོན་པོ་བྱམས་པས།
མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། ། དེ་ཡི་སྡུག་བསྔལ་རྟག་ཏུ་མེ་མཚོན་རྒྱ་ཚ་ལ་སོགས་རེག་བསྐྱེད་བཞིན། ། ཞེས་གསུངས་ཏེ། དེ་རྣམས་ལ་སྡུག་བསྔལ་གྱི་རྣམ་པ་ཇི་ལྟ་བུ་ཡོད་ན། དམྱལ་བ་རྣམས་ལ་ཚ་གྲང་གི་སྡུག་བསྔལ། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གཅིག་ལ་གཅིག་ཟ་བ་དང་གསོད་པ་དང་བཀོལ་སྤྱད་ཀྱི་སྡུག་བསྔལ། མི་རྣམས་ལ་འདོད་པ་བཙལ་གྱིས་མ་རྙེད་པ་དང་མི་འདོད་པ་ཐོག་ཏུ་བབ་པའི་སྡུག་བསྔལ། ལྷ་མ་ཡིན་རྣམས་ལ་འཐབ་རྩོད་དང་ལུས་བཅད་ཅིང་དྲལ་བ་ལ་སོགས་པའི་སྡུག་བསྔལ། ལྷ་རྣམས་ལ་འཆི་འཕོ་དང་གོང་མ་ནས་འོག་མར་ལྟུང་བ་དང༌།
མཐར་ངན་སོང་དུ་སྐྱེ་བར་ཤེས་པས་ན་དམྱལ་བའི་ལུས་ཀྱི་སྡུག་བསྔལ་ལས་ཀྱང་ཆེས་ཆེ་བའི་སེམས་ཀྱི་སྡུག་བསྔལ་རྣམས་ཡོད་པར་བཤད། འོ་ན་སྡུག་བསྔལ་དེ་དག་ལས་རང་ཉིད་གཅིག་པུ་ཐར་བའི་ཉན་རང་གི་བྱང་ཆུབ་ཐོབ་པར་བྱ་དགོས་པ་ཡིན་ནམ་སྙམ་ན། ཉན་རང་གི་བྱང་ཆུབ་ནི་རང་དོན་དུ་སྤངས་རྟོགས་ཀྱི་ཡོན་ཏན་མ་རྫོགས་ཤིང་གཞན་དོན་གྱི་ཕྲིན་ལས་རྒྱ་ཆེན་པོ་མི་འབྱུང༌། མཐར་འཚང་རྒྱ་བ་ལ་ཡུན་རིང་དུ་བྱེད་པས་བློ་གྲོས་དང་ལྡན་པ་རྣམས་ཀྱིས་དོན་དུ་གཉེར་བྱའི་འབྲས་བུ་མ་ཡིན། འོ་ན་ཅི་ཞིག་དོན་དུ་གཉེར་བྱ་ཡིན་ན། ཤེས་རབ་ཆེན་པོས་འཁོར་བའི་མཐའ་ལ་མི་གནས་པར་ཁམས་གསུམ་གྱི་སྡུག་བསྔལ་ལས་འདས་ཤིང༌། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པའི་སེམས་ཅན་གྱི་དོན་རྒྱུན་མི་ཆད་པར་འབྱུང་བའི་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེ་ཡང་རང་ཉིད་གཅིག་པུའི་དོན་དུ་མ་ཡིན་ཏེ། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་རེ་རེ་ནས་ཀྱང་བདག་གི་ཕ་མ་བྱས་ཤིང༌།
ཕ་མ་བྱས་རེས་ཀྱི་གནོད་པ་མཐའ་དག་ལས་བསྐྱབས་ཤིང་ཕན་ཚད་མེད་པ་བཏགས་པའི་དྲིན་ཅན་ཤ་སྟག་ཡིན་པ་ལ། འདི་རྣམས་འདོད་པ་ནི་བདེ་བ་འདོད་ཀྱང་བདེ་བ་ཐོབ་པའི་ཐབས་ལ་མི་མཁས་པའི་དབང་གིས་ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཐོག་གིས་ནི་ལྡོང༌། ཐར་པའི་རྟེན་གྱི་འཁར་བ་དང་ནི་བྲལ། དགེ་བའི་བཤེས་གཉེན་གྱི་དམིགས་བུ་བས་ནི་མ་ཟིན། མཐོ་རིས་དང་ཐར་པའི་ལམ་ནས་རྡེག་འཆོས་ཤིང༌། ངན་སོང་གསུམ་གྱི་གཡང་སར་འགྲེམ་པ་འདི་རྣམས་སྙིང་རེ་རྗེ་སྙམ་དུ་མོས་པ་མཛོད། སྙིང་རྗེའོ་བྱས་ནས་བཞག་པས་མི་ཕན། འདི་རྣམས་སྡུག་བསྔལ་ལས་བསྒྲལ།
བདེ་བ་ལ་དགོད་དགོས། དེའི་ནུས་པ་ད་ལྟ་བདག་ལ་མེད། བདག་བས་ལྷག་པ་ཚངས་པ་དང་བརྒྱ་བྱིན་དང་ཉན་ཐོས་དང་རང་སངས་རྒྱས་ལ་སོགས་པ་ལའང་མེད། སུ་ལ་ཡོད་ན་རྫོགས་པའི་སངས་རྒྱས་ཁོ་ན་ལ་ཡོད་པས། བདག་གིས་མ་རྒན་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཅི་ནས་ཀྱང་ཐོབ་པར་བྱ། དེ་ཡང་རྒྱུ་མེད་རྐྱེན་མེད་ལས་མི་ཐོབ་པས་རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ཏེ་དམ་ཚིག་དང་སྡོམ་པ་ལ་བསྲུང་བསྡོམ་བགྱི་ཞིང་ལམ་ལའང་ཅི་ནུས་ཀྱིས་འབད་པ་བགྱིའོ་སྙམ་པའི་བྱང་ཆུབ་ཀྱི་སེམས་དུང་པ་ཞིག་བསྐྱེད་འཚལ། བསམ་པ་དེ་ལྟ་བུས་ཀུན་ནས་བསླངས་པའི་སྒོ་གསུམ་གྱི་དགེ་བ་ཐམས་ཅད་སངས་རྒྱས་ཀྱི་རྒྱུར་འགྱུར་ཞིང་ཚེ་འདིའི་བདེ་འབྲས་དང་ཕྱི་མ་ལྷ་མིའི་གོ་འཕང་ལ་སོགས་པ་ཞར་བྱུང་གི་ཚུལ་གྱིས་འགྲུབ་པ་ཡིན། འདི་གཞན་དུ་ངེས་འབྱུང་གི་བསམ་པ་བསྐྱེད་དུ་གཞུག་པའི་དོད་ཡིན་པས་མ་ཆད་པར་བྱའོ། ། དེ་ལྟ་བུའི་བློ་ཅན་ལ་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་དང་རྗེས་སུ་མཐུན་པར་ཐེག་པ་ཆེ་ཆུང་གི་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ལས། འདིར་མདོ་སྡེ་རྒྱན་ལས།
དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་ཕྲིན་ལས་ཆེན་པོ་སྟེ། ། ཆེན་པོ་འདི་དག་དང་ལྡན་པས། ། ཐེག་པ་ཆེན་པོ་ཁྱད་པར་འཕགས། ། ཞེས་གསུངས་པ་ལྟར་ཐེག་པ་ཆུང་ངུ་ལས་ཁྱད་ཆོས་བདུན་གྱི་སྒོ་ནས་ཁྱད་པར་དུ་འཕགས་པ་ཐེག་པ་ཆེན་པོ་ཡིན། དེ་ལའང་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌།
འབྲས་བུ་སྔགས་ཀྱི་ཐེག་པ་གཉིས་ལས། འདིར་སློབ་དཔོན་ཆེན་པོ་ཀ་མ་ལ་ཤཱི་ལས་ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པ་ལྟར་ཐེག་པ་ཆེན་པོ་ཕ་རོལ་ཏུ་ཕྱིན་པའི་ཐེག་པ་ལས། ཁྱད་ཆོས་བཞིས་ཁྱད་པར་དུ་འཕགས་པ་སྔགས་ཀྱི་ཐེག་པ་ཡིན། དེ་ལ་རྒྱུད་སྡེ་གསུམ་དང༌། བཞི་དང༌།
ལྔ་དང་དྲུག་ཏུ་འདོད་པ་ལ་སོགས་པ་མི་འདྲ་བ་མང་དུ་ཡོད་པ་ལས། འདིར་འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་གོང་མ་དེ་ལྟག་ལ། ། ཞེས་གསུངས་པའི་རྗེས་སུ་འབྲངས་ནས། ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་གཙོ་བོར་སྟོན་པ་བྱ་བའི་རྒྱུད་དང༌། ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་མཉམ་པར་སྟོན་པ་སྤྱོད་པའི་རྒྱུད་དང༌། ནང་ཏིང་ངེ་འཛིན་གཙོ་བོར་སྟོན་པ་རྣལ་འབྱོར་གྱི་རྒྱུད་དང༌།
ཏིང་ངེ་འཛིན་གྱི་ཁྱད་པར་གོང་ན་མེད་པ་གཙོ་བོར་སྟོན་པ་རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་རྣམ་པ་བཞི་ལས། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། དེའང་བྱང་ཆུབ་སེམས་དཔའ་རྡོ་རྗེ་སྙིང་པོས། རྣལ་འབྱོར་ཐབས་ཀྱིས་མ་ཡིན་ཞིང༌། ། རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་གཉིས་མེད་པས། ། དགེས་རྡོར་འདི་ནི་ཕྱོགས་གཅིག་མིན། ། ཞེས་གསུངས་པ་ལྟར་ཐབས་རྒྱ་ཆེ་བ་གཙོ་བོར་སྟོན་པ་ཐབས་ཀྱི་རྒྱུད། ཤེས་རབ་ཟབ་པ་གཙོ་བོར་སྟོན་པ་ཤེས་རབ་ཀྱི་རྒྱུད།
གཉིས་ཀ་ཆ་མཉམ་དུ་སྟོན་པ་གཉིས་སུ་མེད་པའི་རྒྱུད་དེ་གསུམ་ལས། འདིར་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་ཀྱེ་རྡོ་རྗེའི་རྩ་བའི་རྒྱུད་འབུམ་ཕྲག་ལྔ་པའི་བཤད་རྒྱུད་ཐུན་མོང་མ་ཡིན་པ་རྡོ་རྗེ་གུར་གྱི་རྒྱུད་ཀྱི་རྗེས་སུ་འབྲངས་ནས་གྲུབ་པའི་དབང་ཕྱུག་ཆེན་པོ་མི་ཐུབ་ཟླ་བ་ཞེས་བྱ་བ་སྐྱེ་བ་བདུན་པའི་དམ་ཚིག་གི་རྫས་བརྟེན་ནས་མཆོག་གི་དངོས་གྲུབ་བརྙེས་པའི་སློབ་དཔོན་ཆེན་པ་དེ་ཉིད་ཀྱིས་བཀྲལ་བའི་རྡོ་རྗེ་གུར་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་དབང་བསྐུར་བ་བསྒྲུབ་པར་བགྱི། དེ་ལ་སྤྱིར་དབང་བསྐུར་བ་ཐོབ་པའི་ཕན་ཡོན་ནི། གང་ཟག་དབང་པོ་ཡང་རབ་རྒྱལ་ཆེན་ཨིནྡྲ་བྷཱུ་ཏི་ལྟ་བུ་རྣམས་ནི་དབང་རྗེས་དེ་མ་ཐག་པར་གྲོལ་བར་བཤད་དེ། འགྲེལ་ཆེན་སྒྲོན་མ་གསལ་བ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལས་འབྱུང་བར་འགྱུར་རོ་ཞེས་དང༌། ཆོས་ཀྱི་རྗེ་ས་སྐྱ་པཎྜི་ཏས་ཀྱང༌། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་སོ། །
གང་ཟག་མཆོག་མ་ཡིན་པས་ཀྱང་དབང་ཉིད་རྟག་ཏུ་གོམས་པར་བྱས་ན། ལམ་གཞན་མ་བསྒོམས་ཀྱང་སྐྱེ་བ་བདུན་ན་མཆོག་གི་དངོས་གྲུབ་འགྲུབ་པར་གསུངས་ཏེ། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ན་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་སོ། ། དབང་ཐོབ་ནས་རྩ་བའི་ལྟུང་བས་མ་གོས་ན་ལམ་ལ་འབད་པ་ཆེར་མ་ནུས་ཀྱང་སྐྱེ་བ་བཅུ་དྲུག་ནས་དངོས་གྲུབ་འགྲུབ་པར་གསུངས་ཏེ། སློབ་དཔོན་པདྨ་བས་དམ་ཚིག་ལྔ་པ་ལས།
གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་སོ། ། དབང་གིས་གྲོལ་བར་མ་ནུས་པའི་གང་ཟག་རྣམས་ལ་གྲོལ་བྱེད་ཀྱི་ལམ་སྟོན་པའི་སྣོད་རུང་དུ་བྱེད་པའི་ཐབས་ཀྱང་དབང་ཉིད་ཡིན་ཏེ། ཕྱག་ཆེན་ཐིག་ལེ་ལས། དང་པོར་རེ་ཞིག་སློབ་མ་ལ། ། དབང་རྣམས་ལན་གཅིག་བསྐུར་བ་ཡིས། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་གྱུར་པའོ། ། ཞེས་སོ། །
རྡོ་རྗེ་ཐེག་པའི་བསྟན་པའི་སྙིང་པོ་ནི་སྨིན་གྲོལ་གཉིས་ཡིན་ཞིང༌། གྲོལ་བྱེད་ཀྱི་ལམ་སྒོམ་པའི་སྔོན་དུའང་སྨིན་བྱེད་ཀྱི་དབང་ཉིད་ངེས་པར་འགྲོ་དགོས་ཏེ། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་སོ། ། གྲོལ་བྱེད་ཀྱི་ལམ་ཡང་དབང་དུས་སུ་ཐོབ་པའི་རྒྱུན་དེ་གོམས་པར་བྱེད་པའི་ཐབས་ཏེ། དེ་ཕྱིར་དབང་བསྐུར་ཐོབ་པ་སྟེ། ། བསྲུང་ཞིང་འཕེལ་བར་བྱེད་པ་ལ། ། སྒོམ་པ་ཞེས་སུ་བཏགས་པ་ཡིན། །
ཞེས་སོ། ། དེས་ན་དབང་བསྐུར་བ་རྡོ་རྗེ་ཐེག་པའི་ལམ་གྱི་རྩ་བར་གྲུབ་པའི་ཕྱིར་དང༌། དབང་བསྐུར་བས་ཚེ་རབས་མང་པོའི་སྡིག་པ་འདག་པ་ནི་འོག་ཏུ་སྤྲོ་བ་བསྐྱེད་པའི་སྐབས་སོགས་སུ་རྒྱ་ཆེར་འབྱུང་བ་དང༌། ཐུན་མོང་གི་དངོས་གྲུབ་རིག་པ་འཛིན་པ་དང་འཁོར་ལོས་སྒྱུར་བ་ལ་སོགས་པ་དམན་པ་དང་འབྲིང་གི་དངོས་གྲུབ་ཐམས་ཅད་ཀྱང་དབང་བསྐུར་བ་ལ་བརྟེན་ནས་འབྱུང་སྟེ། ཡེ་ཤེས་ཐིག་ལེ་ལས། དབང་བསྐུར་གྱིས་ནི་འཁོར་ལོས་སྒྱུར། ། ཐེ་ཚོམ་མེད་པར་བྱེད་པར་འགྱུར། ། ཞེས་གསུངས་པའི་ཕྱིར། ཡོན་ཏན་རིན་པོ་ཆེ་ཐམས་ཅད་ཀྱི་འབྱུང་གནས་སུ་གྱུར་པའི་དབང་བསྐུར་བ་ལེན་པ་ལ་ཤིན་ཏུ་སྤྲོ་བར་མཛོད་ཅིག དེ་ལྟར་དབང་བསྐུར་བ་ཐོབ་པའི་ཕན་ཡོན་ངེས་པར་བྱས་ནས།
ཕན་ཡོན་ཅན་གྱི་དབང་དེ་མ་ཐོབ་པའི་ཉེས་དམིགས་ནི་གལ་ཏེ་དབང་མ་ཐོབ་ཀྱང་སྔགས་ཀྱི་ལམ་ལ་འབད་པར་བྱས་ན་འབྲས་བུ་ཐོབ་པར་འགྱུར་རམ་སྙམ་ན། དེ་ལྟ་བུ་ནི་སངས་རྒྱས་ཀྱིས་གསུངས་པ་མ་ཡིན་ཏེ། དབང་མ་ཐོབ་པས་བསྐྱེད་རྫོགས་ཟབ་མོའི་དོན་བསྒོམས་ཀྱང་དངོས་གྲུབ་མི་ཐོབ་ཅིང༌། བརྒྱ་ནང་ན་འཇིག་རྟེན་པའི་དངོས་གྲུབ་ཕྲ་མོ་ཙམ་ཐོབ་སྲིད་ཀྱང་ཕྱི་མར་ངན་སོང་དུ་སྐྱེ་བའི་རྒྱུར་འགྱུར་ཏེ། ཕྱག་ཆེན་ཐིག་ལེ་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག །
དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་སོ། ། དེས་ན་རྡོ་རྗེ་ཐེག་པའི་ལམ་ལ་བརྟེན་ནས་རང་གཞན་གྱི་དོན་སྒྲུབ་པར་འདོད་པའི་བློ་གྲོས་ཅན་དག་གིས་དབང་བསྐུར་བ་ལེན་པ་ལ་ཤིན་ཏུ་གུས་པ་བྱེད་དགོས་པ་ཡིན་ནོ། ། དེ་ལྟར་ཐོབ་ན་ཕན་ཡོན་དང་མ་ཐོབ་ན་ཉེས་དམིགས་ཡོད་པའི་དབང་དེ་གང་གིས་བསྐུར་བར་བྱེད་པའི་སློབ་དཔོན་གྱི་མཚན་ཉིད་ནི་རྒྱུད་སྡེ་རྣམས་ནས་མང་དུ་གསུངས་ཀྱང་མདོར་བསྡུ་ན། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེས་སློབ་མ་རབ་འཛིན་པ། ། དབང་བསྐུར་བ་ཡི་སློབ་དཔོན་མཆོག །
ཅེས་གསུངས་པ་ལྟར་གྱི་མཚན་ཉིད་དང་ལྡན་པ་ཞིག་དགོས་པ་ཡིན། གང་ལ་བསྐུར་བ་སློབ་མའི་མཚན་ཉིད་ནི། དད་དང་སྙིང་རྗེས་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། ། སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པར་གཟུང༌། ། ཞེས་པ་ལྟར་གྱི་མཚན་ཉིད་དང་ལྡན་པའི་སློབ་མ་ནང་གཤིན་པ་གཅིག་ནས་ཉེར་ལྔའི་བར་གྲངས་ཁ་ཡར་བ་རེ་གཟུང་བ་ཤིས་པར་བཤད། དེ་ལྟར་སློབ་དཔོན་དང་སློབ་མའི་མཚན་ཉིད་ངེས་པར་བྱས་ནས། གང་གི་ཚེ་བསྐུར་བའི་དུས་ནི་གཟའ་སྐར་དང་སྦྱོར་བྱེད་བཟང་པོ་འཛོམ་པའི་ཡར་ངོའམ། དེ་རྣམས་ལྷག་པར་འཛོམ་ན་མར་ངོ་ལའང་ཉེས་པ་མེད་དེ།
རབ་ཏུ་གནས་པའི་རྒྱུད་ལས། དབང་བསྐུར་དང་ནི་རབ་གནས་ཉིད། ། ཡར་གྱི་ངོ་ལ་བརྟག་པར་བྱ། ། གཟའ་སྐར་ལེགས་པ་འཛོམ་གྱུར་ན། ། མར་ངོ་ལ་ཡང་ཉེས་པ་མེད། ། ཅེས་སོ། ། གང་དུ་དབང་བསྐུར་བའི་གནས་ནི། ས་ཕྱོགས་ཆོས་ལྡན་གྱི་རྒྱལ་པོས་བསྐྱངས་ཤིང་ཕྱི་ནང་གི་ཉེར་འཚེ་མེད་པ། ཁྱད་པར་རང་ངམ་བླ་མ་གོང་མས་སའི་ཆོ་ག་ཚུལ་བཞིན་དུ་བྱས་ཤིང་སྣོད་དང་མི་ལྡན་པའི་སྐྱེ་བོས་དབེན་པ་ཞིག་དགོས་པར་བཤད་དེ། དབང་མདོར་བསྟན་ལས།
གང་ན་ས་ཕྱོགས་ཆོས་ལྡན་ཞིང༌། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པ། ། གནས་དེར་རྣལ་འབྱོར་བརྩམ་པར་བྱ། ། ཞེས་སོ། ། གང་ལ་བརྟེན་ནས་བསྐུར་བའི་དཀྱིལ་འཁོར་ལ། མཚོན་པར་བྱ་བ་ངེས་དོན་དོན་དམ་པའི་དཀྱིལ་འཁོར་ནི། སྙིང་པོ་བདེ་བ་ཆེན་པོ་ལེན་ཅིང་འཛིན་པ་ལ་བཤད་དེ། ཀྱེ་རྡོ་རྗེ་ལས། དཀྱིལ་ནི་སྙིང་པོ་ཞེས་བརྗོད་དེ། །
བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། ཅེས་སོ། ། དེ་ཉིད་མཚོན་པར་བྱེད་པ་དྲང་དོན་ཀུན་རྫོབ་པའི་དཀྱིལ་འཁོར་ནི། རྒྱུད་སྡེའི་དགོངས་པ་གྲུབ་ཆེན་སོ་སོས་བཀྲལ་བའི་དཀྱིལ་འཁོར་གྱི་རྣམ་གཞག་མང་དུ་གསུངས་ཀྱང༌། གྲུབ་ཆེན་རྡོ་རྗེ་དྲིལ་བུ་པས། རི་མོར་གནས་པའི་ལས་དང་ནི། ། ཐིག་ལ་ཚོན་དགྱེའི་རིམ་པས་བསྟན། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། །
ཞེས་རྡུལ་ཚོན། རས་བྲིས། ལུས་དཀྱིལ་ཏེ་གསུམ་མམ་ཏིང་ངེ་འཛིན་གྱི་དཀྱིལ་འཁོར་དང་བཞིར་བཤད་ཀྱང༌། དེང་སང་གི་གང་ཟག་ཕལ་ཆེར་སྨིན་བྱེད་དུ་རུང་བའི་དཀྱིལ་འཁོར་ནི། རྡུལ་ཚོན་དང་རས་བྲིས་ཀྱི་དཀྱིལ་འཁོར་གཙོ་ཆེ་བར་བཞེད་པ་ཡིན། གང་ཞིག་བསྐུར་བ་དབང་གི་ངེས་ཚིག་ནི། ཨ་བྷི་ཥིཉྩའམ་ཨ་བྷི་ཥེ་ཀ་ཏའི་སྒྲས་གཏོར་ཞིང་བླུག་པ་སྟེ་ས་བོན་ལ་ཆུ་ལུད་ཀྱིས་བཏབ་པ་ལྟར། དབང་བཞི་པོ་རིམ་པ་བཞིན་སྤྱི་བོ་དང༌། ལྕེ་དང༌། དབང་གི་གནས་དང༌།
རླུང་སེམས་ལ་གཏོར་ཞིང་བླུག་པ་ལ་བརྟེན་ནས་སྐུ་བཞིའི་མྱུ་གུ་འབྱུང་བས་ན་དབང་ཞེས་བྱ་བ་ཡིན་ཏེ། ཀྱེ་རྡོ་རྗེ་ལས། གཏོར་དང་བླུག་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་སོ། ། འདི་ཡན་གྱི་བཤད་པ་ཅུང་ཟད་ཉུང་བར་འདོད་ན་ལུང་འདྲེན་གྱི་ཚིག་རྣམས་དོར་བས་འགྲུབ་བོ། ། ཇི་ལྟར་བསྐུར་བའི་ཆོ་ག་ལ། ལམ་ལ་སྦྱོར་བར་བྱེད་པ་རྒྱུའི་དབང༌། ཀུན་ནས་གོམས་པར་བྱེད་པ་ལམ་གྱི་དབང༌། མི་འཕྲོགས་པ་སྦྱོར་བར་བྱེད་པ་འབྲས་བུའི་དབང་སྟེ།
གནས་སྐབས་ཀྱི་སྒོ་ནས་གསུམ་དུ་གསུངས་ཀྱང༌། གང་ཟག་གི་སྒོ་ནས་དུ་མ་ཞིག་ཏུ་འགྱུར་བ་ལས། འདིར་སྨིན་བྱེད་ཀྱི་ཆོ་ག་དང་མཐུན་པར་འཆད་པ་ལ། རྒྱུད་སྡེའི་དགོངས་པ་གྲུབ་པའི་བླ་མ་བརྒྱུད་པ་ལས་རིམ་པར་འོངས་པའི་ཉམས་ལེན་གྱི་རིམ་པ་ལ། དབང་གི་མངོན་པར་རྟོགས་པ་བཞི་ལྡན་གྱི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཚུལ་དང༌། སྟ་གོན་དང་དངོས་གཞི་གཉིས་ཀྱི་སྒོ་ནས་རས་བྲིས་ཀྱི་དཀྱིལ་འཁོར་དུ་དབང་བསྐུར་བའི་ཚུལ་གཉིས་ལས། རྡུལ་ཚོན་ལྟར་ན་ནུབ་གཉིས་པའམ། རས་བྲིས་ལྟར་ན་ནུབ་དང་པོ་སྟ་གོན་གྱི་སྐབས་སུ་བབ་པ་ཡིན། དེ་ལ་སའི་ལྷ་མོ་སྟ་གོན་དང་ལྷ་དང་བུམ་པ་ལྷག་གནས་ཏེ། ལྷག་གནས་དང་པོ་གསུམ་ཁོ་བོས་བགྱིས་ཟིན་ནས།
སློབ་མ་ལྷག་གནས་ལ། ལུས་ཀྱི་བྱ་བ་གསོལ་བ་གདབ། ། སྔགས་ཀྱི་ཐེག་པ་གཟུང་བར་གདམས། ། རྒྱུན་བཤགས་རིགས་ལྔའི་སྡོམ་པ་གཟུང༌། ། གནས་གསུམ་བསྲུངས་མཆོད་སོ་ཤིང་དོར། ། ཁྱོར་ཆུ་སྲུང་སྐུད་ཀུ་ཤ་སྦྱིན། ། ཆོས་ཟབ་བཤད་ཅིང་རྨི་ལམ་བརྟག ། ཅེས་པ་ལྟར་བཅུ་གསུམ་ལས། ལུས་ཀྱི་བྱ་བ་ཁྲུས་བྱས། ཕྱག་དང་འཇུག་པའི་ཡོན་ཕུལ་ནས།
རང་རང་གི་གྲལ་ལ་སྙིམ་པ་མེ་ཏོག་དང་བཅས་ཏེ་གུས་པའི་སྒོ་ནས་འཁོད་དུ་གཞུག་ཅེས་འབྱུང་བས། སློབ་དཔོན་ལ་སངས་རྒྱས་ཐམས་ཅད་ཀྱི་ངོ་བོ་རྡོ་རྗེ་མཁའ་འགྲོ་དང་ཐ་མི་དད་སྙམ་པའི་མོས་གུས་དང་ལྡན་པས། སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཕུལ་བ་མཛོད། དེ་ལྟར་མཎྜལ་ཕུལ་ནས་ཁྱད་པར་ཅན་གྱི་དོན་ཞུ་བའི་སླད་དུ་གསོལ་བ་གདབ་པ་ནི། སློབ་དཔོན་རྡོ་རྗེ་མཁའ་འགྲོ་ཡབ་ཡུམ་དང་གཉིས་སུ་མེད་པར་བཞུགས་པ་ལ་ཐུན་མོང་མ་ཡིན་པའི་སྐྱབས་འགྲོ་དང་སེམས་བསྐྱེད་ཀྱི་སྡོམ་པ་སྔོན་དུ་འགྲོ་བ་ཅན་གྱི་རྡོ་རྗེ་ཐེག་པའི་དམ་ཚིག་དང་སྡོམ་པ་སྩལ་དུ་གསོལ་སྙམ་པས་སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་ལན་གསུམ་མཛོད། སྐྱེ་རྒ་ན་སོགས་ནས་བདག་ནི་གཞུག་ཏུ་གསོལ་ཞེས་པས་གསོལ་བ་བཏབ་སྟེ། དེའི་དོན་སྲིད་པ་ནི་རྒྱ་མཚོ་ཆེན་པོ་ལྟར་མཐའ་དང་ཟད་དུ་མེད་པ། སྐྱེ་རྒ་ན་འཆི་ལ་སོགས་པ་སྡུག་བསྔལ་མི་བཟད་པ་ཆུ་སྲིན་ཆེན་པོ་ལ་སོགས་པ་ལྟ་བུ་འཇིགས་པ་དུ་མ་དང་བཅས་པའི་གནས་དེ་ལས། བདེ་བའི་སྐམ་སར་འདོན་པར་མཛད་པའི་སློབ་དཔོན་དེ་ལ་དགའ་ཆེན་ཞེས་བོས་ནས། བྱང་ཆུབ་ཆེན་པོའི་ཚུལ་བསྟན་པའི་སངས་རྒྱས་ཀྱི་གོ་འཕང་དེ་བདག་ལ་འཚལ་བའི་སླད་དུ་དམ་ཚིག་སྟེ་སྔགས་ཀྱི་སྡོམ་པ་དང༌།
དེའི་རྟེན་དུ་ཐུན་མོང་མ་ཡིན་པའི་རྒྱུན་བཤགས་ལས་ཐོབ་པའི་བྱང་ཆུབ་སེམས་དཔའི་སྡོམ་པ་དང༌། དེའི་རྟེན་དུ་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སོ་ཐར་གྱི་སྡོམ་པ་སྩལ་བའི་སྒོ་ནས་ཐར་པ་ཆེན་པོ་སངས་རྒྱས་ཀྱི་གྲོང་ཁྱེར་དུ་གཞུག་ཏུ་གསོལ་ཞེས་པའི་ཐ་ཚིག་གོ ། དེ་ལྟར་ཁྱད་པར་ཅན་གྱི་ལམ་རྡོ་རྗེ་ཐེག་པ་ལ་དོན་གཉེར་གྱི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ་ཞེས་སྔགས་ཀྱི་ཐེག་པ་གཟུང་བར་གདམས་པ་འདི་ལ་གསན་པས་ཁྱབ་པར་གདའ་སྟེ། ཁྱོད་ནི་ཚུལ་ཆེན་སྣོད་ཡིན་ཏེ། ། བུ་ཚུར་སོགས་ནས་བློ་གྲོས་འདི་གྱིས་ཤིག ། ཅེས་གསུངས་ཏེ། དེའི་དོན་ནི་ཁྱེད་རྣམས་ཆོ་གའི་སྒོ་ནས་བུར་བྱས་ཟིན་པ་དེ་ལ་བུ་ཞེས་ཉེ་བའི་ཚིག་གིས་བོས་ཏེ་ཁྱེད་རྣམས་ཐེག་ཆེན་གྱི་ཆོས་ཀྱི་སྣོད་ཡིན་ལ། ཐེག་ཆེན་ལའང་ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་གཉིས་ལས་མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པ་དེ་ཁྱོད་ལ་བསྟན་པར་བྱ་སྟེ། རྡོ་རྗེ་ཐེག་པ་འདི་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། ཁྱད་པར་དུ་ཡང་འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང་སངས་རྒྱས་སུ་ཟིན་ཡང་འཇིག་རྟེན་པ་རྣམས་དྲང་བའི་ཕྱིར་དུ་སླར་ཡང་མཛད་པ་བཅུ་གཉིས་ཀྱི་ཚུལ་གྱིས་ཛམྦུའི་གླིང་དུ་འཚང་རྒྱ་བའི་ཚུལ་བསྟན་ཏེ་ཆོས་ཀྱི་འཁོར་ལོ་བསྐོར་ནས།
རྟག་པར་ཞེན་པ་བཟློག་པའི་ཕྱིར་དུ་མྱ་ངན་ལས་འདའ་བར་བསྟན་པ་ཡིན་ནོ། ། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པ་དང་མཇལ་བ་འདི་སྐལ་བ་བཟང་བ་ཡིན་པས་ཀུན་མཁྱེན་རྡོ་རྗེ་འཆང་ཆེན་པོ་ཐོབ་པའི་ཕྱིར་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལས་བློ་གཞན་དུ་མི་འགྱུར་བར་གྱིས་ཤིག་ཅེས་པའི་ཐ་ཚིག་གོ ། རྒྱུན་བཤགས་སྔོན་དུ་འགྲོ་བའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་མཁའ་འགྲོ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྲིན་ཕུང་འཐིབས་པ་ལྟར་བཞུགས་པར་མོས་ནས། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ་ཚེ་རབས་ཐོགས་མ་མེད་ནས་བསགས་པའི་སྡིག་པ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་བཤགས་པར་བགྱི་སྙམ་པ་དང༌། འཁོར་འདས་ཀུན་གྱིས་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་སྙམ་པ་དང༌། སངས་རྒྱས་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བསྐུལ་སྙམ་པ་དང༌། སངས་རྒྱས་མྱ་ངན་ལས་འདའ་བར་བཞེད་པ་ཐམས་ཅད་ལ་སེམས་ཅན་གྱི་དོན་གྱི་ཕྱིར་མྱ་ངན་ལས་མི་འདའ་བར་གསོལ་བ་འདེབས་སྙམ་པ་དང༌། སྒོ་གསུམ་དང་རྗེས་སུ་འབྲེལ་བའི་བསོད་ནམས་ཐམས་ཅད་སེམས་ཅན་གྱི་དོན་དུ་ཡང་དག་པར་རྫོགས་པའི་སངས་རྒྱས་ཐོབ་པའི་རྒྱུར་གྱུར་ཅིག་སྙམ་པ་ཡོངས་སུ་བསྔོ་བ་དང༌། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌།
གཞན་དོན་བླ་ན་མེད་པ་བསྒྲུབ་པའི་ཕྱིར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པ་སྨོན་པ་བྱང་ཆུབ་ཏུ་སེམས་བསྐྱེད་ཅིང་དེའི་སྤྱོད་པ་རྣམས་ལའང་ཚུལ་བཞིན་དུ་བསླབ་པར་བགྱི་སྙམ་པ་འཇུག་པ་སེམས་བསྐྱེད་པ་སྟེ། དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། བདག་གིས་ཐོག་མ་མེད་དུས་ནས་ཞེས་པ་ནས། ད་ནི་ཡང་དག་གནས་པར་བགྱི། ། ཞེས་པའི་བར་སམྤུ་ཊའི་རྒྱུན་བཤགས་ལས་ཅུང་ཟད་ཁ་བསྐང་བ་དང་བཅས་ཏེ་རྗེས་ཟློས་བྱར་གཞུག དེ་ལྟར་རྒྱུན་བཤགས་ལན་གསུམ་བྱས་པ་ལ་བརྟེན་ནས་ཐུན་མོང་མ་ཡིན་པའི་སོ་སོར་ཐར་པ་དང་བྱང་ཆུབ་སེམས་དཔའི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང༌། ཐོབ་པ་ཡར་འཕེལ་དུ་བྱེད་ལ། ཉམས་ན་སོར་ཆུད་པར་བྱེད་པ་ཡིན་ནོ། ། གོང་དུ་གསོལ་གདབ་ཀྱི་ཚེ། དོན་དུ་གཉེར་བྱའི་གཙོ་བོ་དམ་ཚིག་དེ་ཉིད་བདག་ལ་སྩོལ་ཞེས་པའི་དམ་ཚིག་ཐོབ་པར་བྱེད་པ་ལ་ཁས་བླངས་དང་ཆོ་གའི་སྒོ་ནས་ཐོབ་པར་བྱ་བ་གཉིས་ཡོད་པ་ལས།
ཁས་བླངས་ཀྱི་སྒོ་ནས་ཐོབ་པར་བྱ་བ་ལ་འཛིན་རྒྱུའི་དམ་ཚིག་ངོ་ཤེས་པར་བྱ་བའི་ཆེད་དུ་སྡོམ་པ་བསྒྲག་པ་ཞེས་བྱ་བ་འདི་ལ་གསན་པས་ཁྱབ་པར་གདའ་སྟེ། སངས་རྒྱས་ཆོས་དང་དགེ་འདུན་ཏེ་ཞེས་པ་ནས་གསང་བའི་རྒྱུད་ལས་རབ་ཏུ་བཤད་ཅེས་གསུངས་ཏེ། དེའི་དོན་ནི་སངས་རྒྱས་ཏེ་རྣམ་སྣང་གི་དམ་ཚིག་ནི་ཕྱི་ནང་གསང་བའི་དཀོན་མཆོག་གསུམ་སྐྱབས་གནས་སུ་འཛིན་པ་ཡིན་ཏེ། རྣམ་སྣང་སངས་རྒྱས་ཀྱི་སྐུ་ཡིན་པས་ཡོན་ཏན་གྱི་རྟེན་བྱེད་པ་ལྟར། སྐྱབས་གསུམ་འཛིན་པའི་སྡོམ་པས་ཀྱང་སྡོམ་པ་ཐམས་ཅད་ཀྱི་རྟེན་བྱེད་པའི་ཕྱིར་རོ། ། རྡོ་རྗེ་སྟེ་མི་བསྐྱོད་པའི་དམ་ཚིག་ནི་ཕྱི་ནང་གསང་བའི་རྡོ་རྗེ་དྲིལ་བུ། ཕྱག་རྒྱ་སློབ་དཔོན་རྣམས་འཛིན་པ་སྟེ་མི་བསྐྱོད་པ་ཐུགས་རྡོ་རྗེ་བྱང་ཆུབ་ཀྱི་སེམས་ཀྱི་ངོ་བོ་ཡིན་པ་ལྟར། དམ་ཚིག་གསུམ་དང་སློབ་དཔོན་ཡང་བྱང་ཆུབ་ཀྱི་སེམས་ཀྱིས་འཛིན་པས་སོ། ། རིན་ཆེན་ཏེ་རིན་འབྱུང་གི་དམ་ཚིག་ནི། ཟང་ཟིང་མི་འཇིགས་ཆོས་བྱམས་པའི་སྦྱིན་པ་རྣམས་ཉིན་ལན་གསུམ་མཚན་ལན་གསུམ་སྟེ་དུས་དྲུག་ཏུ་གཏོང་བའམ།
དངོས་སུ་མི་ནུས་ན་འདུན་པ་དང་མ་བྲལ་བར་བྱ་བ་སྟེ། རིན་འབྱུང་སྦྱིན་པའི་ངོ་བོ་སེར་སྣ་རྣམ་པར་དག་པ་ཡིན་པ་ལྟར། སྦྱིན་པ་ཡང་དབུལ་བ་འདོར་བར་བྱེད་པ་དང་སེར་སྣའི་གཉེན་པོ་ཡིན་པས་སོ། ། པདྨ་སྟེ་འོད་དཔག་མེད་ཀྱི་དམ་ཚིག་ནི། ཕྱི་བྱ་སྤྱོད། ནང་རྣལ་འབྱོར། གསང་བ་རྣལ་འབྱོར་བླ་མེད་དེ་རྒྱུད་སྡེ་བཞི་དང༌། ཉན་ཐོས་དང་རང་སངས་རྒྱས། བྱང་ཆུབ་སེམས་དཔའ་སྟེ་ཐེག་པ་གསུམ་དང་བཅས་པའི་དམ་པའི་ཆོས་འཛིན་པར་དམ་འཆའ་བ་སྟེ་འོད་དཔག་མེད་ཤེས་རབ་ཀྱི་ངོ་བོ་གསུང་རྣམ་པར་དག་པ་ཡིན་པ་ལྟར། ཆོས་ཀྱང་ཤེས་རབ་ཀྱིས་འཛིན་ཅིང་གསུང་གིས་སྟོན་པས་སོ། །
ལས་ཀྱི་རིགས་ཏེ་དོན་ཡོད་གྲུབ་པའི་དམ་ཚིག་ནི་སྡོམ་པ་ཐམས་ཅད་འཛིན་པ་དང་མཆོད་པའི་ལས་ལ་བརྩོན་པར་བྱ་བ་ཡིན་ཏེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཕྲིན་ལས་ཀྱི་རང་བཞིན་ཡིན་པ་ལྟར། དགེ་བ་ལ་སྤྲོ་བའི་བརྩོན་འགྲུས་ཀྱི་སྡོམ་པ་འཛིན་པ་དང་སངས་རྒྱས་ལ་མཆོད་པ་བྱེད་པ་གཉིས་ཀའང་སངས་རྒྱས་ཀྱི་ཕྲིན་ལས་རྗེས་སུ་སྐྱོང་བ་ཡིན་པས་སོ། ། དེ་རྣམས་ཀྱིས་རིགས་ལྔ་སོ་སོའི་དམ་ཚིག་བསྒྲགས་ནས། རིགས་ལྔ་སྤྱིའི་དམ་ཚིག་བསྒྲགས་པ་ལ་ཚུལ་ཁྲིམས་གསུམ་སྤྱིར་བཤད་པ་དང་སོ་སོར་བཤད་པ་གཉིས་ལས། དང་པོ་ནི། དེ་ལས་གཞན་ཡང་བཅུ་བཞི་ནི། ། ཞེས་སོགས་ཤླཽ་ཀ་གཉིས་ཏེ་ནམ་མཁའི་སྙིང་པོའི་མདོ་ལས་བཤད་པའི་བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་གཅིག བློན་པོ་ལ་འབྱུང་བ་གཅིག རྒྱལ་བློན་ཐུན་མོང་དུ་འབྱུང་བ་བཞི།
བྱང་སེམས་ལས་དང་པོ་པ་ལས་འབྱུང་བ་བརྒྱད་དེ་བཅུ་བཞི་པོ་འདི་ཡང་བསྲུང་དགོས་པར་སྟོན་པ་ལགས། གཉིས་པ་སོ་སོར་བཤད་པ་ལ། ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ལས། དང་པོ་ཉེས་སྤྱོད་སྡོམ་པའི་ཚུལ་ཁྲིམས་ནི། ཁྱོད་ཀྱིས་སྲོག་ཆགས་གསད་མི་བྱ། ། ཞེས་སོགས་ཤླཽ་ཀ་གཉིས་ཏེ། བྱང་ཆུབ་སེམས་དཔའི་རྒྱུད་ཀྱི་སོ་ཐར་རིགས་བདུན་གང་རུང་ཡིན་པས་རང་གི་ཆོ་ག་ལས་ཐོབ་པའམ། དེ་མ་ཐོབ་ན་སྟ་གོན་དང་འཇུག་པའི་སྐབས་སུ་ཡོངས་རྫོགས་དགེ་བསྙེན་གྱི་སྡོམ་པ་དང་ན་མཉམ་པའི་ཐུན་མོང་མ་ཡིན་པའི་སོ་ཐར་གྱི་སྡོམ་པ་ཐོབ་པས་ན་དེའི་བསླབ་བྱ་རྩ་བཞི་ཆང་དང་ལྔ་པོ་གཞན་དོན་དུ་འགྱུར་ན་མ་གཏོགས་སྤོང་དགོས་པར་སྟོན་པ་ལགས།
དགེ་བ་ཆོས་སྡུད་ནི། དམ་པ་ཉེ་བར་བསྟེན་བྱ་ཞིང༌། ། ཞེས་སོགས་རྐང་པ་དྲུག་སྟེ་དགེ་བ་སྤྱོད་པའི་གྲོགས་སྐྱེས་བུ་དམ་པ་དང་རྣལ་འབྱོར་པ་རྣམས་ལ་བརྟེན་ནས་དགེ་བ་བཅུ་སྤྱོད་པ་སྟེ། བཅུ་པོ་དེར་ཕ་རོལ་ཏུ་ཕྱིན་པའི་ཉམས་ལེན་ཐམས་ཅད་འདུས་པས་སོ། ། སེམས་ཅན་དོན་བྱེད་ནི། ཐེག་པ་དམན་ལ་འདོད་མི་བྱ། ། ཞེས་སོགས་ཤླཽ་ཀ་གཅིག་སྟེ། སེམས་ཅན་གྱི་དོན་བྱེད་པའི་མི་མཐུན་ཕྱོགས་དེ་རྣམས་སྤངས་པའི་སྒོ་ནས་སེམས་ཅན་གྱི་དོན་བསྒྲུབ་དགོས་པར་སྟོན་པ་ཡིན། དེ་དག་མདོར་བསྡུས་ཏེ་བསྒྲག་པ་ནི། ལྷ་དང་ལྷ་མིན་ཞེས་སོགས་ཤླཽ་ཀ་གཅིག་སྟེ།
གཞན་ལ་གནོད་པ་དང༌། གཞན་མ་དད་པར་འགྱུར་བའི་སྤྱོད་པ་རྣམས་སྤོང་བ་དང༌། སོ་ཐར་བྱང་སེམས་གཉིས་སུ་མ་ཟད་གསང་བ་སྤྱི་རྒྱུད་སོགས་རྒྱུད་སྡེ་འོག་མ་ནས་བཤད་པའི་དམ་ཚིག་རྣམས་ཀྱང་བསྲུང་དགོས་པར་སྟོན་པ་སྟེ། རྒྱུད་སྡེ་གོང་མའི་སྡོམ་པའི་ནང་དུ་འོག་མའི་སྡོམ་པའང་འདུ་བས་སོ། ། དེ་ལྟར་བཤད་པའི་དོན་དེ་དག་ཡིད་ལ་དྲན་པ་དང་བཅས་པའི་སྒོ་ནས་རིགས་ལྔ་སྤྱི་དང་ཁྱད་པར་གྱི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་སོགས་ནས་མྱ་ངན་འདས་ལ་འགོད། ཅེས་པས་དམ་ཚིག་དང་སྡོམ་པ་འཛིན་པ་ཁས་བླངས་ནས། སེམས་བསྐྱེད་པའི་སློབ་མ་ལ་བར་ཆད་བསྲུང་བའི་ཕྱིར་ལས་ཐམས་ཅད་པའི་བུམ་པའི་ཆུས་གཏོར་ཞིང་ཧཱུྃ་ཞེས་པས་བསྲུངས་ནས། སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པས་ཁྱེད་རྣམས་ཀྱི་གནས་གསུམ་དུ་མས་ཡར་རེག་སྟེ་ཧཱུྃ་ཨཱཿཨོཾ་ཞེས་བརྗོད་པས་སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ།
སྤྱི་བོར་ཨོཾ་ལས་སྣ་ཚོགས་རྡོ་རྗེ་ཨོཾ་གྱིས་མཚན་པ་རྣམས་ལམ་གྱིས་བྱུང་བར་མོས་པ་མཛོད། སླར་ཡང་སྙིང་ག་སྤྱི་བོ་མགྲིན་པ་རྣམས་སུ་རེག་སྟེ་ཧཱུྃ་ཨོཾ་ཨཱཿཞེས་བརྗོད་པས་གསལ་གདབ། ཡང་ཡས་མར་རེག་སྟེ་ཨོཾ་ཨཱཿཧཱུྃ་ཞེས་བརྗོད་པས་བརྟན་པར་བྱས་པའི་མོས་པ་མཛོད། དེ་ལྟར་བྱས་པས་ཁྱེད་རྣམས་ཀྱི་ལུས་ངག་ཡིད་གསུམ་གདོད་མ་ནས་རྡོ་རྗེ་གསུམ་གྱི་ངོ་བོར་གནས་པ་དེ་ཆོ་ག་འདིས་ངོ་འཕྲོད་ཅིང་གསལ་བར་བྱས་པ་ཡིན། དེ་ལྟར་སེམས་བསྐྱེད་ཅིང་སྒོ་གསུམ་ལྷར་བྱས་མ་ཐག་པ་དེ་མཆོད་པའི་ཡུལ་དུ་བཟང་བ་ཡིན་པས། མེ་ཏོག་དབུ་ལ་ཕུལ་ནས་མཆོད་པར་མོས། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་བདུག་སྤོས་ཤངས་ལ། དྷཱུ་པེ། མར་མེ་སྤྱན་ལམ་དུ།
ཨཱ་ལོ་ཀེ དྲིའི་བྱུག་པ་ཐུགས་ཀར། གནྡྷེ། ཞལ་ཟས་ལྗགས་ལ། ནཻ་ཝི་དྱེ་ཨཱཿཧཱུྃ་ཞེས་པས་མཆོད་པ་ནི་ལུས་ངག་ཡིད་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག་ཅེས་པའི་དོན་ཡིན། དེ་ལྟར་འགལ་རྐྱེན་བར་ཆད་བསྲུངས་ནས་སླར་བསྐྱེད་ཅིང་མཆོད་དེ། མཐུན་རྐྱེན་དངོས་གྲུབ་ཀྱི་མཚན་ལྟས་བརྟག་པ་ལ་ཐོག་མར་སོ་ཤིང་ལ་བརྟེན་ནས་བརྟག་པ་ནི། སོ་ཤིང་ལ་ཨོཾ་བཛྲ་དྷ་ར་དྷ་ར་ནས་སྭཱ་ཧཱས་མངོན་པར་བསྔགས་ནས་བུམ་ཆུས་གཏོར། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་གི་ཅོད་པཎ་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟགས་པའི་ནུས་པ་དང་ལྡན་པར་གྱུར།
ཨོཾ་ཨཱཿཛཱི་ཧྭ་སཾ་ཝརྡྷ་ནི་སྭཱ་ཧཱ། ཞེས་ལན་བདུན་གྱིས་བྱིན་གྱིས་བརླབས་པ་དེ་ཁྱེད་རྣམས་ཕྱག་ཐལ་མོ་སྦྱར་བའི་བར་དུ་དངོས་གྲུབ་ཀྱི་མཚན་ལྟས་བརྟག་པའི་སླད་དུ་བྱིན་པར་མོས་པ་མཛོད། སྔགས་དེ་ཉིད་ཀྱིས་བྱིན། སོ་ཤིང་དེ་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ་སོ་དྲུད་པ་བཞིན་བྱས་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ་ཁོང་པར་སོང་བས་ཚེ་ཐོག་མ་མེད་པ་ནས་བསགས་པའི་སྡིག་པ་དང༌། དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་སྐྱུགས་པར་མོས་ཏེ། ཅང་མི་གསུང་བའམ། ཨོཾ་བཛྲ་ཧ་ས་ཧཾ་ཞེས་གསུང་ཞིང་ཐལ་མོ་ཁ་ཕྱེ་སྟེ་སོ་ཤིང་གི་རྭ་བར་ཚོམ་བུ་དགུ་བཀོད་པའི་དབུས་སུ་ལྟོས་པ་མེད་པར་དོར་ཅིག་ཅེས་སྤྱི་ལྟར་དོར་དུ་བཅུག དེ་ལྟར་དོར་བའི་རྩེ་མོ་བདག་ཉིད་ལ་ཕྱོགས་ན་མཆོག་འགྲུབ། སྟེང་དུ་མཁའ་སྤྱོད། འོག་ཏུ་ས་སྤྱོད།
ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། མཚམས་རྣམས་སུ་བུམ་པ་བཟང་པོ་ལ་སོགས་པའི་དངོས་གྲུབ་ཕྲན་ཚེག་རེ་འགྲུབ་པར་འགྱུར་རོ། ། དེ་ནི་རྣལ་འབྱོར་ཆེན་པོའི་བུམ་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། སོ་ཤིང་གིས་སོ་དང་ཁ་ལ་སོགས་པ་ལུས་གཙོ་ཆེ་བའི་དྲི་མ་སྦྱོང་བ་བཞིན་དུ་བུམ་དབང་གིས་ཀྱང་གཙོ་བོར་ལུས་ཀྱི་དྲི་མ་སྦྱོང་བར་བྱེད་པ་ཡིན་ནོ། ། རྨི་ལམ་གསལ་པོར་འབྱུང་བ་དང་ངག་གི་དྲི་མ་སྦྱོང་བྱེད་ཁྱོར་ཆུ་སྦྱིན་པ་ནི། ཨོཾ་ཧྲཱིཿབི་ཤུདྡྷཿསརྦྦ་དྷརྨྨཱཿསརྦྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦྦ་བི་ཀལྤཱན་ཨ་པ་ན་ཡ་ཧཱུྃ། ཞེས་པས་ལན་གསུམ་གསུམ་བྱིན།
དེ་ནི་གསང་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། ཁྱོར་ཆུས་ངག་གི་དྲི་མ་སྦྱོང་བ་བཞིན། གསང་དབང་གིས་ཀྱང་ངག་གི་དྲི་མ་སྦྱོང་བར་བྱེད་པ་ཡིན་ནོ། ། རྨི་ལམ་ལ་བར་ཆད་མི་འབྱུང་བའི་ཕྱིར་ཀུ་ཤ་སྦྱིན་པ་ནི། ཧཱུྃ་བཟླ་ཞིང་སྐུད་པ་ལ་རྡོ་རྗེའི་མདུད་པ་གསུམ་གྱིས་བཏབ་པ་གོང་བཞིན་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མའི་ལུས་ཚད་དང་མཉམ་པ་སུམ་བསྒྲིལ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ། རྡོ་རྗེ་སློབ་མའི་སྒོ་གསུམ་གྱི་བར་ཆད་བསྲུང་བའི་ནུས་པ་དང་ལྡན་པར་གྱུར། ཅེས་དང་སྲུང་སྐུད་ཐལ་མོའི་བར་བཟུང་ནས། སློབ་དཔོན་གྱི་སྙིང་གའི་ཧཱུྃ་ལས་འོད་ཟེར་འཕྲོས། སྟ་གོན་གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་པའི་སྲད་བུ་ལ་ཐིམ་ཞེས་པས་བྱིན་གྱིས་བརླབས་པ་དེ་ཉིད།
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཅེས་བཟླ་ཞིང་སློབ་མ་རྣམས་སྐད་ཅིག་གིས་རྡོ་རྗེ་མཁའ་འགྲོའི་སྐུ་ཅན་དུ་གྱུར་པའི་དཔུང་པ་གཡོན་པར་ཉིས་བསྐོར་དུ་བཅིངས། བུམ་ཆུས་གཏོར་ཞིང་གུར་གྱི་ཡི་གེ་བརྒྱ་པས་བརྟན་པར་བྱའོ། ། དེ་ནི་ཤེས་རབ་ཡེ་ཤེས་ཀྱི་དབང་གི་སྣོད་རུང་བྱེད་པའི་ཐབས་ཏེ། སྲུང་སྐུད་འདོགས་པ་ཤེས་རབ་ཡེ་ཤེས་ཀྱི་སྦྱང་གཞི་ཁམས་ཀྱི་བར་ཆད་བསྲུང་བའི་ཕྱིར་ཡིན་པ་བཞིན། ཤེས་རབ་ཡེ་ཤེས་ཀྱང་ཁམས་བདུད་རྩི་ལ་བསྐུར་བ་ཡིན་ནོ། ། རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། ཀུ་ཤའི་ཕོན་ཆེ་ཆུང་བསང་སྦྱངས། སྟོང་པའི་ངང་ལས་དྷཱིཿལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པའི་ནུས་པ་དང་ལྡན་པར་གྱུར་ཅེས་དང་དྷཱིཿབཟླས་པས་བྱིན་གྱིས་བརླབས་ནས། ཀུ་ཤ་ཆུང་བ་སྔས་ཀྱི་དོན་དུ་ཕྱག་གཡས་དང༌། ཆེ་བ་སྟན་གྱི་དོན་དུ་གཡོན་དུ་བྱིན།
དེའི་དོན་ཀུ་ཤ་འདི་ནི་འདག་བྱེད་ཀྱི་རྫས་བླ་ན་མེད་པ་ཡིན་པ་ལྟར། དབང་བཞི་པའི་ཡེ་ཤེས་ཀྱིས་ཀྱང་མཚན་མ་དང་རྣམ་པར་རྟོག་པ་ཐམས་ཅད་འདག་པར་བྱེད་པས་ཀུ་ཤ་སྦྱིན་པ་དབང་བཞི་པའི་སྔོན་འགྲོ་ཡིན་ཞིང༌། སྔོན་དུས་བཅོམ་ལྡན་འདས་ཀྱིས་ཀུ་ཤ་མ་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན་དུ་རྗེས་སུ་སློབ་པ་རྣམས་ཀྱང་ཀུ་ཤའི་སྟན་ལ་ཉལ་ཏེ། རྨི་ལམ་སྒྱུ་མ་ལྟ་བུ་མངོན་དུ་བྱས་ནས་འཚང་རྒྱ་བའི་རྟེན་འབྲེལ་ལམ་དུ་བྱེད་པ་ཡིན་ནོ། ། ཕྱིར་མི་ལྡོག་པར་བྱ་བའི་ཕྱིར་ཆོས་ཟབ་མོ་བཤད་པས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ། བདག་ཉིད་ཆེན་པོ་ཁྱེད་རྣམས་ཀྱིས་ཞེས་པ་ནས། ཚུལ་ལ་གནས་ན་ཐོབ་པར་འགྱུར་ཞེས་གསུངས་ཏེ། དེའི་དོན་ནི་ཟབ་མོ་རྡོ་རྗེ་ཐེག་པའི་སྣོད་དུ་གྱུར་པའི་ཡོན་ཏན་དང་ལྡན་པའི་བདག་ཉིད་ཆེན་པོ་ཁྱེད་རྣམས་ཀྱིས་རྙེད་པའི་མཆོག་ལེགས་པར་རྙེད་ཀྱིས། རྒྱལ་བ་སྲས་དང་བཅས་པ་རྣམས་ཀྱི་མཁྱེན་བརྩེ་ནུས་པས་ཡོངས་སུ་བཟུང་སྟེ། དེའི་རིགས་སུ་སྐྱེ་བཞིན་པར་འགྱུར་བས་ན།
ཐེག་ཆེན་གྱི་ལམ་མཆོག་ཏུ་གྱུར་པ་འདི་ལ་བརྟེན་ནས་མྱུར་དུ་འཇིག་རྟེན་གྱི་གནས་ལུགས་མངོན་སུམ་དུ་མཁྱེན་པའི་དེ་བཞིན་གཤེགས་པ་འཇིག་རྟེན་གྱིས་མཆོད་པའི་གནས་ཉིད་དུ་འགྱུར་ལ། དེ་ལྟ་བུའི་གོ་འཕང་དེའང་རང་གི་ངོ་བོ་བདེན་གཉིས་ཟུང་འཇུག་ཡིན་ཞིང་རྟོགས་བྱེད་ཀྱི་ཐབས་ཀྱང་བདེན་པ་གཉིས་ཀྱིས་གསལ་བར་བྱས་པ་ཡིན་ཏེ། ཡོད་པ་དང་མེད་པ་ལ་སོགས་པའི་མཐའ་གཉིས་ལས་འདས་པ། དཔེ་ནམ་མཁའ་བཞིན་དུ་དྲི་མ་མེད་པའི་ཆོས་ཀྱི་དབྱིངས་ནི་ཟབ་མོ་སྟེ། རྟོག་པ་ཐམས་ཅད་ཀྱིས་མི་རྟོགས་ཤིང༌། སྐྱེ་འགགས་དང་གནས་པ་མེད་པས་སྤྲོས་པ་ཀུན་དང་བྲལ་བ་ནི་དོན་དམ་པའི་བདེན་པ་ཡིན་ལ། སྤྲོས་བྲལ་དེའི་ངང་ནས་སྤྲོས་པ་ཡོད་པར་སྤྲོས་པ་སྟེ། རྟེན་འབྲེལ་གྱི་སྣང་བ་སྣ་ཚོགས་སུ་སྣང་བ་རྣམས་བརྟགས་པའི་ལས་དང་བྱ་བ་ལ་སོགས་པའི་རྟོགས་པ་དང་བྲལ་བ་ནི་ཀུན་རྫོབ་ཀྱི་བདེན་པ་སྟེ། དེ་ལྟར་བདེན་པ་གཉིས་ཟུང་འཇུག་ཏུ་སྟོན་པའི་ཐེག་པ་མཆོག་གི་ཚུལ་འདི་ལ་གནས་ན་ཐོབ་པར་འགྱུར་རོ་ཞེས་པའི་དོན་ཡིན། དེ་ལྟར་སྤྲོ་བ་བསྐྱེད་ནས།
རྨི་ལམ་བརྟག་ཅིང་ངན་ན་བསྲུང་བ་བྱ་བ་ནི། བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང༌། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོ་སྨྲོས། ། ཞེས་བཤད་པས་རང་གི་སྒྲུབ་པའི་ཁང་པར་བདེ་བའི་མལ་ཞིག་བཅས་ཏེ་སློབ་དཔོན་གྱིས་བྱིན་པའི་ཀུ་ཤ་ཆུང་བ་སྔས་དང༌། ཆེ་བ་སྟན་དུ་བཏིངས། གོས་དྲི་མ་མེད་པ་གྱོན། གློ་གཡས་པ་འོག་ཏུ་ཕབ་ནས་སེང་གེའི་ཉལ་སྟབས་ཀྱིས་ཉལ་ཏེ། སེམས་དུག་གསུམ་གྱི་རྣམ་རྟོག་ཐག་རིང་དུ་བྱས།
ལྷ་དང་བླ་མ་ཡིད་ལ་དྲན་བཞིན་པས་སང་ཉིན་ཡི་དམ་གྱི་ལྷའི་དཀྱིལ་འཁོར་མཐོང་བར་འགྱུར་རོ་སྙམ་པའི་དགའ་སྤྲོ་དུང་ངེ་བའི་སྒོ་ནས་དྲན་ཤེས་བཞིན་དང་ལྡན་པར་ཉལ་ན་ལུང་སྟོན་པའི་རྨི་ལམ་འབྱུང་བར་འགྱུར་ཏེ། དེ་ཡང་རྨི་ལམ་བཟང་བའི་ལྟས་ནི། རྨི་ལམ་སངས་རྒྱས་མཐོང་བ་ནི། ། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང༌། ། དེ་ལ་མཆོད་པར་རྩོམ་པ་དང༌། ། དགེ་སློང་དག་ལས་ཆོས་ཉན་ཏམ། ། ཡང་ན་མི་ཉན་ན་ཡང་རུང༌། ། ཆོས་ནི་རྣམ་པར་སྤྱོད་པ་དང༌། ། དེ་བཞིན་མདོ་སྡེ་རྣམ་པར་སྤྱོད། །
ཅེས་བྱ་བ་ལ་སོགས་པ་གསུངས་ཏེ། རྨི་ལམ་གྱི་གནས་སྐབས་སུ་དེ་བཞིན་གཤེགས་པའི་སྐུ་གཟུགས་དང་མཆོད་རྟེན་མཐོང་བ། དམ་པའི་ཆོས་ཀྱི་གླེགས་བམ་ཐོགས་པ། དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་ལས་ཆོས་ཉན་པ་དང༌། ཉི་ཟླ་ཤར་བ་དང༌། རྒྱལ་པོར་དབང་བསྐུར་བ། རྟ་དང་གླང་པོ་ཞོན་པ། ཉི་ཕུག་ཏུ་ཉི་མ་ལྡེ་བ། དགེ་སློང་དག་དང་ཆོས་ཀྱི་འབེལ་གཏམ་བྱེད་པ།
ཟས་བཟང་པོ་རོ་བརྒྱ་དང་ལྡན་པ་ཐོབ་པ། འབྲུའམ་བང་མཛོད་ལ་སོགས་པའི་གཏེར་རྙེད་པ། སྐྱེ་བོ་མང་པོས་བདག་ལ་འདུད་བསྟོད་བྱེད་པ། སྐྱེ་བོ་མང་པོ་ལ་བདག་ཉིད་ཀྱིས་ཆོས་བཤད་པ། ཕ་མ་དང་བླ་མ་དང་མཛའ་བཤེས་དང་འཕྲད་པ། གོས་རྒྱན་བཟང་པོས་བརྒྱན་པ་ལ་སོགས་པ་རྨི་ན་རྨི་ལམ་བཟང་བ་ཡིན་པས་སྔགས་ཀྱི་དངོས་གྲུབ་རབ་འབྲིང་གང་རུང་འགྲུབ་པར་ཤེས་པར་བྱས་ནས་ཞེན་པ་མེད་པའི་དགའ་བ་བསྒོམ་ཞིང་དགའ་སྟོན་བྱ། གལ་ཏེ་ན་ངན་པའང་འབྱུང་སྲིད་དེ། དེའི་ལྟས་ནི། རྒྱ་སྐྱེགས་ཀྱི་རི་ལ་འཛེགས་པ། ཀ་ར་ཝཱི་རའི་མེ་ཏོག་རྒྱས་པ་འཐུ་བ།
མཆོད་སྡོང་དང་བྱེ་མ་དང་ཐལ་ཕུང་ལ་འཛེགས་པ། སྤྲེའུ་དང་བོང་བུ་ལ་ཞོན་ཏེ་ཁ་ཕྱིར་ཕྱོགས་ཏེ་འགྲོ་བ། ཕག་དང་རྔ་མོ་དང་མ་ཧེ་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། གཡང་ས་དང་གཅོང་རོང་དུ་ཞུགས་པ། རི་དང་ཤིང་ལས་ལྷུང་བ། ཁྱི་དང་ཁྭ་དང་སྲིན་པོས་ཟོས་པ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ། སྐྲ་བྲེགས་པ། ལུས་ཏིལ་མར་གྱིས་བྱུགས་པ།
ཕྲེང་བ་དམར་པོས་ཐོད་བཅིངས་པ་ལ་སོགས་པ་བྱུང་ན་ཅུང་ཟད་ངན་པ་ཡིན་པས། གཉིད་སད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་པ། དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱི་སྦྱང་བའི་རྒྱས་འདེབས་པ་དང༌། གཙོ་བོའི་སྔགས་བརྒྱ་རྩ་བརྒྱད་ཀྱིས་བསྲུངས་ཏེ་སངས་རྒྱས་སྤྱན་གྱི་རྣལ་འབྱོར་བླ་མ་བརྒྱུད་པའི་མན་ངག་ལས་འབྱུང་བ་བཞིན་ལུང་བླངས་ཏེ་ཉམས་སུ་ལེན་པ་དང་ཞི་བའི་སྲེག་བླུགས་བྱ་བ་ལ་སོགས་པས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་བརྩོན་པར་བྱ་དགོས་པ་ཡིན། དེ་རྣམས་ཀྱིས་སློབ་མ་སྟ་གོན་གྱི་བྱ་བ་རྣམས་ལེགས་པར་གྲུབ་ནས། དངོས་གཞི་དབང་བསྐུར་བའི་ཆོ་ག་ནི་སང་ཉིན་འབྱུང་བ་ལགས། ཞེས་བརྗོད་དོ། ། དངོས་གཞི་དབང་བསྐུར་བའི་བརྡ་སྤྲོད་ནི། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཤིན་ཏུ་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱི་སྙམ་པ་བྱང་ཆུབ་མཆོག་ཏུ་ཐུགས་བསྐྱེད་པ་དང༌།
ཆོས་གསན་པའི་ཀུན་དུ་སྤྱོད་པའང་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་རང་རེ་རྣམས་ཀྱིས་རྙེད་པར་དཀའ་བའི་དལ་འབྱོར་གྱི་མི་ལུས་རྙེད། མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པར་རེ་བྱེད་དགོས། དེའི་རྒྱུ་མཚན་དོན་དམ་པར་སེམས་ཅན་ཐམས་ཅད་རང་བཞིན་གྱིས་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ནའང་གནས་སྐབས་གློ་བུར་གྱི་དྲི་མ་སྒྲིབ་གཉིས་བག་ཆགས་དང་བཅས་པ་མ་སྤངས་ཀྱི་བར་ལ་རྒྱུན་ཆད་མེད་པར་སྡུག་བསྔལ་གྱི་འཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང༌། འཁོར་བའི་སྐྱེ་གནས་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པ་ཡིན་ཏེ། སྡུག་བསྔལ་ཅན་གྱི་སེམས་ཅན་རྣམས་ཀྱི་ཕ་མ་མ་བྱས་པ་གཅིག་ཀྱང་མེད་པས་སོགས་ནས་འདི་རྣམས་སངས་རྒྱས་ཀྱི་ས་ལ་གཞག་པའི་ཆེད་དུ། ཇི་སྐད་དུ། རྗེ་ངོར་ཆེན་ཐམས་ཅད་མཁྱེན་པས། སྤང་བྱ་སྡིག་པའི་ཕྱོགས་ལས་རིང་འཕགས་ཤིང༌། །
ཆོས་སྐུ་མཁའ་ལྟར་མི་རྟོག་མཁའ་མཉམ་འགྲོ། ། གཟུགས་སྐུ་རྫུ་འཕྲུལ་བཀོད་པ་མཁར་འགྲོ་ཞིང༌། ། རྡོ་རྗེ་དམིགས་པ་མེད་པའི་ཤེས་རབ་དང༌། ། གུར་ནི་ཕན་ཚུན་ཁྱབ་པའི་ཡེ་ཤེས་ཆེ། ། ཞེས་གསུངས་པ་ལྟར་དབྱིངས་དང་ཡེ་ཤེས་གཉིས་སུ་མེད་པས་སྲིད་ཞི་མཉམ་པ་ཉིད་དུ་ཁྱབ་པའི་བདག་ཉིད་ཆེན་པོ་འཕགས་པ་མཁའ་འགྲོ་མ་རྡོ་རྗེ་གུར་གྱི་གོ་འཕང་ཐོབ་པར་བྱ་དགོས། དེའི་ཆེད་དུ་བདེན་གཉིས་ཟུང་འཇུག་ཏུ་རྟོག་པའི་ལྟ་བས་རྒྱུད་སྦྱངས་ནས། བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌། རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་མཐའ་རྟེན་དང་བཅས་པ་བླངས་ལ་ཉམས་སུ་བླང་བར་བགྱིའོ་སྙམ་པའི་འདུན་པ་དུང་པ་རེ་བསྐྱེད་མཛོད། དེ་ལ་སྟ་གོན་དུ་གནས་པ་ཡན་ཆད་གྲུབ་ཟིན་ནས། དངོས་གཞིའི་ཆོ་ག་ལ།
དཀྱིལ་འཁོར་གྱི་སྦྱོར་བའི་ཆོས་རྣམས་སྔོན་དུ་སོང་བས། སྒྲུབ་ཅིང་མཆོད་པ་དང༌། སློབ་དཔོན་དུ་དབང་ཐོབ་པར་བྱ་བ། སློབ་མ་གཞུག་ཅིང་དབང་བསྐུར་བ། དཀྱིལ་འཁོར་གྱི་མཇུག་གི་བྱ་བ་སྟེ་བཞི་ལས། དང་པོ་ལ། འཇུག་པའི་སྔོན་འགྲོ་བདག་ལྷར་བསྐྱེད། ། མཆོད་པ་བྱིན་རླབས་དཀྱིལ་འཁོར་སྒྲུབ། ། མཆོད་པ་འབུལ་དང་བདུད་རྩི་མྱོང༌། ། ཕྱོགས་སྐྱོང་གཏོར་འབུལ་ལྷག་ཆད་བསྐང༌། །
ཞེས་པ་ལྟར་བརྒྱད་ཀྱི་སྒོ་ནས་བསྒྲུབ་ཅིང་མཆོད་ནས། གཉིས་པ་སློབ་དཔོན་དུ་དབང་ཐོབ་པར་བྱ་བ་ལའང་སློབ་མ་ལ་ཇི་ཙམ་བསྐུར་བའི་དབང་རྣམས་བདག་འཇུག་གི་ཚུལ་གྱིས་ལེན་པ་དང༌། སློབ་མ་གཞུག་པའི་ཕྱིར་དམ་ཚིག་གསུམ་གྱི་གླུ་བླངས་ཤིང་བདེན་པ་བསྒྲགས་པ། ཕྱི་ནང་གི་མཁའ་འགྲོ་མཉེས་པའི་ཕྱིར་འཇིག་རྟེན་ལས་འདས་པའི་གཏོར་མ་འབུལ་བ་དང་བཅས་པ་རྣམས་དགོས་ཏེ། དེ་རྣམས་སྔོན་དུ་གྲུབ་པར་བྱས་པ་ཡིན། གསུམ་པ་ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་གཞུག་ཅིང་དབང་བསྐུར་བ་ལ། ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བའི་ཆོ་ག་གཉིས་སུ་ཡོད་པ་ལས། འཇུག་པ་ལ། མཎྜལ་ཕུལ་དང་གསོལ་གདབ་གཉིས། །
འདོད་པ་དྲི་ལན་རྒྱུན་བཤགས་བྱ། ། རིགས་ལྔའི་སྡོམ་གཟུང་གོས་དག་བྱིན། ། འཁྱིལ་པས་བསངས་ནས་ཕྲེང་བ་གཏད། ། སྦྱང་བ་དྲིས་ལན་ནང་དུ་གཞུག ། ལུས་དབུལ་བ་དང་དམ་ཚིག་སྦྱིན། ། དམ་གཞག་མཎྜལ་གསོལ་བ་གདབ། ། ཡེ་ཤེས་དབབ་བརྟན་ཁ་དོག་དྲི། ། མེ་ཏོག་དོར་བཅིང་གདོང་གཡོགས་དབྱེ། ། དཀྱིལ་འཁོར་བལྟར་བསྐུལ་ལྷ་ངོ་བསྟན། ། སྤྲོ་བ་བསྐྱེད་ཅིང་དམ་ཚིག་བརྗོད། །
ཅེས་པ་ལྟར་ཉེར་ལྔ་ཡོད་པ་སྡེ་ཚན་སོ་སོར་དཔྱད་ན་ཕྱི་རོལ་དུ་བྱ་བ། ནང་དུ་གཞུག་པ། ནང་དུ་བྱ་བའི་ཆོ་ག་སྟེ་གསུམ་གྱི། དང་པོར་སློབ་དཔོན་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་དཔལ་རྡོ་རྗེ་མཁའ་འགྲོ་དངོས་ཡིན་སྙམ་པའི་མོས་པ་དང་ལྡན་པའི་སྒོ་ནས་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ་མཛོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དགའ་ཆེན་ཁྱོད་བདག་སྟོན་པ་སྟེ་ཞེས་སོགས་ནས་སློབ་དཔོན་ཆེན་པོ་བདག་ལ་སྩོལ། ཞེས་པས་སློབ་དཔོན་ལ་གསོལ་བ་བཏབ་ནས། ཁྱེད་རྣམས་དཀྱིལ་འཁོར་དུ་གཞུག་པའི་ཕྱིར་སློབ་དཔོན་གྱིས་དཀྱིལ་འཁོར་གྱི་ལྷ་ལ་གསོལ་བ་གདབ་ཅིང་གནང་བ་ཞུ་བ་ནི། ལས་ཀྱི་རྡོ་རྗེས་དཀྱིལ་འཁོར་གྱི་ཡོལ་བ་ཅུང་ཟད་བཏེག སློབ་དཔོན་གྱིས་རྡོ་རྗེ་དྲིལ་བུ་འཛིན་པས།
རྣམ་དག་སློབ་མ་འདི་རྣམས་སོགས་ནས་འཚལ། ། ཞེས་པའི་དོན་ནི། ཐུན་མོང་གི་སྦྱང་བས་རྒྱུད་རྣམ་པར་དག་པ། ཐུན་མོང་མ་ཡིན་པའི་བྱང་ཆུབ་ཀྱི་སེམས་ཟུང་དུ་འཇུག་པའི་རང་བཞིན་འཛིན་ཅིང༌། གསང་བ་ཆེན་པོའི་དཀྱིལ་འཁོར་འདིར་ཞུགས་ནས་དམ་ཚིག་དང་སྡོམ་པའི་ཚོགས་རྣམས་ནོད་པར་འཚལ་ན། དེ་བཞིན་དུ་གནང་བར་མཛད་དུ་གསོལ། ཞེས་པའི་དོན་ཡིན། དེ་ནས་ཁྱེད་རྣམས་གསང་བའི་དམ་ཚིག་འཛིན་པ་ལ་སྤྲོ་བའམ་ཞེས་འདྲི་བ་ནི། གསང་བ་ཆེན་པོའི་སོགས་ནས་འདོད་དམ། ཞེས་པའི་དོན་ནི།
གསང་བ་ཆེན་པོ་དེ་བཞིན་གཤེགས་པ་ཐམས་ཅད་ཀྱི་གཉིས་སུ་མེད་པའི་ཡེ་ཤེས་ཀྱི་རིགས་ཏེ། རྒྱུད་རྣམ་པར་དག་པ་གསང་བའི་ངོ་བོ་དམ་ཚིག་དང་སྡོམ་པ་ཡོངས་སུ་འཛིན་པར་བདག་ཉིད་ཆེན་པོ་ཁྱོད་འདོད་དམ་ཞེས་དྲིས་པ་ལ། ཁྱེད་རྣམས་ཀྱིས་ཀྱང་ཇི་ལྟར་དྲིས་པ་དེ་ལྟར་འཛིན་པར་སྤྲོའོ། ། ཞེས་ལན་བཏབ་པར་མོས་ཏེ་འདིའི་རྗེས་ཟློས་ལན་གསུམ་མཛོད། རྐང་པ་དང་པོ་གཉིས་ཀྱི་མཐར། སེམས་དཔའ་ཆེན་པོ་བདག་འཚལ་ལོ། ། ཞེས་ལན་བཏབ་ནས་རྒྱུན་བཤགས་སྔོན་དུ་འགྲོ་བའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་སོགས་སྟ་གོན་ལྟར་ལས་ཚེ་རབས་ཐོག་མ་མེད་པ་ནས་བསགས་པའི་སྡིག་པ་བཤགས་པ་ལ་སོགས་པ་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་བརྗོད། བདག་གིས་ཐོག་མ་མེད་དུས་ཞེས་པ་ནས་གནས་པར་བགྱི། ཞེས་པས་རྒྱུད་དག་པར་བྱས་ནས་རིགས་ལྔ་སྤྱི་དང་ཁྱད་པར་གྱི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད།
གཙོ་བོས་ཇི་ལྟར་ནས་མྱ་ངན་འདས་ལ་འགོད། ཅེས་པས་དམ་ཚིག་དང་སྡོམ་པ་མ་ལུས་པར་བཟུང་བར་ཁས་བླངས་ནས། སློབ་དཔོན་གྱིས་རྡོ་རྗེ་དང་བཅས་ཏེ་སྨད་གཡོགས་གོས་དམར་པོ་རེ་ཐོགས་ནས་ཁྱེད་རྣམས་ལ་བྱིན་པར་མོས་པ་མཛོད། ཨོཾ་སརྦ་ཏ་ཐཱ་སོགས་ཀྱིས་སྦྱིན། སྔོན་ཆད་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་མ་ཞུགས་པའམ་ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་རས་ཡུག་དམར་པོ་རེས་གདོང་བཅིང་བར་མོས་པ་མཛོད། ཨ་ཁཾ་བཱི་ར་སོགས་ཀྱིས་བཅིངས། སློབ་དཔོན་གྱིས་བསྲུང་བའི་ཆེད་དུ་ཨོཾ་བཛྲ་སོགས་བདུད་རྩི་འཁྱིལ་པའི་སྔགས་བརྗོད་ཅིང་ལས་བུམ་གྱི་ཆུས་གཏོར་ནས་བསྲུང་བ་བྱས་པར་མོས་པ་མཛོད། ཁྱེད་རྣམས་དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་བཏུབ་པས། ཕྱག་རྟེན་གྱི་སླད་དུ་མེ་ཏོག་རིགས་ལྔ་བརྒྱུས་པའི་ཕྲེང་བ་རེའང་བྱིན་པར་མོས་པ་མཛོད། ཨཱ་ཁཾ་སོགས་ཀྱིས་སྦྱིན།
ཁྱེད་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ་རྣམས་ཡོད་པར་གསལ་བཏབ། དེ་རྣམས་ལས་འོད་ཟེར་འཕྲོས་པས་སྒོ་གསུམ་གྱི་སྒྲིབ་པ་སྦྱངས་པར་མོས་ཏེ། དེ་ལ་དམིགས་ཏེ་སློབ་དཔོན་གྱིས་ཨོཾ་ཨཱཿཧཱུྃ་ཞེས་བཟླས་པས་བྱིན་གྱིས་བརླབས་པར་མོས་པ་མཛོད། ནང་དུ་གཞུག་པ་ལ། རིགས་ངེས་པར་བྱ་བའི་སླད་དུ་སློབ་དཔོན་གྱིས། བུ་ཁྱོད་སུ་ཡིན་ཅི་ལ་དགའ། ། ཞེས་དྲིས་པའི་ལན་བཏབ་པར་མོས་ནས་འདིའི་རྗེས་ཟློས་མཛོད། སྐལ་བཟང་བདག་བདེ་བ་ཆེན་པོ་ལའོ། །
དེ་ལྟར་རིགས་ངེས་པར་བྱས་ནས། སློབ་དཔོན་གྱིས་ཁྱེད་རྣམས་ཀྱི་ལག་པ་བཟུང་སྟེ་དཀྱིལ་འཁོར་གྱི་དྲུང་དུ་ཁྲིད་པར་མོས་པ་མཛད་ནས་སྔགས་འདིའི་རྗེས་ཟློས་མཛོད། ཨོཾ་ཀི་ལི་ཀི་ལི་སོགས་ནས་ཡུཾ་སྭཱ་ཧཱ། ཞེས་པས་དཀྱིལ་འཁོར་གྱི་ཤར་སྒོའི་ནང་དུ་འཁོད་པར་མོས་པར་བྱ་བ་དེ་རྣམས་ནི་ཕྱིའི་འཇུག་པ་ཡིན། ནང་དུ་བྱ་བའི་ཆོ་ག་ལ་གསུམ་གྱི་ཐོག་མར་ལུས་དབུལ་བའི་སླད་དུ་ཁྱེད་རང་རྣམས་སྐད་ཅིག་གིས་རྣམ་པར་སྣང་མཛད་ཀྱི་སྐུར་གསལ་བཏབ་ནས་དམིགས་པ་འདི་བཞིན་མཛོད། སངས་རྒྱས་ཐམས་ཅད་མཆོད་པའི་ཕྱིར་དང༌། སློབ་དཔོན་གྱི་གོ་འཕང་ཐོབ་པར་བྱ་བའི་ཕྱིར་དང༌། སེམས་ཅན་ཐམས་ཅད་ཡོངས་སུ་བསྐྱབ་པའི་ཕྱིར་དུ་བླ་མ་དང་གཉིས་སུ་མེད་པའི་དཀྱིལ་འཁོར་གྱི་ལྷ་ཚོགས་རྣམས་ལ་གུས་པས་ལུས་དབུལ་བར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་བུདྡྷ་སོགས་ནས་མི། དེ་ལྟར་ལུས་ཕུལ་ནས།
ཡེ་ཤེས་དབབ་པ་དང་འབྲེལ་བ་ལ་དམ་ཚིག་སྤྱིར་སྦྱིན་པའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རེ་གསལ་ལམ་གྱིས་ཡོད་པར་མོས་ནས། དེ་ཉིད་བརྟན་པའི་སླད་དུ་སློབ་དཔོན་གྱིས་ཁྱེད་རང་རྣམས་ཀྱི་སྙིང་གར་རྡོ་རྗེ་བཞག་ཅིང་དྲིལ་བུ་འཁྲོལ་བ་དང་བཅས་ཏེ། ས་མ་ཡ་སྟྭཾ་ས་མ་ཡ་ཨ་ཧཾ། ཞེས་བརྗོད་པས་བརྟན་པར་བྱས་ནས། དམ་ལ་བཞག་པ་བཞི་ལས་དང་པོ་ཕན་ཡོན་གྱི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ་དེང་ཁྱོད་ནས་ཏ་རེ། ཞེས་དང༌། ཉེས་དམིགས་ཀྱི་སྒོ་ནས་དམ་ལ་བཞག་པ་ནི་སྙིང་གར་རྡོ་རྗེ་བཞག་སྟེ། རྡོ་རྗེ་སེམས་དཔའ་དེང་ཁྱོད་སོགས་ནས་གཤེགས་ཞེས་དང༌།
ཕན་ཡོན་ཉེས་དམིགས་གཉིས་ཀའི་སྒོ་ནས་དམ་ལ་བཞག་པ་ནི། སྔོན་དུ་བསྒྲུབས་པའི་དམ་ཚིག་གི་ཆུ་ཨོཾ་ཨཱཿསྭཱ་ཧཱ། ཞེས་ལན་བདུན་གྱིས་བསྔགས་ལ་བྱིན་ཏེ། འདི་ནི་ཁྱོད་ཀྱི་ནས་ཨོཾ་ཨཱཿསྭཱ་ཧཱ་ཞེས་དང༌། བླ་མའི་བཀའ་གཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། དེང་ཕྱིན་ཆད་ཁྱོད་ནས་ཏ་རེ། ཞེས་པ་དེ་རྣམས་དམ་ལ་བཞག་པ་ཡིན། ཡེ་ཤེས་དབབ་པ་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
དེ་བཞིན་གཤེགས་པ་ནས་གསོལ་ཞེས་གསོལ་བ་བཏབ་ནས། ཁྱེད་རང་རྣམས་ལུས་ཙོག་པུ་གང་ལའང་མ་སྙེས་པར་མེ་ཏོག་དང་བཅས་པའི་ཐལ་མོ་སྦྱར་ཏེ་སེམས་གཞན་དུ་མ་ཡེངས་པར་མཛོད་ཅིག སྤྲོ་ན། འདིར་ཡེ་ཤེས་དབབ་པ་ཞེས་པའི་དོན་ནི། རྩ་རྒྱུད་ལས། བརྫུན་མིན་བདེན་མིན་དེ་བཞིན་དུ། ། ཐམས་ཅད་ཆུ་ཡི་ཟླ་བ་ལྟར། ། འདོད་པ་རྣལ་འབྱོར་པས་ཤེས་ཀྱིས། ། འདི་ལྟ་སྟེ། གཙུབ་ཤིང་དང་གཙུབ་རྟེན་དང༌།
སྐྱེས་བུའི་ལག་པའི་རྩོལ་བ་ལས་གློ་བུར་དུ་མེ་འབྱུང་ངོ༌། ། མེ་དེ་གཙུབ་ཤིང་ལ་ཡང་མ་ཡིན། གཙུབ་རྟེན་ལའང་མ་ཡིན། སྐྱེས་བུའི་ལག་པ་དག་ལ་ཡང་མ་ཡིན་ཏེ། རྣམ་པ་ཐམས་ཅད་དུ་ཡོངས་སུ་བཙལ་ན་གཅིག་ནའང་ཡོད་པ་མ་ཡིན་པས། མེ་དེ་བདེན་པའང་མ་ཡིན། རྫུན་པ་ཡང་མ་ཡིན་ཏེ། དེ་ལྟར་ཆོས་ཐམས་ཅད་རྣལ་འབྱོར་པས་ཡིད་ལ་གྱིས་ཤིག ཅེས་པ་ལྟར་རང་ལ་འབྱུང་རུང་གི་ཡེ་ཤེས་པ་རང་རྒྱུད་ལ་གྲུབ་ཟིན་པ་མ་ཡིན་ཞིང༌། གཞན་རྒྱུད་ལ་གྲུབ་ཟིན་གྱི་ཡེ་ཤེས་པ་བདག་ལ་འཕོ་བ་མ་ཡིན་ཡང༌།
གཞན་རྒྱུད་ལ་གྲུབ་ཟིན་གྱི་ཡེ་ཤེས་པ་ལྷ་ལ་སོགས་པའི་རྣམ་པ་ཅན་དུ་སྔགས་དང་རྫས་དང་ཏིང་ངེ་འཛིན་ལ་སོགས་པའི་སྒོ་ནས་འབེབས་པའི་ཆོ་ག་བྱས་པ་ལ་བརྟེན་ནས་རང་རྒྱུད་ལ་འབྱུང་རུང་གི་ཡེ་ཤེས་པ་མངོན་དུ་གྱུར་པ་ལ་ཡེ་ཤེས་ཕེབས་པའི་ཐ་སྙད་བྱེད་པ་ལགས་པ་དེའི་སླད་དུ་དམིགས་པ་འདི་བཞིན་མཛོད། འདི་བར་མ་བརྗོད་ཀྱང་རུང་ངོ༌། ། ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ནམ་སྒྱུ་མ་ལྟ་བུར་ཤེས་པར་བྱས་ཏེ། དེའི་ངང་ནས་ཁྱེད་རང་རྣམས་ཧེ་རུ་ཀར་གསལ་བ་ལངས་ནས་ཡོད་པའི་སྙིང་གར་ལཾ་ལས་སོགས་ནས་རྐང་མཐིལ་གཉིས་སུ་ཛྷཻཾ་ལྗང་གུ་དྲག་ཅིང་བཟོད་པར་དཀའ་བ་སྟེ་ལུས་ལ་འབྱུང་བཞིའི་དཀྱིལ་འཁོར་རྣམས་བཀོད་དེ། སློབ་དཔོན་ལ་དཔལ་རྡོ་རྗེ་སེམས་དཔའ་དངོས་ཡིན་སྙམ་པའི་མོས་གུས་བྱས་པས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པ་ཁྱེད་རྣམས་ཀྱི་རྐང་འོག་གི་རླུང་ལ་ཕོག་པས་རླུང་གཡོས་ཏེ་སུམ་མདོའི་མེ་སྦར་ཞེས་པ་ནས་ཡེད་ཡེད་ཡོད་པར་གྱུར། དེའི་ཚེ་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པ་ལ་རྣམ་པ་དང་པོའི་རྡོ་རྗེ་ཕྲ་མོའི་ཚོགས་དཔག་ཏུ་མེད་པ་སྤྱན་དྲངས་ཏེ་ཁྱེད་རྣམས་ཀྱི་བ་སྤུའི་བུ་ག་རྣམས་ནས་རྒྱ་མཚོ་ལ་ཆར་བབས་པ་ལྟར་ཐིམ་པར་མོས་པ་མཛོད། ཧཱུྃ་ཨ་ཛྷཻཾ་ཞེས་དང༌། ཨོཾ་ལོ་ལེ་སོགས་དང༌། ཨཱ་ཝེ་ཤ་ཡ་སོགས་ནས་ཧཱུྃ་ཨཱཿཧཿཛྷཻཾ།
ཞེས་རོལ་མོ་དང་འབེབས་པའི་རྫས་ཀྱི་དུད་པ་དང་བཅས་པས་དབབ་བོ། ། དེ་ལ་ཡེ་ཤེས་བབས་པའི་རྟགས་ནི་སྐུ་བབས་པས་ནི་འཕར་གཡོ་ལ་སོགས་པ་འབྱུང་ངོ༌། ། གསུང་བབས་པས་ནི་སྔགས་སྨྲ་བར་འགྱུར་རོ། ། ཐུགས་བབས་པས་ནི་ཡོངས་སུ་ཤེས་པ་སྐྱེའོ། ། དེ་ལྟར་ཡེ་ཤེས་བབས་པ་དེ་བརྟན་པར་བྱ་བའི་ཕྱིར་སྤྱི་བོར་རྡོ་རྗེ་བཞག་ལ། ཨོཾ་ཏིཥྛ་ནས་ཧོ་སྭཱ་ཧཱ། ཞེས་བརྗོད་ལ་དམིགས་པ་རྩེ་གཅིག་ཏུ་གཏོད་པར་མཛོད་ཅིག དཀྱིལ་འཁོར་དུ་འཇུག་པ་ལ་ཐོག་མར་དངོས་གྲུབ་ཀྱི་ལྟས་བརྟག་པའི་ཆེད་དུ་ཁྱེད་རྣམས་མིག་མིག་རས་དང་བཅས་བཞིན། ཡེ་ཤེས་དབབ་པའི་དམིགས་པ་གཏད་ལ། དཀྱིལ་འཁོར་གྱི་དྲུང་དུ་དཀྱིལ་འཁོར་ལ་ཕྱོགས་པས་མགོ་དགུ་བར་བྱས་ཏེ་བལྟས་པས།
མིག་ལམ་དུ་ཁ་དོག་གང་མཐོང་བ་ཅིག་ངེད་ལ་སྨྲ་དགོས་པས། ཀྱེ་ཁྱེད་ཀྱི་མིག་ལམ་ན་ཅི་སྣང་ཞེས་དྲིས་ལ། དཀར་པོ་མཐོང་ན་ཞི་བ། སེར་པོ་རྒྱས་པ། དམར་པོ་དབང༌། སྔོན་པོའམ་ནག་པོ་ལ་མངོན་སྤྱོད། ལྗང་གུའམ་སྣ་ཚོགས་སམ་ཁྲ་བོར་མཐོང་ན་ལས་སྣ་ཚོགས་འགྲུབ་པར་འགྱུར་རོ། ། ཞེས་དངོས་གྲུབ་ཀྱི་མཚན་ལྟས་བརྟགས་ནས། མེ་ཏོག་འབུལ་བ་ནི་འདི་ན་བཅོམ་ལྡན་འདས་མཁའ་འགྲོ་ལྔའི་དཀྱིལ་འཁོར་བཞུགས་པ་ཡིན་ཏེ། དེ་ཡང་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་གཅིག་ཉིད་གདུལ་བྱ་འདུལ་བའི་ཕྱིར་དུ་གཙོ་འཁོར་གྱི་རྣམ་པ་ཅན་དུ་བསྟན་པ་ཙམ་མ་གཏོགས།
ངོ་བོ་ལ་བཟང་ངན་གྱི་ཁྱད་པར་མེད་མོད། འོན་ཀྱང་རང་གིས་ལས་བསགས་པའི་ལྷ་ཞིག་ལ་འབབ་པར་ཤོག་ཅིག་སྙམ་པའི་བློས། ཨོཾ་པྲ་ཏཱི་སོགས་གསུང་ཞིང་འབུལ་བའི་ཚུལ་མཛོད་ཅིག་ཅེས་བསྒོས་ལ་ཕུལ་ཏེ་གང་དུ་ལྟུང་བའམ་ཉེ་བ་དེའི་རིགས་སུ་ངེས་པར་བྱས། མེ་ཏོག་དེ་སློབ་དཔོན་གྱིས་བླངས་ནས་སློབ་མའི་སྤྱི་བོར་བཅིངས་ཏེ། སྟོབས་པོ་ཆེན་པོ་ནས་གཟུང་བར་བྱོས་ཞེས་བརྗོད། ཁྱེད་རྣམས་ཀྱི་མིག་གཉིས་སུ་ཨོཾ་ཡིག་རབ་ཏུ་འབར་བ་རེ་སྒོམས་ཤིག ཨོཾ་ཧེ་རུ་ཀ་ནས་སྭཱ་ཧཱ། ཞེས་མིག་རས་བསལ་ནས། དཀྱིལ་འཁོར་ལ་བལྟ་བར་བསྐུལ་བ་འདི་ལ་གསན་པས་ཁྱབ་པ་གདའ་སྟེ། དཀྱིལ་འཁོར་བཟང་པོ་ནས་བྱིན་གྱིས་བརླབ་ཅེས་པས་བལྟ་བར་བསྐུལ་ནས།
གང་ལ་བལྟ་བའི་དཀྱིལ་འཁོར་ནི། འདི་ན་དཔལ་མཁའ་འགྲོ་ལྔའི་དཀྱིལ་འཁོར་གྱི་འཁོར་ལོ་བཞུགས་ཏེ། ཕྱི་རོལ་དུ་རྡོ་རྗེའི་རྭ་བ་གུར་མེ་རི་དང་བཅས་པའི་སྲུང་བའི་འཁོར་ལོའི་ནང་དུ། དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད་སོགས་ནས་བརྒྱད་ཀྱིས་བསྐོར་བའི་ནང་དུ། ཆོས་འབྱུང་གི་ནང་དུ་ཚུད་པའི་སྣ་ཚོགས་པདྨ་འདབ་མ་སུམ་ཅུ་རྩ་གཉིས་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་པ། སྒོ་བཞི་པ། རྟ་བབས་བཞིས་མཛེས་པ། རྒྱ་དང་ཚད་ཡོངས་སུ་མ་ཆད་པ་ཡེ་ཤེས་ཀྱི་སྣང་བ་ལས་གྲུབ་ཅིང་རང་བཞིན་གྱིས་འོད་གསལ་བའི་གཞལ་ཡས་ཁང་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་རྡོ་རྗེ་ཅན་གྱི་དཀྱིལ་འཁོར། ཤར་དུ་ཕན་པའི་དཀྱིལ་འཁོར།
ལྷོར་རྡོ་རྗེ་ཉི་མའི་དཀྱིལ་འཁོར། ནུབ་ཏུ་པདྨ་གར་དབང་གི་དཀྱིལ་འཁོར། བྱང་དུ་རྟའི་རྒྱལ་པོའི་དཀྱིལ་འཁོར་ཏེ། དེ་རྣམས་ཀྱི་དབུས་སུ་པདྨ་དཀར་དམར་འདབ་མ་བརྒྱད་པ་རེ་རེའི་ལྟེ་བར་བདུད་བཞི་བརྩེགས་པའི་སྙིང་གར། ཤར་དུ་ཟླ་བ། དབུས་དང་ཕྱོགས་གཞན་གསུམ་དུ་ཉི་མའི་གདན། འདབ་མ་བརྒྱད་པོ་རྣམས་དང་ཕྱིའི་དཀྱིལ་འཁོར་གྱི་སྒོ་བཞིར་ཟླ་བ་དང་ཉི་མ་དང་རོའི་གདན་རེ་རེ་དང་བཅས་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་ཕྱིའི་ཤར་སྒོར་ལྕགས་ཀྱུ་མ། ལྷོ་སྒོར་ཞགས་པ་མ། ནུབ་སྒོར་ལྕགས་སྒྲོག་མ།
བྱང་སྒོར་དྲིལ་བུ་མ། དེ་རྣམས་ཀྱི་ནང་གི་ཤར་དུ་ཕན་པའི་དཀྱིལ་འཁོར་གྱི་ཤར་དུ་སྐམ་པ་མ། ལྷོར་ཞགས་པ་མ། ནུབ་ཏུ་དོལ་ཟླུམ་མ། བྱང་དུ་ལྕགས་ཀྱུ་མ། བྱང་ཤར་དུ་མེ་ཏོག་མ། ཤར་ལྷོར་བདུག་པ་མ། ལྷོ་ནུབ་ཏུ་མར་མེ་མ། ནུབ་བྱང་དུ་བྱུག་པ་མ་སྟེ་བརྒྱད་ཀྱིས་བསྐོར་བའི་དབུས་སུ། རྟག་པ་སྐུ་མདོག་ཟླ་བ་ལྟར་དཀར་བ་ཡུམ་སངས་རྒྱས་སྤྱན་མ་དང་མཉམ་པར་སྦྱོར་བ།
ལྷོར་རྡོ་རྗེ་ཉི་མའི་དཀྱིལ་འཁོར་གྱི་ཤར་དུ་ཉི་ལག་མ། ལྷོར་མར་མེ་མ། ནུབ་ཏུ་རིན་ཆེན་སྐར་མདའ་མ། བྱང་དུ་གློག་ལག་མ། བྱང་ཤར་དུ་སྒེག་མོ། ཤར་ལྷོར་བཞད་པ་མོ། ལྷོ་ནུབ་ཏུ་གླུ་མ། ནུབ་བྱང་དུ་གར་མ་སྟེ་བརྒྱད་ཀྱིས་བསྐོར་བའི་དབུས་སུ་རིན་ཆེན་རྒྱལ་པོ་གསེར་བཙོ་མ་ལྟ་བུ་ཡུམ་རིན་ཆེན་སྒྲོལ་མ་དང་མཉམ་པར་སྦྱོར་བ། ནུབ་ཏུ་པདྨ་གར་དབང་གི་དཀྱིལ་འཁོར་གྱི་ཤར་དུ་པདྨ་མ། ལྷོར་ཆོས་འབྱུང་མ།
ནུབ་ཏུ་ལྕགས་སྒྲོག་མ། བྱང་དུ་འཁྱུད་མ། བྱང་ཤར་དུ་གླིང་བུ་མ། ཤར་ལྷོར་པི་ཝཾ་མ། ལྷོ་ནུབ་ཏུ་རྔ་ཟླུམ་མ། ནུབ་བྱང་དུ་རྫ་རྔ་མ་སྟེ་བརྒྱད་ཀྱིས་བསྐོར་བའི་དབུས་སུ་རྟ་མགྲིན་པདྨ་རཱ་ག་ལྟར་དམར་བ་ཡུམ་གོས་དཀར་མོ་དང་མཉམ་པར་སྦྱོར་བ། བྱང་དུ་རྟའི་རྒྱལ་པོའི་དཀྱིལ་འཁོར་གྱི་ཤར་དུ་སྒོ་ལྕགས་མ། ལྷོར་ལྡེ་ཀྱོག་མ། ནུབ་ཏུ་སྒོ་གླེགས་མ། བྱང་དུ་གོས་འཛིན་མ།
བྱང་ཤར་དུ་སྤྱན་མ། ཤར་ལྷོར་མཱ་མ་ཀཱི། ལྷོ་ནུབ་ཏུ་གོས་དཀར་མོ། ནུབ་བྱང་དུ་སྒྲོལ་མ་སྟེ་བརྒྱད་ཀྱིས་བསྐོར་བའི་དབུས་སུ་རྟ་མཆོག་སྐུ་མདོག་ཨིནྡྲ་ནཱི་ལ་ལྟར་ལྗང་བ་ཡུམ་དམ་ཚིག་སྒྲོལ་མ་དང་མཉམ་པར་སྦྱོར་བ། དབུས་སུ་རྡོ་རྗེ་ཅན་གྱི་དཀྱིལ་འཁོར་གྱི་ཤར་དུ་གཽ་རཱི། ལྷོར་ཙཽ་རཱི། ནུབ་ཏུ་བེ་ཏཱ་ལཱི། བྱང་དུ་གྷསྨ་རཱི། བྱང་ཤར་དུ་པུཀྐ་སཱི། ཤར་ལྷོར་ཤ་ཝ་རཱི།
ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོ་སྟེ་བརྒྱད་ཀྱིས་བསྐོར་བའི་དབུས་སུ་རྡོ་རྗེ་མཁའ་འགྲོ་སྐུ་མདོག་དབང་པོ་སྔོན་པོ་ལྟ་བུ་ཡུམ་མཱ་མ་ཀཱི་དང་མཉམ་པར་སྦྱོར་བ་སྟེ་ཞེས་སྐུ་མདོག་སོགས་རགས་པ་ཙམ་བརྗོད་ནས་བསྟན་ལ། དེ་ལྟར་ན་ལྷག་པའི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མཐོང་ངོ་སྙམ་པའི་དགའ་བའི་བློས་སློབ་དཔོན་གྱི་ཞབས་ལ་ཕྱག་བྱས་པར་མོས་ཏེ་འདིའི་རྗེས་ཟློས་མཛོད། ཨོཾ་རྡོ་རྗེའི་ནས་བསྐུར་ཞེས་དང༌། དེ་ལྟ་བུའི་དཀྱིལ་འཁོར་གྱི་དམ་ཚིག་མ་ལུས་པ་གཟུང་བར་མོས་པ་བྱས་ལ་འདིའི་རྗེས་ཟློས་མཛོད། ས་མ་ཡ་ཧོ་ཧོ་ཧོ་ཞེས་པ་རྣམས་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་ཡིན། ཞུགས་ནས་མངོན་པར་དབང་བསྐུར་བ་ལ་གཉིས་ལས། དང་པོ་ལ། མཎྜལ་དབུལ་ཞིང་གསོལ་བ་གདབ། ། ལྷར་བསྐྱེད་བྱུར་བསལ་ཤིས་པར་བརྗོད། །
ཆུ་དང་ཅོད་པཎ་རྡོ་རྗེ་དང༌། ། དྲིལ་བུ་མིང་དང་བརྟུལ་ཞུགས་སྦྱིན། ། གསང་སྔགས་བཟླས་པའི་ལུང་བྱའོ། ། ཞེས་པ་ལྟར་ལས། ཐོག་མར་རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཁྱོད་ནི་ཧེ་རུ་ཀ་དཔལ་སོགས་ནས་ཐོབ་པར་མཛོད། ། ཅེས་གསོལ་བ་བཏབ་སྟེ། སྔོན་འགྲོ་བྱུར་བསལ་བའི་སླད་དུ་དམིགས་པ་འདི་བཞིན་མཛོད། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་སོགས་ནས་དབུར་བརྒྱན་པའི་སྐུར་གྱུར། དེའི་སྟེང་དུ་བླ་རེ་ཞེས་པ་ནས་བསྐོར་བ་དང་བཅས་པར་གྱུར་ཞེས་པའི་བར་དང༌།
དེའི་གཡས་སུ་ཆུ་བཞི། གཡོན་དུ་ཉེར་སྤྱོད། མདུན་དུ་སྦྱང་ཆས་རྣམས་ཅི་འབྱོར་པ་བཤམ། ཏིལ་གྱི་ཚབ་ཡུངས་ཀར་གྱིས་བྱ། སྦྱང་བ་དངོས་ལ། ཐོག་མར་དེ་ཉིད་ལ་ཆུ་བཞིའི་སྦྱང་བ་བྱས་པའི་མོས་པ་མཛོད། ཨོཾ་ནཱི་རི་སོགས་ནས་ཨརྒྷཾ་པྲ་ཏཱིཙྪ་ཧཱུྃ་ཞེས་པས་སྦྱངས་ཏེ། ཁྱེད་རྣམས་ཀྱི་ཚེ་ཐོག་མ་མེད་པ་ནས་བསགས་པའི་སོགས་ནས་མདུན་གྱི་ཏིལ་ལ་ཐིམ། སློབ་དཔོན་གྱི་ཐུགས་ཀ་ནས་ཧེ་རུ་ཀ་ཞིག་བྱེ་བ་ལས་ཀྱེ་རྡོ་རྗེ་དང་ཐ་མི་དད་པར་གྱུར་ནས་ཁྱེད་རྣམས་ཀྱི་སྡིག་སྒྲིབ་ཀྱི་ངོ་བོར་གྱུར་པའི་ཡུངས་ཀར་དེ་གཡས་སུ་ཡེ་ཤེས་ཀྱི་མེས་བསྲེག གཡོན་དུ་ཆོས་ཉིད་ཀྱི་རྒྱ་མཚོར་དོར་བའི་མོས་པ་མཛོད།
ཨོཾ་སརྦ་སོགས་ནས་ཆུས་ཀྱང་སྦྱངས་པའི་མོས་པ་མཛོད། ཨོཾ་ནས་ཕཊ། བྱུར་དང་སོགས་ནས་གྱུར་ཅིག་ཅེས་པས་བྱུར་བསལ་ནས། བཀྲ་ཤིས་ཀྱི་ཆོ་ག་ལ་ཁྱེད་རང་རྣམས་ལ་མཆོད་པ་ལྔས་མཆོད་པར་མོས་པ་མཛོད། ཨོཾ་བཛྲ་པུཥྤེ་སོགས་ནས་ནཻ་ཝི་དྱེ་ཨཱཿཧཱུྃ་ཞེས་པས་མཆོད་ནས། སློབ་དཔོན་དཀྱིལ་འཁོར་པ་དང་བཅས་པས་རྣམ་པར་རྒྱལ་བའི་བུམ་པ་ཐོགས་ནས་གཡས་སུ་ཡོ་བ་དང་བཅས་ནས་བཀྲ་ཤིས་ཀྱི་ཆོ་ག་བྱས་པའི་མོས་པ་མཛོད། ཕུན་སུམ་ཚོགས་འཛིན་སོགས་མཛད་པ་བཅུ་གཉིས་ཀྱི་བཀྲ་ཤིས་བརྗོད་པ་ལ། དེ་རྣམས་ཀྱིས་དབང་བསྐུར་བའི་སྔོན་དུ་འགྲོ་བའི་ཆོ་ག་རྣམས་གྲུབ་ནས། དངོས་གཞི་དབང་བསྐུར་བ་ལ་འདི་ལྟར་ངེས་པར་བྱ་སྟེ་སོགས་སྤྱི་བཤད་ཀྱེ་རྡོ་རྗེའི་སྐབས་ལྟར་བརྗོད་ལ་ཕྱག་ལེན་ཕལ་ཆེར་འདི་ལ་མཛད་པས་དམིགས་པ་འདི་བཞིན་མཛོད། སློབ་དཔོན་གྱིས་སྭ་བྷཱ་ཝ་ནས་ཧཾ་ཞེས་བརྗོད་པས་ཁྱེད་རང་རྣམས་ཀྱི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་རྡོ་རྗེ་སློབ་དཔོན་དང་བཅས་པ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་ཚུར་འདུས་ཡོངས་སུ་གྱུར་པ་ལས་གསུམ་གའང་རྡོ་རྗེ་ཅན་སྐུ་མདོག་ཨིནྡྲ་ནཱི་ལ་ལྟར་སྔོ་བ་སོགས་ནས་བཞུགས་པ། ཐུགས་ཀའི་ཧཱུྃ་ལས་འོད་ཟེར་སོགས་ནས་ས་མཱ་ཛཿ ཨོཾ་བཛྲ་གཽ་རཱི་ནས་ཀུ་རུ་ཧོཿ ཁྱེད་རང་རྣམས་ལ་ཐིམ། ཛཿཧཱུྃ་བཾ་ཧོཿ དབང་རྫས་ལྷར་བསྐྱེད་པ་ལ་ཐིམ། ཛཿཧཱུྃ་བཾ་ཧོཿསློབ་དཔོན་ལ་ཐིམ། དེའི་མིག་ཏུ་སོགས་ནས་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་ཡུམ་བཞི་སོགས་འཁོར་དང་བཅས་པ་སྤྱན་དྲངས། ཨོཾ་ཨ་ ་་་་་འདི་སློབ་མ་དབང་བསྐུར་གྱི་དུས་སུ་མི་བསྐྱོད་པ་ལ་བདག་དང་དབང་རྫས་གཉིས་ཀ་ལ་དབང་བསྐུར་དགོས་པས་སྔགས་ཀྱི་གསོལ་གདབ་འདི་ལྟར་རུང་མོད།
རིན་འབྱུང་མན་ཆད་དང་བདག་འཇུག་གི་སྐབས་སུ། དབང་རྫས་ཀྱི་དབང་ཐམས་ཅད་ལ་དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ་ཞེས་བརྗོད་ན་ལེགས་སོ།། བྷི་ཥཱིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་པས་གསོལ་བ་བཏབ། དེ་བཞིན་གཤེགས་པ་དེ་དག་ཧེ་རུ་ཀའི་གཟུགས་སུ་གྱུར་ཏེ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་སློབ་དཔོན་དང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར་བས་རྒྱུད་ལ་སོགས་ནས་སློབ་དཔོན་མི་བསྐྱོད་པའི་ང་རྒྱལ་ཉིད་དུ་གནས་ནས། དབང་རྫས་ཀྱི་རྡོ་རྗེ་ཅན་ཡབ་ཡུམ་སྙོམས་པར་ཞུགས། ཞུ་བ་ལས་སོགས་ནས་རྣམ་རྒྱལ་བུམ་པའི་ཆུར་གྱུར། ཁྱེད་རང་རྣམས་ཡན་ལག་བཞི་རྫོགས་སུ་བསྒྲུབ་པའི་སླད་དུ་ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བཅོམ་ལྡན་དེ་བཞིན་གཤེགས་པ་སོགས་ནས་དབང་བསྐུར་ཅིག་ཅེས་གསོལ་བ་བཏབ་པས། བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་ཏུ་མི་བསྐྱོད་པའི་རང་བཞིན་ཅན་གྱི་ཡེ་ཤེས་ཀྱི་བདུད་རྩིས་གང་བའི་བུམ་པ་གདན་གསུམ་ཚང་བ་རེ་ཐོགས་ཏེ་ཁྱེད་རང་རྣམས་མི་བསྐྱོད་པར་གསལ་བའི་སྤྱི་བོ་ནས་དབང་བསྐུར་བའི་མོས་པ་མཛོད།
སངས་རྒྱས་རྣམས་ནི་སོགས་ནས་མི་བསྐྱོད་པས་དབུར་བརྒྱན་པའི་མོས་པ་མཛོད། དེ་ལ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པར་མོས་པ་མཛོད། ཨོཾ་བཛྲ་པུཥྤེ་སོགས་ནས་ནཻ་ཝི་དྱེ་ཨཱཿཧཱུྃ་ཞེས་པས་མཆོད་ནས། དེ་ལྟར་ན་དབང་བསྐུར་བ་ལྔ་ལས་སོགས་ནས་བཞག་པ་ཡིན་ནོ། ། དེའང་མི་བསྐྱོད་པ་དང་ཆུ་དབང་སྦྱར་བ་ནི། མི་བསྐྱོད་པ་ཐུགས་ཀྱི་ངོ་བོ་བྱང་ཆུབ་ཀྱི་སེམས་བདེ་བ་ཆེན་པོའི་རང་བཞིན་ཡིན་པ་ལྟར། རྒྱུད་ལས་ཀྱང༌། གང་ཕྱིར་བྱང་སེམས་གཤེར་བ་ཉིད། ། གཤེར་བ་ཆུ་ཡི་ཁམས་སུ་བརྗོད། ། ཆུ་ནི་མི་བསྐྱོད་གཟུགས་ཀྱི་ཕྱིར། །
ཞེ་སྡང་འདྲེན་པ་མི་བསྐྱོད་པ། ། ཞེས་བདེ་བའི་རྟེན་བྱང་སེམས་གཤེར་བའི་ངོ་བོ་མི་བསྐྱོད་པ་ཡིན་པར་གསུངས་ཤིང༌། མི་བསྐྱོད་པ་ནི་རིགས་ཐམས་ཅད་ཀྱི་གཙོ་བོ་ཡིན་པ་ལྟར། བུམ་པའི་ཆུ་ཡང་དབང་རྫས་ཀྱི་གཙོ་བོ་ཡིན་ལ། སྦྱང་གཞི་རྣམ་ཤེས་ཀྱི་ཕུང་པོ་ལས་ཉོན་གྱི་བག་ཆགས་བསྒོ་བའི་རྟེན་ཡིན་པ་ལྟར་རམ། ཡང་ན་འཕགས་པ་ལྷས། ཆོས་རྣམས་སྔོན་དུ་ཡིད་འགྲོ་སྟེ། ། ཡིད་གཙོ་ཡིད་ཀྱི་འགྲོས་ཅན་ཡིན། ། ཞེས་པ་ལྟར། སྦྱང་གཞིའི་གཙོ་བོ་འཁོར་བར་སྐྱེ་བ་ལེན་པ་པོ་རྣམ་ཤེས་ཡིན་པས་དེ་སྦྱོང་བྱེད་ཆོས་དབྱིངས་ཡེ་ཤེས་ལ་སྦྱར་བའང་ཡོད་ལ།
ཡང་སྦྱངས་འབྲས་མེ་ལོང་ཡེ་ཤེས་ཀྱང༌། མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། ཞེས་ཡེ་ཤེས་གཞན་གྱི་རྟེན་བྱེད་པར་གསུངས་ཤིང༌། སྦྱང་བྱ་ཞེ་སྡང་སྐྱེས་ན་ཁ་དོག་གནག་པ་ལྟར། སྦྱོང་བྱེད་མི་བསྐྱོད་པའང་སྐུ་མདོག་ནག་པོར་འབྱུང་བ་ཡིན་ནོ། ། འོག་མ་རྣམས་ལ་སློབ་དཔོན་ལྷར་བསྐྱེད་པ་དང་དབང་ལྷ་སྤྱན་དྲངས་པ་དོར་ནས་ལྷ་དང་དབང་རྫས་གོ་བསྒྱུར་བ་མ་གཏོགས་ཆོ་གའི་འགྲོས་འདི་ཉིད་སྦྱར་བར་བྱ་བ་ཡིན་པས། རིན་ཆེན་འབྱུང་ལྡན་ཅོད་པཎ་གྱི་དབང་གི་སླད་དུ་དམིགས་པ་འདི་བཞིན་མཛོད། སྭ་བྷཱ་ཝ་སོགས་དང༌།
ཁྱེད་རྣམས་ཀྱི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སོགས་ནས་བཞུགས་པ། ཐུགས་ཀའི་ཨཾ་ལས་སོགས་ནས་ས་མཱ་ཛཿ གཽ་རཱི་ནས་ཧོཿཁྱེད་རང་རྣམས་ལ་ཐིམ། ཛཿཧཱུྃ་བཾ་ཧོཿདབང་རྫས་ལྷར་བསྐྱེད་པ་ལ་ཐིམ། དེའི་མིག་ཏུ་ནས་ཐུགས་རྡོ་རྗེ་མ། དེ་བཞིན་གཤེགས་པ་ཐམས་ཅད་སོགས་ནས་སྩལ་དུ་གསོལ། ། ཞེས་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱིས་དབང་རྫས་ཀྱི་ལྷའི་སྤྱི་བོར་ཅོད་པཎ་བཅིངས་པས་རྒྱུད་ལ་བདེ་ཆེན་གྱི་སོགས་ནས་དབང་རྫས་ཅོད་པཎ་དུ་གྱུར། ཁྱེད་རང་རྣམས་ལ་ཡན་ལག་བཞི་པ་བསྒྲུབ་པའི་སླད་དུ་ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱི་སོགས་ནས་སྩལ་དུ་གསོལ། ཞེས་གསོལ་བ་བཏབ་པས་བསྐུར་བྱེད་ནམ་མཁའི་དཀྱིལ་འཁོར་པ་རྣམས་དང༌།
སློབ་དཔོན་ལྷན་ཅིག་པས་རིན་ཆེན་འབྱུང་ལྡན་གྱི་རང་བཞིན་ཅན་གྱི་ཅོད་པཎ་གདན་གསུམ་ཚང་བ་རེ་ཐོགས་ནས་ཁྱེད་རྣམས་རིན་ཆེན་འབྱུང་ལྡན་དུ་གསལ་བའི་སྤྱི་བོར་བཅིངས་ནས་དབང་བསྐུར་བའི་མོས་པ་མཛོད། རིན་པོ་ཆེའི་དབུ་རྒྱན་དང་ཞེས་སོགས་ནས་མཱཾ། ཞེས་པས་ཁྱེད་རང་རྣམས་ལ་ཅོད་པཎ་བཅིངས་ཏེ་དབང་བསྐུར་བས་རྒྱུད་ལ་བདེ་ཆེན་གྱི་སོགས་ནས་རིན་ཆེན་འབྱུང་ལྡན་གྱིས་དབུར་བརྒྱན་པར་མོས་པ་མཛོད། དེ་ལ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད། ཨོཾ་བཛྲ་པུཥྤེ་སོགས་ནས་ནཻ་ཝི་དྱེ་ཨཱཿཧཱུྃ། ཞེས་པས་མཆོད་ནས། དེ་ལྟར་ན་དབང་བསྐུར་བ་ལྔ་ལས་སོགས་ནས་མཉམ་ཉིད་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། དེའང་རིན་འབྱུང་དང་ཅོད་པཎ་གྱི་དབང་སྦྱར་བ་ནི། རིན་འབྱུང་སངས་རྒྱས་ཀྱི་ཡོན་ཏན་གྱི་ངོ་བོ་གདུལ་བྱའི་བསམ་པ་འགེངས་པར་བྱེད་པ་ཡིན་ལ། ཟག་མེད་ཀྱི་ཡོན་ཏན་ཐམས་ཅད་ཡེ་ཤེས་ལྔར་འདུས་པ་ལྟར།
ཡེ་ཤེས་ལྔ་གཟུགས་རྣམ་དུ་ཤར་བའི་གཟུགས་སྐུ་ཐམས་ཅད་ཀྱང་རིགས་ལྔར་འདུས་ལ། དེ་རྣམས་མཚོན་བྱེད་རིན་པོ་ཆེའི་ཅོད་པཎ་གྱིས་ཀྱང་གདུལ་བྱའི་བསམ་པ་འགེངས་པར་མཚོན་ཞིང་སྦྱང་གཞི་ཚོར་ཕུང་གིས་ཚོར་བ་བདེ་སྡུག་མྱོང་བས་ཡུལ་ལ་བླང་དོར་བྱེད་པའི་གཉེན་པོ། སྦྱངས་འབྲས་མཉམ་ཉིད་ཡེ་ཤེས་ཀྱིས་འཁོར་བ་མི་གཏོང་ཞིང་མྱང་འདས་ལ་མི་གནས་ལ། སྦྱང་བྱ་ང་རྒྱལ་དང་སེར་སྣ་ལོངས་སྤྱོད་ལ་བརྟེན་ནས་འབྱུང་ཞིང་ལོངས་སྤྱོད་ཀྱི་གཙོ་བོ་རིན་པོ་ཆེ་འོད་གསལ་བ་ལྟར་རིན་འབྱུང་སྐུ་མདོག་སེར་པོ་འབྱུང་བ་ཡིན་ནོ། ། འོད་དཔག་མེད་རྡོ་རྗེའི་དབང་གི་སླད་དུ་དམིགས་པ་འདི་བཞིན་མཛོད། སྭ་བྷཱ་ཝ་སོགས་དང་ཁྱེད་རང་རྣམས་ཀྱི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སོགས་ནས་དབང་རྫས་ཀྱི་ལྷའི་ཕྱག་གཡས་སུ་རྡོ་རྗེ་སྦྱིན་པས་རྒྱུད་ལ་བདེ་ཆེན་ཞེས་སོགས་ནས། གསོལ་བ་འདེབས་པ་འདིའི་རྗེས་ཟློས་ཀྱི་བར་ལྷ་དང་དབང་རྫས་ཀྱི་ཁྱད་མ་གཏོགས་འདྲ་བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་འོད་དཔག་མེད་ཀྱི་རང་བཞིན་ཅན་གྱི་རྡོ་རྗེ་གདན་གསུམ་ཚང་བ་རེ་ཐོགས་ཏེ་ཁྱེད་རང་རྣམས་འོད་དཔག་མེད་དུ་གསལ་བའི་ཕྱག་གཡས་སུ་བྱིན་ནས་དབང་བསྐུར་བར་མོས་པ་མཛོད། སངས་རྒྱས་རྡོ་རྗེའི་དབང་གིས་ནི་སོགས་ནས་ཝ་ར་ཏ་ཀ་ཧཱུྃ། ཞེས་པས་ཁྱེད་རྣམས་ཀྱི་ཕྱག་གཡས་སུ་རྡོ་རྗེ་བྱིན་པས་རྒྱུད་ལ་བདེ་ཆེན་གྱི་སོགས་ནས་འོད་དཔག་མེད་ཀྱིས་དབུར་བརྒྱན་པར་མོས་པ་མཛོད། དེ་ལ་ནམ་མཁར་བཞུགས་པའི་ནཻ་ཝི་དྱེ་ཨཱཿཧཱུྃ།
ཞེས་པས་མཆོད་ནས། དེ་ལྟར་ན་དབང་བསྐུར་བ་ལྔ་ལ་སོགས་ནས་སོར་རྟོག་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། དེའང་འོད་དཔག་མེད་དང་རྡོ་རྗེའི་དབང་སྦྱོར་བ་ནི། འོད་དཔག་མེད་སངས་རྒྱས་ཀྱི་གསུང་གི་ངོ་བོ་ཡིན་པ་ལྟར། རྡོ་རྗེ་རྩེ་དགུ་པས་ཀྱང་བཤད་བྱའི་ཆོས་གསུང་རབ་ཡན་ལག་དགུ་མཚོན་ཞིང༌། རྩེ་དགུ་ནི། གུར་ལས། རྡོ་རྗེ་ཆེན་པོ་རྩེ་དགུ་པ། ། ཞེས་པའི་དོན་རྡོ་རྗེ་རྩེ་ལྔའི་སྟེང་འོག་གི་རྭ་བཞི་བཞི་དང་དབུས་རྭ་ཐལ་བྱུང་དུ་ཡོད་པ་ལ་གུར་འགྲེལ་ལས་བཤད་ཅིང༌། གསུང་རབ་ཡན་ལག་དགུའི་ཐ་སྙད་ཀྱང་བཞི་བརྒྱ་ལྔ་བཅུ་པ་ལས་འབྱུང་ངོ༌། །
སྦྱང་གཞི་འདུ་ཤེས་ཀྱིས་ཡུལ་ལ་མཚན་མར་བཟུང་ནས་སྤུ་རིས་སོ་སོར་འབྱེད་པ་ལྟར། སྦྱངས་འབྲས་སོ་སོར་རྟོག་པའི་ཡེ་ཤེས་ཀྱིས་ཀྱང་ཆོས་ཅན་ཐམས་ཅད་མ་འདྲེས་པར་སོ་སོར་མཁྱེན་ལ།

སྦྱང་བྱ་འདོད་ཆགས་སྐྱེས་ན་ཁ་དོག་དམར་བ་ལྟར། འོད་དཔག་མེད་ཀྱང་སྐུ་མདོག་དམར་པོར་འབྱུང་བ་ཡིན་ནོ། ། དོན་ཡོད་གྲུབ་པ་དྲིལ་བུའི་དབང་གི་སླད་དུ་དམིགས་པ་འདི་བཞིན་མཛོད། སྭ་བྷཱ་ཝ་སོགས་དང་ཁྱེད་རྣམས་ཀྱི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ་སོགས་ནས་གསོལ་བ་འདེབས་པའི་རྗེས་ཟློས་ཀྱི་བར་གོང་གིས་འགྲེ། བསྐུར་བྱེད་ནམ་མཁའི་དཀྱིལ་འཁོར་དང་སློབ་དཔོན་ལྷན་ཅིག་པས་དོན་ཡོད་གྲུབ་པའི་རང་བཞིན་ཅན་གྱི་དྲིལ་བུ་གདན་གསུམ་ཚང་བ་རེ་ཐོགས་ནས་ཁྱེད་རང་རྣམས་དོན་ཡོད་གྲུབ་པར་གསལ་བའི་ཕྱག་གཡོན་དུ་བྱིན་ནས་དབང་བསྐུར་བར་མོས་པ་མཛོད། ཨོཾ་བཛྲ་ཨ་དྷི་པ་ཏི་ཞེས་པས་ཁྱེད་རྣམས་ཀྱི་ཕྱག་གཡོན་དུ་དྲིལ་བུ་སྦྱིན་པས་བདེ་ཆེན་གྱི་སོགས་ནས་བྱ་གྲུབ་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། དེའང་དོན་གྲུབ་དང་དྲིལ་བུའི་དབང་སྦྱར་བ་ནི། དོན་གྲུབ་སངས་རྒྱས་ཀྱི་ཕྲིན་ལས་ཀྱི་ངོ་བོ་ཡིན་པས། ཕྲིན་ལས་ཀྱི་གཙོ་བོ་གདུལ་བྱ་ཆོས་ཉིད་ཀྱི་བདེན་པ་མཐོང་བ་ལ་སྦྱོར་བར་མཛད་པ་ལྟར། དྲིལ་བུའི་སྒྲས་ཀྱང་སྐྱེ་འགགས་དང་བྲལ་བའི་དོན་སྟོན་ཞིང་ཁོག་པ་སྟོང་པ་དང་ཤེས་ཕྱིན་གྱི་ཞལ་གྱིས་ཆོས་ཉིད་རང་བཞིན་གྱིས་སྟོང་པར་རྟོགས་པ་མཚོན་ཞིང༌། སྦྱང་གཞི་འདུ་བྱེད་ཀྱིས་ཡུལ་འདུས་བྱས་ནས་རང་དོན་སྒྲུབ་པའི་གཉེན་པོར་སྦྱངས་འབྲས་བྱ་དྲུག་ཡེ་ཤེས་ཀྱིས་སེམས་ཅན་གྱི་དོན་སྒྲུབ་ལ།
སྦྱང་བྱ་ཕྲག་དོག་ཉོན་མོངས་པ་ཀུན་ལྡན་ཡིན་པ་ལྟར། དོན་གྲུབ་ཀྱང་ཁ་དོག་ཀུན་ལྡན་ལྗང་གུར་འབྱུང་བ་ཡིན་ནོ། ། རྣམ་པར་སྣང་མཛད་མིང་གི་དབང་གི་སླད་དུ་དམིགས་པ་འདི་བཞིན་མཛོད། སྭ་བྷཱ་ཝ་སོགས་ནས་ཁྱེད་རྣམས་ཀྱི་གཟུགས་ཀྱི་ཕུང་པོ་སོགས་ནས་ས་མཱ་ཛཿ ཨོཾ་བཛྲ་གཽ་རཱི་སོགས་ནས་ཁྱེད་རང་རྣམས་ལ་ཐིམ། དེའི་མིག་ཏུ་སོགས་ནས་ཐུགས་རྡོ་རྗེ་མ། འདིར་དབང་རྫས་ལྷར་སྒྲུབ་པ་མེད་པས་ཁྱེད་རྣམས་ལ་ཡན་ལག་བཞི་པ་བསྒྲུབ་པའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་སོགས་ནས་སྩལ་དུ་གསོལ། ཞེས་གསོལ་བ་བཏབ་པས། བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་རྣམ་སྣང་གི་རང་བཞིན་ཅན་གྱི་མིང་གདན་གསུམ་ཚང་བ་རེ་མེ་ཏོག་གང་ལ་ཕོག་པའི་ལྷ་ལས་གྲས་ཏེ་བཏགས་པར་མོས་པ་མཛོད།
ཨོཾ་བཛྲ་སཏྭ་སོགས་ནས་ཨ་བྷི་ཥེ་ཀ་ཏ་ཀྱེ་ཞེས་དྲི། གསང་མཚན་མེད་ན་གསར་དུ་བཏགས་ཏེ། དེ་ཡང་སྐྱེས་པ་ལ། བཞད་པའི་རྡོ་རྗེ་སྒེག་པའི་རྡོ་རྗེ་དང༌། རོལ་པའི་རྡོ་རྗེ་ཨ་ལ་ལ་རྡོ་རྗེ། ། ཤིན་ཏུ་དགའ་བའི་མྱུ་གུའི་རྡོ་རྗེ་དང༌། ། ཞེ་སྡང་རྡོ་རྗེ་རྡོ་རྗེ་སེམས་དཔའ་དང༌། ། རྣམ་སྣང་ཆེན་པོའི་རྡོ་རྗེ་ཀྱེ་རྡོ་རྗེ། ། ཞེས་སོགས་དང༌། བུད་མེད་ལ།
རྡོ་རྗེ་སྙེམས་མ་རྡོ་རྗེ་མཚོན་ཆ་མ། ། རྡོ་རྗེ་བདག་མེད་ཨེ་མ་ཧོ་བདེ་མ། ། རྡོ་རྗེ་སྒེག་མ་ལ་སོགས་གང་རིགས་གདགས། ། དེ་ལྟར་མིང་བཏགས་པས་རྒྱུད་ལ་བདེ་ཆེན་གྱི་སོགས་ནས་མེ་ལོང་ལྟ་བུའི་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། དེའང་རྣམ་སྣང་དང་མིང་དབང་སྦྱར་བ་ནི། རྣམ་སྣང་སངས་རྒྱས་ཀྱི་སྐུ་ཡིན་པས་གདུལ་བྱས་མཚོན་སླ་ཞིང་སྐུས་ཡོན་ཏན་གྱི་རྟེན་བྱེད་པ་ལྟར། མིང་གིས་ཀྱང་རིགས་མཚོན་སླ་ཞིང་ལུང་སྟོན་པ་ལ་སོགས་པའི་རྟེན་བྱེད་དེ། མཉམ་སྦྱོར་ལས། རྡོ་རྗེ་མིང་གི་དབང་བསྐུར་བས། ། དེ་བཞིན་གཤེགས་པར་དེ་ལུང་བསྟན། །
ཞེས་འབྱུང་བ་ལགས་ཤིང༌། སྦྱང་གཞི་གཟུགས་ཕུང་ནི་ཤེས་པ་ལ་དེར་སྣང་བ་ཙམ་ལས་དོན་གཞན་དུ་མེད་པ་ལྟར། སྦྱངས་འབྲས་ཆོས་དབྱིངས་ཡེ་ཤེས་ཀྱང༌། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས། ། ཆོས་ཀྱི་དབྱིངས་ལ་ཡེ་ཤེས་སུ་བཤད། ། ཅེས་པ་ལྟར་ཡེ་ཤེས་ལས་དོན་གཞན་པའི་དབྱིངས་མ་གྲུབ་ཅིང༌། སྐབས་ལ་ལར། མེ་ལོང་ཡེ་ཤེས་ང་ཡིར་མེད། ། ཅེས་པའི་ཚུལ་གྱིས་མེ་ལོང་ཡེ་ཤེས་དང་ཡང་སྦྱོར་བར་ཡོད་ལ། སྦྱང་བྱ་གཏི་མུག་ཅན་གང་དུའང་བསྒྱུར་དུ་བཏུབ་པ་ལྟར།
རྣམ་སྣང་སྐུ་མདོག་དཀར་པོར་འབྱུང་བ་ཡིན་ནོ། ། དབང་དེ་རྣམས་ཀྱི་དོན་ནི། དངོས་ཀུན་སོགས་ནས་བལྟ་བར་གྱིས་ཞེས་གསུངས་ཏེ། དེ་ཡང་དངོས་པོ་སྟེ་ཆོས་ཅན་གྱི་སྣང་བ་གང་དང་གང་སྣང་བ་ནི་གཙོ་བོ་སྟེ་རང་གི་ལྷག་པའི་ལྷ་ཡིན་ལ། ལྷ་དེའང་གློ་བུར་དུ་བྱས་པ་མ་ཡིན་གྱི་ཆོས་ཐམས་ཅད་རང་བཞིན་གྱིས་རྙོག་པ་དང་བྲལ་བའི་ཕྱིར་གདོད་མ་ནས་ལྷར་རྣམ་པར་དག་ཅིང་གློ་བུར་གྱི་དྲི་མ་རྣམས་ཆོ་ག་འདིས་སེལ་བར་བྱེད་པས་ན་ད་ཕྱིན་ཆད་དེ་དག་ལ་ཐ་མལ་དུ་འཛིན་པའི་རྣམ་རྟོག་ཐམས་ཅད་སྤངས་ནས་སངས་རྒྱས་ཀྱི་ཡེ་ཤེས་སུ་བལྟ་བར་གྱིས་ཤིག་ཅེས་བྱ་བའི་ཐ་ཚིག་གོ ། དེ་དག་གིས་ནི་མ་རིག་པ་ལ་སོགས་པའི་ཉོན་མོངས་པ་ལྔ། རིག་པ་ཡེ་ཤེས་ལྔར་སྒྱུར་བར་བྱེད་པས་རིག་པའི་དབང་ངམ། རིག་མ་སྤྱན་ལ་སོགས་པའི་ཐབས་རིག་པ་ཡབ་ལྔའི་ལས་ཡིན་པས་རིག་པའི་དབང་ཞེས་བྱ་བ་ཡིན། དེ་རྣམས་ཀྱིས་ཆོས་ཅན་གྱི་སྣང་བ་ཐམས་ཅད་ལྷར་བྱིན་གྱིས་བརླབས་ནས། དེ་དག་གི་ཆོས་ཉིད་དྲུག་པ་རྡོ་རྗེ་སེམས་དཔར་ངོ་སྤྲད་དེ་སྐུ་གསུང་ཐུགས་བྱིན་གྱིས་རློབ་པར་བྱེད་པ་བརྟུལ་ཞུགས་ཀྱི་དབང་བསྐུར་བའི་སླད་དུ་དམིགས་པ་འདི་བཞིན་མཛོད།
ཨོཾ་སྭ་བྷཱ་ཝ་སོགས་དང་ཁྱེད་རྣམས་ཀྱི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སོགས་ནས་ས་མཱ་ཛཿ གཽ་རཱི་ཨཱ་ཀརྵ་ཡ་ཛཿནས་ཧོཿ ཁྱེད་རང་རྣམས་ལ་ཐིམ། དེའི་མིག་ཏུ་ནས་ཐུགས་རྡོ་རྗེ་མ། སློབ་དཔོན་གྱིས་དེ་བཞིན་གཤེགས་པ་སོགས་ནས་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲཱི་བྷ་ཝ་སོགས་ནས་མི་བསྐྱོད་པས་དབུར་བརྒྱན། ཨོཾ་སྭ་བྷ་ཝ་སོགས་དང༌། དབང་རྫས་རྡོ་རྗེ་མི་དམིགས་ཏེ་སོགས་ནས་མི་བསྐྱོད་པས་དབུར་བརྒྱན། དེ་ལྟར་རྡོ་རྗེ་ལྷ་ཉི་ཤུ་རྩ་བརྒྱད་ཀྱི་རང་བཞིན་དུ་གྱུར་པ་ཁྱེད་རྣམས་ཀྱི་ཕྱག་གཡས་པར་བརྟུལ་ཞུགས་ཀྱི་དབང་གི་སླད་དུ་སྦྱིན་པར་མོས་པ་མཛོད།
འདི་དེ་སངས་རྒྱས་ཐམས་ཅད་ཉིད་སོགས་ནས་ཧི་ཧི་ཧཱུྃ། ཞེས་པའི་སྒོ་ནས་བྱིན་པའི་རྡོ་རྗེ་དེ་གསོར་ཏེ་སྙིང་གར་བཟུང་ནས། དེང་ཕྱིན་ཆད་ཐ་མལ་པའི་སྤྱོད་པ་ཐུལ་ལ་རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་རང་བཞིན་ལ་ཞུགས་པར་གྱིས་ཤིག དེ་ལྟར་ན་རིག་པའི་དབང་ལྔ་ཐོབ་པས་བྱ་སྤྱོད་ཀྱི་ཆུ་ཅོད་པཎ་རྡོ་རྗེ་དྲིལ་བུ་མིང་གི་དབང་སྟེ་ལྔ་ལས་ཐོབ་བྱེད་ཀྱི་སྒོ་ནས་ཁྱད་པར་དུ་འཕགས་པའི་རིགས་ལྔའི་སྡོམ་པ་ཐོབ་པས་བྱ་སྤྱོད་ཀྱི་རྒྱུད་འཆད་པ་དང་ཉན་པ་ལ་དབང་བའི་དབང་ཐོབ། དེའི་སྟེང་དུ་ཐ་མལ་པའི་ལུས་ངག་ཡིད་གསུམ་བརྟུལ་ནས་རྡོ་རྗེ་འཆང་གི་སྐུ་གསུང་ཐུགས་སུ་བྱིན་གྱིས་རློབ་པར་བྱེད་པ་བརྟུལ་ཞུགས་ཀྱི་དབང་ཐོབ་པས་རྣལ་འབྱོར་གྱི་རྒྱུད་ཀྱི་སློབ་མའི་དབང་ལས་ཐོབ་བྱེད་ཀྱི་སྒོ་ནས་ཁྱད་པར་དུ་འཕགས་པའི་བླ་མེད་ཀྱི་རྡོ་རྗེ་སློབ་མའི་དབང་ཐོབ་པས་རིགས་ལྔ་སྤྱི་དང་སོ་སོའི་དམ་ཚིག་བསྲུང་བ་ལ་དབང་བར་བྱས་ཤིང༌། རྣལ་འབྱོར་གྱི་རྒྱུད་འཆད་པ་ལ་མི་དབང་ཡང་ཉན་པ་ལ་དབང་བ་དང་རྣལ་འབྱོར་བླ་མེད་ཀྱི་རྒྱུད་ནས་བཤད་པའི་ལས་ཚོགས་དང་དངོས་གྲུབ་ཀྱི་སྒྲུབ་ཐབས་དང་དྲན་པ་གཅིག་པའི་སྒྲུབ་ཐབས་ཉམས་སུ་བླང་དུ་རུང་བ་ཡིན་ནོ། ། དེ་བས་ན་ཁྱེད་རྣམས་མེ་ཏོག་གང་ལ་ཕོག་པའི་ལྷའི་བསྒོམ་བཟླས་ལ་བརྩོན་པར་གྱིས་ཤིག དེས་སངས་རྒྱས་ཐམས་ཅད་བཟླས་པས་མཉེས་པར་འགྱུར་བས་ཁྱེད་རྣམས་ཀྱིས་དམན་པ་དང་འབྲིང་གི་དངོས་གྲུབ་གང་འདོད་པ་ཐམས་ཅད་འགྲུབ་པར་འགྱུར་རོ་ཞེས་བསྒོ། དེ་ལྟར་ངེས་པར་བྱས་ནས། བཟླས་པའི་ལུང་གི་སླད་དུ་དམིགས་པ་འདི་བཞིན་མཛོད།
སློབ་དཔོན་རྡོ་རྗེ་མཁའ་འགྲོར་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ཨོཾ་ཏྲཱཾ་ཨཱཾ་ཁཾ་རྣམས་ཀྱི་མཐར་སྔགས་རྣམས་ཀྱི་ཕྲེང་བས་བསྐོར་བ། ཁྱེད་རང་རྣམས་ཀྱི་སྙིང་གར་ཡང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཨོཾ་ཏྲཱཾ་ཨཱཾ་ཁཾ་རྣམས་ཡོད་པར་གསལ་བཏབ། སློབ་དཔོན་ལ་གུས་འདུད་དྲག་པོས་གསང་སྔགས་ཀྱི་དངོས་གྲུབ་མ་ལུས་པ་སྩལ་དུ་གསོལ་སྙམ་པའི་ཡིད་ཀྱིས་གསོལ་བ་བཏབ་པས། སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་བྱུང་ཞལ་ནས་ཐོན། ཁྱེད་རྣམས་ཀྱི་ཞལ་དུ་ཞུགས། ཐུགས་ཀའི་ས་བོན་གྱི་མཐར་གཡས་སྐོར་དུ་འཁོད་པར་མོས་ནས་སྔགས་འདི་རྣམས་ཀྱི་རྗེས་ཟློས་ལན་གསུམ་མཛོད། ཨོཾ་དྷ་ར་སོགས་གཙོ་བོ་ལྔའི་སྔགས་ལན་གསུམ་གྱིས་རྗེས་ཟློས་བྱེད་དུ་གཞུག དེ་ལྟར་བཟླས་པས་དང་པོས་རྒྱུད་བྱིན་གྱིས་བརླབས། གཉིས་པས་དབྱེར་མེད་དུ་བྱས།
གསུམ་པས་བརྟན་པར་བྱས་པར་མོས་པ་མཛོད། སློབ་དཔོན་ལ་གསོལ་བ་འདེབས་པའི་ཡིད་ཀྱིས་མེ་ཏོག་དོར་ལ་འདིའི་རྗེས་ཟློས་མཛོད། བཅོམ་ལྡན་བདག་གིས་གཟུང་ལགས་ཀྱིས། ། བདག་ལ་ཉེ་བར་མཛད་དུ་གསོལ། ། ཞེས་གསོལ་བ་བཏབ་པས། སློབ་དཔོན་གྱིས་མེ་ཏོག་སྤྱི་བོར་བཞག་ནས་སྔགས་ཀྱི་དངོས་གྲུབ་སྩལ་ཞིང་བརྟན་པར་བྱས་པའི་མོས་པ་མཛོད། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་འགོ་བར་མཛད་དུ་གསོལ། ། དེ་ལྟར་ཐུན་མོང་གི་དབང་དྲུག་གིས་ཁྱེད་རྣམས་ཀྱི་རགས་པ་ཕུང་ཁམས་སྐྱེ་མཆེད་དེ་བཞིན་ཉིད་དང་བཅས་པ་ལྷར་བྱིན་གྱིས་བརླབས། ཕྲ་བ་དཀྱིལ་འཁོར་བཞི་སྐུ་བཞིར་བྱིན་གྱིས་རློབ་པར་བྱེད་པ་ཐུན་མོང་མ་ཡིན་པའི་དབང་བཞིའི་དང་པོ་ཕྱིར་མི་ལྡོག་པ་འཁོར་ལོའི་དབང་ལ་བཞི་སྟེ།
བཞི་ཆར་ལ། སྔོན་འགྲོ་ཡོན་དབུལ་གསོལ་བ་གདབ། ། དངོས་གཞི་སློབ་དཔོན་དབང་བསྐུར་དང༌། ། མཇུག་ཏུ་མཐའ་རྟེན་སོ་སོར་སྦྱིན། ། ཞེས་པ་ལྟར་ལས་དང་པོ་ཕྱིར་མི་ལྡོག་པ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སོགས་ནས་བདག་ལ་སྩོལ། སློབ་མ་དབང་སྟེགས་ཀྱི་སྟེང་དུ་བཞག ། དེ་མེད་ན་ཁྱེད་རྣམས་གོང་དུ་བཤད་པའི་དབང་སྟེགས་ཀྱི་སྟེང་དུ་ལྷར་བསྐྱེད་མ་ཐག་པའི་རྡོ་རྗེ་སེམས་དཔའི་ང་རྒྱལ་གྱིས་འཁོད་པར་མོས་པ་མཛོད། སློབ་དཔོན་གྱི་ཐུགས་ཀའི་ས་བོན་ལས་བསྐུར་བྱེད་ནམ་མཁའི་དཀྱིལ་འཁོར་གྱི་འཁོར་ལོ་བསམ་གྱིས་མི་ཁྱབ་པར་སྤྲུལ་ཏེ། དེ་རྣམས་ཀྱིས་མཆོད་པའི་ཡོ་བྱད་དཔག་ཏུ་མེད་པ་དང༌།
བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ཏེ། སློབ་དཔོན་དང་ལྷན་ཅིག་པས་བཀྲ་ཤིས་ཀྱི་ཚིགས་སུ་བཅད་པ་སྔོན་དུ་འགྲོ་བའི་སྒོ་ནས་དབང་བསྐུར་བའི་མོས་པ་མཛོད། ཕུན་སུམ་ཚོགས་འཛིན་སོགས་ཤླཽ་ཀ་གསུམ་དང༌། སླར་ཡང་རིག་པའི་དབང་ལྔའི་དངོས་གཞིའི་ཚིགས་བཅད་དང་སྔགས་རྣམས་བརྗོད་ཅིང་དབང་རྫས་བྱིན་ཏེ་དབང་བསྐུར། དེ་ནས་དམ་ཚིག་གསུམ་རིམ་གྱིས་སྦྱིན་དགོས་པ་ལས། ཐོག་མར་རྡོ་རྗེ་ཐུགས་ཀྱི་དམ་ཚིག་གི་སླད་དུ། ཧཱུྃ་ལས་བྱུང་བའི་རྡོ་རྗེ་བཤད་མ་ཐག་པའི་ལྷ་ཉི་ཤུ་རྩ་བརྒྱད་ཀྱི་རང་བཞིན་ཅན་དེ་ཁྱེད་རང་རྣམས་ཀྱི་ཕྱག་གཡས་སུ་བྱིན་པར་མོས་པ་མཛོད། འདི་དེ་སོགས་ནས་ཧི་ཧཱུྃ། ཞེས་པས་བྱིན་པའི་རྡོ་རྗེ་དེ་གསོར་ཏེ་སྙིང་གར་འགྱིང་བ་དང་བཅས་པས་བཟུང་ནས་རྡོ་རྗེའི་དེ་ཁོ་ན་ཉིད་ལ་ཐུགས་གཏོད་པ་ཞུ། ཐོག་མཐའ་མེད་སོགས་ནས་བདག་པོའི་བདག་ཅེས་གསུངས་ཏེ་དེའི་དོན་ནི།
རྡོ་རྗེ་འདི་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་རིག་སྟོང་དབྱེར་མེད་ཀྱི་ངོ་བོ་མཚོན་པར་བྱེད་པ་ཡིན་ལ། ཁྱེད་རྣམས་ཀྱི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ངེས་དོན་གྱི་རྡོ་རྗེ་ཡིན་ནོ་སྙམ་དུ་མོས་པ་མཛོད། དྲིལ་བུ་གསུང་གི་དམ་ཚིག་གི་སླད་དུ་ཨོཾ་སྭ་བྷཱ་ཝ་ནས་དོན་ཡོད་གྲུབ་པས་དབུར་བརྒྱན། དེ་ལྟར་དྲིལ་བུ་ལྷ་ཉི་ཤུ་རྩ་གསུམ་གྱི་རང་བཞིན་དུ་གྱུར་པ་ཁྱེད་རྣམས་ཀྱི་ཕྱག་གཡོན་དུ་བྱིན་པར་མོས་པ་མཛོད། འདི་དེ་སོགས་ནས་རྒྱལ་བར་བཞེད། ། ཅེས་པའི་སྒོ་ནས་བྱིན་པའི་དྲིལ་བུ་དེ་ཉིད་དཀུ་གཡོན་པར་ཁ་གྱེན་དུ་བསྟན་ནས་བཟུང་སྟེ་དྲིལ་བུའི་དེ་ཁོ་ན་ཉིད་ལ་ཐུགས་གཏོད་པར་ཞུ། སྲིད་པ་སོགས་ནས་བྱེད་པ་ཡིན། ། ཞེས་གསུངས་ཏེ་དེའི་དོན་ནི་དྲིལ་བུ་འདི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་སྐྱེ་འགགས་གནས་གསུམ་གྱིས་སྟོང་པ་མཚོན་པར་བྱེད་པ་ཡིན་ལ། ཁྱེད་རྣམས་ཀྱི་ངག་སྲིད་ཐམས་ཅད་ཀྱི་རང་བཞིན་རྣམ་པར་དག་པ་སྟོན་པར་བྱེད་པའི་ངེས་དོན་གྱི་དྲིལ་བུ་ཡིན་ནོ་སྙམ་དུ་མོས་པ་མཛོད། དེ་ནས་སློབ་དཔོན་གྱི་དབང་གི་དངོས་གཞིའི་སླད་དུ་ཁྱེད་རྣམས་ལ་རིག་མ་མཚན་ཉིད་དང་ལྡན་པ་རེ་བྱིན་པར་མོས་པ་མཛོད།
ཤེས་རབ་བཅུ་དྲུག་སོགས་ནས་དབང་དུ་འདོད། ། ཅེས་དང༌། རྗེས་སུ་གནང་བ་མདོར་བསྡུས་པའི་སྒོ་ནས་བྱིན་པའི་མོས་པ་མཛོད། རྡོ་རྗེ་ཆེ་དང་སོགས་ནས་བསྡུ་བ་ཉིད་དུ་གྱིས། ། ཞེས་བརྗོད། ཕྱག་རྒྱ་སྐུའི་དམ་ཚིག་གི་སླད་དུ་ཁྱེད་རང་རྣམས་རྡོ་རྗེ་འཆང་ཆེན་པོ་སོགས་ནས་མཉམ་པར་སྦྱོར་བ། སློབ་དཔོན་གྱི་ཐུགས་ཀའི་ཧཱུྃ་ལས་སོགས་ནས། རྡོ་རྗེ་འཆང་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཨོཾ་བཛྲ་གཽ་རཱི་སོགས་ནས་ཁྱེད་རང་རྣམས་ལ་གཉིས་སུ་མེད་པར་ཐིམ། དེའི་མིག་ཏུ་སོགས་ནས་ཐུགས་རྡོ་རྗེ་མ།
ཕྱག་རྒྱའི་དེ་ཁོ་ན་ཉིད་རྒྱས་པར་བརྗོད་པ་ནི། ཁྱེད་རང་རྣམས་རྡོ་རྗེ་དྲིལ་བུ་ཐུགས་ཀར་བསྣོལ་བའི་ཕྱག་རྒྱས་བཟུང་སྟེ་ཤེས་རབ་མ་ལོ་གྲངས་བཅུ་དྲུག་ལོན་པ་ལྟ་བུ་དེ་དང་ནུ་མ་ལ་སོགས་པ་ཕན་ཚུན་རེག་པའི་བདེ་བ་ཉམས་སུ་མྱོང་བ་ལ་བརྟེན་ནས་བྱུང་བའི་བྱང་ཆུབ་ཀྱི་སེམས་ཀྱིས་ལུས་ཐམས་ཅད་ཁྱབ་པར་གྱུར་པ་ཡིན་སྙམ་དུ་མོས་པ་མཛོད། སྲིད་པའི་སོགས་ནས་བརྟན་ཕྱིར་རོ། ། ཞེས་གསུངས་ཏེ་དེའི་དོན་ནི། ཐ་མལ་པའི་བདེ་བ་ནི། མ་དག་པའོ། ། སྲིད་པའི་སྡུག་བསྔལ་ཟད་པར་བྱ་བའི་ཕྱིར་རང་ཉིད་ལྷག་པའི་ལྷའི་རྣལ་འབྱོར་བྱ་སྟེ། འདོད་པའི་ལོངས་སྤྱོད་ཐམས་ཅད་ལ་ལོངས་སྤྱོད་ཅིག ཐམས་ཅད་ལ་མཆོད་པ་གྱིས་ཤིག འདིས་རྡོ་རྗེ་འཆང་ཆེན་པོ་ཁ་སྦྱོར་གྱི་སྐུ་ཐོབ་པ་ལས་མི་འདའོ། །
དེ་བས་ན་ཏིང་ངེ་འཛིན་འདི་ལ་གནས་པར་གྱིས་ཤིག་ཅེས་པའི་དོན་ཡིན། འོག་ཏུ་མཆོད་པ་རྒྱས་པས་མཆོད་པ་མ་བྱུང་གི་བར་དུ་ཕྱག་རྒྱ་དང་ཏིང་ངེ་འཛིན་དེ་ལས་མ་གཡོས་པར་མཛོད། དེ་ཉིད་བརྟན་པའི་ཡན་ལག་ཏུ་བུམ་པའི་ཆུས་དབང་བསྐུར་ཏེ། ནམ་མཁར་གདན་གསུམ་ཚང་བའི་དཀྱིལ་འཁོར་གྱིས་རྣམ་པར་རྒྱལ་བའི་བུམ་པ། གླུ་དང་རོལ་མོ་དང་བཀྲ་ཤིས་ཀྱི་ཚིགས་སུ་བཅད་པ་དང་བཅས་པས་སྤྱི་བོ་ནས་དབང་བསྐུར་བར་མོས་པ་མཛོད། དབང་བསྐུར་རྡོ་རྗེ་ཆེན་པོ་ནས་སྦྱིན་པར་བྱ། བཅོམ་ལྡན་རྡོ་རྗེ་ཅན་གྱི་ཆུས་སོགས་ཆུ་དབང་རྒྱས་པར་བསྐུར་ལ། ཞེས་གསུང་ཞིང་དབང་བསྐུར་བས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ། ཆུ་ལྷག་མ་ཡར་ལུད་པ་ལས་མི་བསྐྱོད་པ་གཙོ་བོར་གྱུར་པའི་དེ་བཞིན་གཤེགས་པ་རིགས་ལྔས་དབུར་བརྒྱན་པར་མོས་པ་མཛོད། དེ་ཉིད་ལ་བསྐུར་བྱེད་ནམ་མཁའི་དཀྱིལ་འཁོར་དང་སློབ་དཔོན་ལྷན་ཅིག་པས་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱས་པ་མོས་ཤིག །
ཨོཾ་སུ་པྲ་སོགས་ནས་སྭཱ་ཧཱ། ཞེས་པས་རབ་ཏུ་གནས་པར་བྱས་ཏེ། དེ་ཉིད་ལ་མངའ་དབུལ་གྱི་སླད་དུ། ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པ་རྒྱས་པས་མཆོད་པར་མོས་པ་མཛོད། ཨོཾ་བཛྲ་པུཥྤེ་སོགས་ནས་ཧཱུྃ། དེ་ལྟར་ཁྱེད་ལ་རྡོ་རྗེ་འཆང་སོགས་ནས་འཁོར་ལོ་ཡིན་གྱི། དེ་ལས་ལོགས་སུ་དཀྱིལ་འཁོར་བཙལ་དུ་མེད་དེ། དཀྱིལ་འཁོར་ཞེས་ནི་ ་་་་་འདི་རྣམས་ལ་འགྱུར་ཁྱད་ཅུང་ཟད་མི་འདྲ་བ་ཡོད་པ་རྣམས་གཞན་གྱི་ཤན་མ་ཤོར་བ་བྱེད་དགོས། གང་བཤད་པ་སོགས་ནས། དོ་ཤལ་ཕྱེད་པ་ཉིད་དུ་བརྗོད། །
དེ་ལྟར་རང་སེམས་དེ་ཉིད་མ་རྟོགས་པའི་དབང་གིས་ཕུང་ཁམས་སྐྱེ་མཆེད་སྣ་ཚོགས་སུ་སྣང་ཡང་དེ་ཉིད་དཀྱིལ་འཁོར་གྱི་ལྷའི་ངོ་བོར་དག་པ་ནི། རྒྱལ་བ་མགོན་པོ་ཕན་པ་སོགས་ནས། བགེགས་ནི་མཐར་བྱེད་ཅེས་བྱར་བཤད། ། ཅེས་པས་དཀྱིལ་འཁོར་དང་ལྷའི་རྣམ་དག་བསྟན་ནས། རྣམ་དག་རྟོགས་པའི་སློབ་མ་ལ་རྗེས་སུ་གནང་བ་རྣམས་རིམ་པ་བཞིན་བསྒྲུབ་དགོས་པ་ལས། ཐོག་མར་ལྷ་མཆོད་པའི་རྗེས་སུ་གནང་བ་ནི་སྒེག་སོགས་བརྒྱད་ཀྱི་ཕྱག་རྒྱ་རྣམས་མཛད་པར་ཞུ། དེང་ནས་བརྩམས་ཏེ་སོགས་ནས་ལུས་ཅན་རྣམས་ལ་བསྒོས། གཱཿ དེང་ཕྱིན་ཆད་ལུས་ཀྱི་སྒོ་ནས་སྒེག་པ་དང༌། ངག་གི་སྒོ་ནས་གླུ་ལེན་པ་ལ་སོགས་པ་སྤྱོད་པ་ཅི་བྱེད་པ་ཐམས་ཅད་མི་དགེ་བ་དང་ལུང་མ་བསྟན་མ་ཡིན་པར་ལྷ་མཆོད་པའི་བསམ་པས་ཟིན་པར་གྱིས་ཤིག
སེམས་ཅན་གྱི་དོན་བྱེད་པའི་རྗེས་གནང་ནི། མིག་ཐུར་རམ་རྡོ་རྗེ་ལ་ཨོཾ་དྷ་ར་སོགས་ནས་སྭཱ་ཧཱ་ཞེས་པའི་རྩ་སྔགས་ཀྱིས་མངོན་པར་བསྔགས་པའི་པྲཾ་ལས་བྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་མའི་རང་བཞིན་གྱི་མིག་ཐུར་རམ། ཡང་ན་རྡོ་རྗེ་ཧཱུྃ་ལས་བྱུང་བའི་རྡོ་རྗེར་བསྐྱེད་པས་ཁྱེད་རྣམས་ཀྱི་མིག་གི་ཐད་ཀར་བྱུགས་པས་མ་རིག་པའི་ལིང་ཐོག་བསལ་ནས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་སྙམ་དུ་མོས་པ་མཛོད། ཇི་ལྟར་མིག་མཁན་ནས་ཧྲཱིཿཔྲཾ་ཞེས་པས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་ནས། ཆོས་ཅན་གྱི་སྣང་བ་ཐམས་ཅད་མེ་ལོང་ནང་གི་གཟུགས་བརྙན་ལྟར་ངེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་སླད་དུ་ཨ་ལས་སྐྱེས་པའི་མེ་ལོང་བསྟན་ཏེ། ཆོས་རྣམས་སོགས་ནས་སྲས་སུ་སྐྱེ་ཞེས་པས་མེ་ལོང་དང་པོའི་རྗེས་གནང་བྱིན་ནས། དེ་ལྟར་ཀུན་རྫོབ་ཀྱི་ཆོས་ཐམས་ཅད་རྒྱུ་རྐྱེན་རྟེན་འབྲེལ་ཚོགས་པ་ལས་དུ་མར་སྣང་ཡང་དྲིལ་བུའི་སྒྲ་ཁོག་པ་དང་ལྕེ་དང་སྐྱེས་བུའི་རྩོལ་བ་གསུམ་གང་ལས་བྱུང་དཔྱད་ན་མི་རྙེད་པས་རང་བཞིན་གྱིས་སྟོང་པ་ལྟར་ཆོས་ཉིད་སྐྱེ་འགག་གནས་གསུམ་གྱིས་སྟོང་པ་ནམ་མཁའི་མཚན་ཉིད་ཅན་དུ་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་སླད་དུ་དབྱངས་ཐ་མ་སྟེ་ཨཿཚེག་དྲག་ཅན་ལས་སྐྱེས་པའི་དྲིལ་བུ་བྱིན་ཏེ། ཐམས་ཅད་ནམ་མཁའི་སོགས་ནས་མཉམ་པ་ཉིད་དུ་གསལ། ཞེས་པས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པར་བྱས་ནས། གནས་ལུགས་རྟོགས་པའི་ཤེས་རབ་དང་ལྡན་ཡང་ཐབས་མཁས་ཀྱི་ཁྱད་པར་དང་བྲལ་ན་ཉན་རང་གི་སར་ལྟུང་བར་འགྱུར་བས་རང་དོན་ཡིད་བྱེད་ཀྱི་བསམ་པ་བཅོམ་དགོས་སོ་ཞེས་ཤེས་པའི་ཆེད་དུ།
དེ་བཞིན་གཤེགས་པ་སོགས་ནས་བྱོས་ཤིག་ཅེས་པས་ཧོཿལས་སྐྱེས་པའི་མདའ་གཞུ་བྱིན་ཏེ། ཐབས་ཀྱི་མདའ་དྲུག་ཤེས་རབ་ཀྱི་གཞུ་ལ་བཀངས་ནས་ཕྱོགས་བཞི་སྟེང་འོག་གཉིས་ཏེ་དྲུག་ཏུ་འཕངས་པས་རང་དོན་ཡིད་བྱེད་ཀྱི་བསམ་པ་བཅོམ་པར་མོས་ལ། དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱའོ་ཞེས་གསུངས་ཤིག གནས་ལུགས་རྟོགས་པའི་ཤེས་རབ་དེའང་ཐོས་བསམ་ལས་བྱུང་བའི་ཤེས་རབ་ལྟར་དོན་སྤྱིའི་ཚུལ་གྱིས་རྟོགས་པ་ཙམ་མ་ཡིན་གྱི། དབང་གི་ཡེ་ཤེས་རྡོ་རྗེ་སེམས་དཔའ་མེ་ལོང་ནང་གི་གཟུགས་བརྙན་ལྟ་བུ་མྱོང་ཡང་རང་བཞིན་མེད་པ་རང་གི་སྙིང་ལ་ཞུགས་པ་ཡིན་ནོ་ཞེས་ཤེས་པའི་ཆེད་དུ་མེ་ལོང་རྡོ་རྗེ་དང་བཅས་པའི་རྗེས་སུ་གནང་བ་སྦྱིན་པ་ནི། ཨཱ་བཛྲ་སཏྭ། རྡོ་རྗེ་སེམས་དཔའ་སོགས་ནས་ཤེས་པར་གྱིས་ཤིག་ཅེས་པ་རྣམས་ནི་སེམས་ཅན་གྱི་དོན་བྱེད་པའི་རྗེས་གནང་ཡིན་ནོ། ། ཆོས་བཤད་པའི་རྗེས་གནང་ནི། ཨོཾ་བཛྲ་ཧེ་ཏུ་མཱཾ་ཞེས་པས་ཞབས་ཀྱི་འོག་ཏུ་འཁོར་ལོ་བྱིན་ཏེ་སེམས་ཅན་འཁོར་བ་ལས་དྲོངས་ཤིག་ཅེས་པའི་དོན་ཡིན། འདྲེན་ལུགས་ཇི་ལྟར་བྱེད་ན་བཛྲ་བྷཱ་ཥ་རཾ་ཞེས་པས་ཕྱག་གཡས་སུ་དུང་བྱིན་ཏེ།
དུང་བུས་ལ་སེམས་ཅན་འཁོར་དུ་སྡུས་ཤིག་ཅེས་པའི་དོན་ཡིན། ཚུལ་ཇི་ལྟར་ན་བཛྲ་གྷཎྜེ་ཨཿཞེས་པས་ཕྱག་གཡོན་པར་དྲིལ་བུ་བྱིན་ཏེ་ཆོས་ཀྱི་སྒྲ་སྒྲོགས་ཤིག་ཅེས་པའི་དོན་ཡིན། ཆོས་གང་གིས་ན་ཨ་ཞེས་པས་ལག་ངར་གྱི་སྟེང་དུ་རྒྱུད་ཀྱི་གླེགས་བམ་བྱིན་ཏེ་ཆོས་འདིའི་སྒྲ་སྒྲོགས་ཤིག་ཅེས་པའི་དོན་ཡིན་པས། དེ་ལྟར་ངེས་པའི་སྒོ་ནས་འཁོར་ལོ་བསྐོར་བ་དང༌། དུང་འབུད་པ་དང༌། དྲིལ་བུ་འཁྲོལ་བ་དང༌། གླེགས་བམ་ཀློག་པའི་ཚུལ་མཛོད་ཅིག དེང་ནས་བརྩམས་ཏེ་སེམས་བསྐྱེད་པ་སོགས་ནས་སྲུང་བར་མཛོད་ཅེས་སྤྱིར་བཏང་ཆོས་བཤད་པའི་རྗེས་གནང་བྱིན་ནས། ཆོས་བཤད་པ་དེའང་དེ་བཞིན་གཤེགས་པ་རིགས་ལྔ་དང་འབྲེལ་པའི་རྡོ་རྗེ་ཐེག་པའི་ཆོས་སྟོན་དགོས་སོ་ཞེས་ཤེས་པའི་ཆེད་དུ་རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ནི། ཇི་ལྟར་ཇི་ལྟ་སོགས་ནས་ཉེ་བར་སྦྱོར་ཞེས་གསུངས་ཏེ།
དེའི་དོན་ནི་ཐབས་ཀྱི་བྱེ་བྲག་ཇི་ལྟ་བུའི་ཚུལ་ཇི་ལྟར་འདུལ་བར་འགྱུར་བ་ལེགས་པར་རྟོགས་ནས། ཐབས་དེ་ལྟ་བུ་དང་ཚུལ་དེ་ལྟར་སེམས་ཅན་གྱི་དོན་བྱ་དགོས་པས། ཐབས་གཙང་བ་ནི་དག་པ་སྟེ་དུག་ལྔ་གང་དང་གང་འབྲེལ་བ་དེ་དང་རྗེས་སུ་མཐུན་པར་བསྟན་ནས་གནས་སྐབས་དང་མཐར་ཐུག་གི་འབྲས་བུ་ལ་སྦྱོར་བར་གྱིས་ཤིག་ཅེས་པའི་དོན་ཡིན་པས། ཁྱེད་རྣམས་དེ་བཞིན་གཤེགས་པ་རྣམ་སྣང་ལ་སོགས་པའི་ང་རྒྱལ་དུ་རིམ་པར་འཕོས་ནས་ཕྱག་རྒྱ་རྣམས་ཀྱི་ལད་མོ་མཛོད། འཇིག་རྟེན་ཀུན་ལ་སོགས་ནས་ད་ལྟ་གྱིས། ། ཞེས་པ་རྣམས་ཆོས་བཤད་པའི་རྗེས་སུ་གནང་བ་ཡིན། དེ་ལྟར་ཕྱི་དབྱིབས་ཀྱི་སོགས་ཀྱིས་རྟོགས་བསྐྱེད་བྱའོ། ། དེས་བུམ་དབང་འཁོར་དུ་བཅས་པ་སོང་ནས། གསང་བའི་དབང་ཞུ་བའི་སླད་དུ་མཎྜལ་ཕུལ་མཛོད། དེ་ལྟར་མཎྜལ་ཕུལ་ནས་མཚན་ཉིད་དང་ལྡན་པའི་ཕྱག་རྒྱ་ཞིག་ཀྱང་སློབ་དཔོན་ལ་ཕུལ་བར་མོས་ནས་གསོལ་བ་འདེབས་པ་འདིའི་རྗེས་ཟློས་མཛོད།
བྱང་ཆུབ་རྡོ་རྗེ་སོགས་དང་བཅོམ་ལྡན་ཞི་བ་སོགས་ནས་བདག་ལ་སྐྱོབས་ཞེས་པས་གསོལ་བ་བཏབ་ནས། སྔོན་ཆད་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འཆིང་བ་ཞུ། དམིགས་པ་འདི་བཞིན་མཛོད། སློབ་དཔོན་རྣམ་པར་སྣང་མཛད་དང་སྤྱན་མ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་དུང་དང་ཀུནྡ་ལྟར་དཀར་བ་སློབ་དཔོན་རང་ཉིད་ཀྱི་མཐེབ་སྲིན་གྱིས་བླངས་ཏེ་ཁྱེད་རྣམས་ཀྱི་ལྕེ་ཐོག་ཏུ་བཞག་པར་མོས་པ་མཛོད། ཇི་ལྟར་འདས་པའི་སོགས་ནས་དབང་བསྐུར་རོ། ། ཞེས་བརྗོད་ཅིང་བདུད་རྩི་སྦྱིན། དེ་ནས་དེ་ཁོ་ན་ཉིད་བརྗོད་པ་ནི། འདི་ནི་དེ་ཉིད་བླ་ན་མེད་སོགས་ནས་ཡང་དག་མྱང༌། ཞེས་གསུངས་པའི་དོན་དྲན་བཞིན་པས་བདུད་རྩི་དེ་སངས་རྒྱས་ཐམས་ཅད་འདུས་པའི་ངོ་བོར་མོས་ཏེ་མྱང་བར་ཞུ། དེ་ལྟར་མྱང་བས་མགྲིན་པ་ན་གཞིར་གནས་པའི་ཡ་ར་ལ་ཝ་ཞེས་པའི་ཡི་གེ་བྱང་ཆུབ་སེམས་ཀྱིས་གང་བ་དམ་ཚིག་པའི་ཚུལ་དུ་གནས་པ་ལ།
སློབ་དཔོན་གྱིས་བྱིན་པའི་བྱང་ཆུབ་ཀྱི་སེམས་གདན་གསུམ་ཚང་བ་དེ་ཉིད་ཡེ་ཤེས་པའི་ཚུལ་དུ་འདྲེས་པས་སྣང་མཆེད་ཐོབ་གསུམ་གྱི་འཁོར་དུ་བྱུང་བའི་རང་བཞིན་བརྒྱད་ཅུའི་རྣམ་རྟོག་རགས་པ་རྣམས་འགགས་ནས་སྟོང་པ་དང་ཤིན་ཏུ་སྟོང་པ་དང་སྟོང་པ་ཆེན་པོའི་ཉམས་སྐྱེས་ ་་་་་སྤྱོད་བསྡུས་ལས་འབྱུང་བའི་དོན་ཤེས་རབ་སྣང་བའི་འཁོར་དུ་བྱུང་བའི་འདོད་ཆགས་ལས་གྱུར་པའི་རྟོག་པ་སུམ་ཅུ་རྩ་གསུམ། ཐབས་སྣང་བ་མཆེད་པའི་འཁོར་དུ་བྱུང་བའི་ཞེ་སྡང་ལས་གྱུར་པའི་རྟོག་པ་བཞི་བཅུ། སྣང་བ་ཐོབ་པའི་ཡེ་ཤེས་ཉེར་ཐོབ་ཀྱི་འཁོར་དུ་བྱུང་བའི་གཏི་མུག་ལས་གྱུར་པའི་རྟོག་པ་བདུན་ཏེ་བརྒྱད་ཅུའོ།། ཏེ་སྣང་བ་གསུམ་གྱི་རང་བཞིན་སྟོང་པ་གསུམ་རོ་གཅིག་ཏུ་གྱུར་པ་གསལ་ཞིང་ཡང་ལ་མི་རྟོག་པར་བྱུང་གི་ཡེ་ཤེས་སྟོང་གསལ་མཆོག་གི་ཏིང་ངེ་འཛིན་རྒྱུད་ལ་སྐྱེས་པར་མོས་པ་མཛོད། དེ་གསང་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་གསུང་ཞིང་མིག་རས་རྣམས་འགྲོལ་བ་ཞུ། དེའི་མཐའ་རྟེན་དུ་ལུང་བསྟན་པ་ནི། ལུང་ཕལ་ཆེར་སྤྲུལ་སྐུ་རབ་ཏུ་བྱུང་བའི་རྣམ་པས་སྟོན་པར་སྲིད་པས། སྐབས་འདིར་སློབ་དཔོན་ཤཱཀྱ་ཐུབ་པའི་ང་རྒྱལ་དུ་བསྒྱུར་ནས་ལག་པ་གཡོན་པས་ཆོས་གོས་ཀྱི་གྲྭ་རི་དྭགས་བག་ཕབ་པའི་རྣ་བ་ལྟར་འཛིན་ཞིང༌། གཡས་རྡོ་རྗེ་དྲིལ་བུ་དང་བཅས་པའི་སྐྱབས་སྦྱིན་གྱི་ཕྱག་རྒྱས།
ཁྱེད་རྣམས་རང་རང་གི་གསང་མཚན་དང་མཐུན་པའི་དེ་བཞིན་གཤེགས་པར་འགྱུར་རོ་ཞེས་དཀྱིལ་འཁོར་པ་དང་བཅས་པས་མགྲིན་གཅིག་ཏུ་ལུང་སྟོན་པར་མོས་པ་མཛོད། སྐྱེ་རྒ་ན་དང་འཆི་མི་འབྱུང་སོགས་ནས་མཐུ་ཡིན་ནོ་ཞེས་ལུང་བསྟན་པས་དེ་ལྟར་དུ་འགྱུར་ངེས་སྙམ་པའི་དགའ་བ་བསྐྱེད་མཛོད། དེ་ལྟར་ན་བླ་མའི་སྐུ་དང་སོགས་ཀྱིས་རྟོགས་བསྐྱེད་བྱ། དེས་གསང་དབང་སོགས་ནས། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་གསོལ་གདབ་འདྲ། སྔོན་ཆད་ཕྱག་རྒྱ་བྷ་གའི་དཀྱིལ་འཁོར་མ་མཐོང་བའི་མཚོན་བྱེད་དུ་མིག་རས་གོང་བཞིན་འཆིང༌། དམིགས་པ་འདི་བཞིན་མཛོད། འདིར་དཔོན་སློབ་གཉིས་ཀ་སྐད་ཅིག་གིས་འོད་དཔག་མེད་དུ་གྱུར་པར་མོས་ནས། སློབ་དཔོན་གྱི་ཐུགས་ཀ་ནས་མཚན་ཉིད་དང་ལྡན་པའི་རིག་མ་ཡིད་དུ་འོང་བ་ལང་ཚོ་ལ་བབ་པ་རྒྱན་ཐམས་ཅད་ཀྱིས་བརྒྱན་པ་ཅིག་སྤྲུལ་ཏེ་དེའི་ལག་པ་གཡས་པ་ཁྱེད་རང་རྣམས་ཀྱི་གཡོན་པར་གཏད་པར་མོས་པ་མཛོད། ལྷ་མོ་མཐར་བྱེད་སོགས་ནས་མཆོད་པར་གྱིས། །
ཞེས་པའི་སྒོ་ནས་བྱིན་པའི་ཕྱག་རྒྱ་དེས་ཁྱེད་རྣམས་ལ་གསང་བའི་ཀུན་ཏུ་སྤྱོད་པ་རྣམས་ཀྱི་སྣོད་དང་ལྡན་མི་ལྡན་བརྟག་པའི་ཕྱིར། བཤང་གཅི་སོགས་ནས་ཏམ་ཞེས་དྲིས་པས། ཇི་ལྟར་དྲིས་པ་དེ་ལྟར་སྤྲོའོ་ཞེས་ལན་བཏབ་པར་མོས་ནས་འདིའི་རྗེས་ཟློས་མཛོད། བཤང་གཅི་སོགས་ནས་སྤྲོ་གྱུར་ཏོ། ། ཞེས་པས་ལན་བཏབ། དེ་ནས་ཁྱེད་རང་རྣམས་འོད་དཔག་མེད་དང་ཕྱག་རྒྱ་གོས་དཀར་མོར་གསལ་བ་ལྷའི་འདུ་ཤེས། ཡུམ་གྱི་མཁའ་མི་དམིགས་ཏེ་སོགས་ནས་མཚན་པ། ཁྱེད་རང་རྣམས་ཀྱི་གསང་གནས་མི་དམིགས་ཏེ་སོགས་སྔགས་དང་བཅས་པས་ཡུམ་ལྔའི་བདག་ཉིད་བྱིན་གྱིས་བརླབས་པ་རྣམས་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ལྷན་སྐྱེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ་སྐུ་གསུམ་ལམ་བྱེད་འདུ་ཤེས་གསུམ་དང་མ་བྲལ་བར་བྱས། དེ་ནས་ཕྱག་རྒྱ་དེས།
ཨེ་མ་ང་ཡི་སོགས་ནས་དངོས་གྲུབ་མེད། ཅེས་གསུང་ཞིང་ཁྱེད་རང་རྣམས་ཀྱི་པང་དུ་བྱོན་ནས་ཐོག་མར་ཕྱག་རྒྱའི་གཟུགས་ལ་བལྟ་ཞིང་སྒྲ་ལ་མཉན་པ་ལ་སོགས་པའི་ཆོས་དྲུག་ཉམས་སུ་མྱོང་བས། དེའི་ཚེ་བདེ་བ་དང་མི་རྟོག་པར་འགྱུར་བ་དགའ་བའི་ཡེ་ཤེས། རྡོ་རྗེ་དང་པདྨ་སྙོམས་པར་སྦྱོར་བ་མཆོག་ཏུ་དགའ་བའི་ཡེ་ཤེས། ཕན་ཚུན་དྲུད་པ་ལ་སོགས་པ་དགའ་བྲལ་གྱི་དགའ་བའི་ཡེ་ཤེས། དལ་བར་རྒྱུ་བའི་རླུང་གིས་གཉིས་ཀའི་རྩ་གནས་རྣམས་ནས་ཐིག་ལེ་དཀར་དམར་བབ་པ་དེ་ཉིད། རླུང་གིས་འདྲེན་པའི་སྟོབས་ཀྱིས་བཟུང་བས། བདེ་བ་ལ་མི་རྟོག་པས་བརྒྱན་པར་གྱུར་པ་ནི་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ཉིད་དཀྱིལ་འཁོར་དང་ལྷ་དང་ཕྱག་རྒྱ་དང༌། དེ་ཁོ་ནའི་དབང་དང་སྦྱིན་སྲེག་ལ་སོགས་པ་ཡིན་ཏེ།
ཇི་སྐད་དུ། ཕ་རོལ་ཕྱིན་བཅུ་རྫོགས་པ་དང༌། ། སྟོབས་རྣམས་དང་ནི་དབང་རྣམས་དང༌། ། ས་བཅུ་པོ་ནི་ལ་གནས་པ། ། རྡོ་རྗེའི་མཚན་མ་དེར་འགྱུར་རོ། ། ཞེས་གསུངས་པའི་ཕྱིར་རོ། ། དེ་ལྟར་བདེ་བ་དང་མི་རྟོག་པའི་ངང་ལ་མཉམ་པར་འཇོག་པར་ཞུ། དེ་ཤེས་རབ་ཡེ་ཤེས་ཀྱི་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་པས་མིག་རས་རྣམས་འགྲོལ་བ་ཞུ། དེའི་མཐའ་རྟེན་དུ་དབུགས་དབྱུང་བ་ནི།
འདི་ལ་འབྲས་བུའི་དབུགས་དབྱུང་བ་དང་ལམ་གྱི་དབུགས་དབྱུང་བ་གཉིས་ལས། འབྲས་བུའི་དབུགས་དབྱུང་བ་ནི། མཆོག་ཏུ་གསང་བ་དམ་པ་སོགས་ནས། སྟོན་པའི་མཆོག་ཏུ་གྱུར་པ་ཡིན། ། ཞེས་གསུངས་ཏེ། དེའི་དོན་ནི་མཆོག་ཏུ་གསང་བའི་དཀྱིལ་འཁོར་འདིར་ཁྱེད་རྣམས་ཆོ་གའི་སྒོ་ནས་བཙུད་ཅིང་མཐོང་བས་ན་སྡིག་པ་དང་སྡུག་བསྔལ་ཀུན་ལས་རྣམ་པར་གྲོལ་ཏེ། བདེ་བའམ་ལེགས་པའི་འབྲས་བུ་བདེ་བ་ཆེན་པོའི་ཐེག་པ་འདིར་བཙུད་ནས། ཕྱིན་ཆད་སྲིད་པའི་སྡུག་བསྔལ་སྐྱེ་བ་དང་འཆི་བ་མེད་པས་བདུད་དང་བར་དུ་གཅོད་པ་གང་གིས་ཀྱང་མི་ཚུགས་ཤིང་མི་ཆོད་པས། ཅིས་ཀྱང་འཇིགས་པ་མེད་པའི་སྨིན་གྲོལ་གྱི་ལམ་འདི་ལ་དགའ་བར་གྱིས་ཤིག དེ་ལྟར་སྲིད་པ་ཤིན་ཏུ་དག་པ་སྐུ་བཞིའི་འབྱོར་པ་ཐོབ་ནས་གདུལ་བྱ་འཁོར་བ་དང་ངན་སོང་གི་སྲིད་པ་ལས་འདོན་པའི་སྟོན་པའི་མཆོག་ཏུ་འགྱུར་བ་ཡིན་ཞེས་པའོ། །
ལམ་གྱི་དབུགས་དབྱུང་བ་ནི། དམ་ཚིག་སྡོམ་པ་གྲུབ་པ་འདི་སོགས་ནས། མཁས་པས་ཆོ་ག་བཞིན་དུ་བྱ། ། ཞེས་གསུངས་ཏེ་དེའི་དོན་ནི་སྤང་བྱ་སྤང་བའི་དབང་དུ་བྱས་ནས་རྩ་བའི་ལྟུང་བ་བཅུ་བཞི་དང༌། བསྟན་བྱ་བསྟན་པའི་དབང་དུ་བྱས་ནས། ཇི་སྲིད་བྱང་ཆུབ་སྙིང་པོའི་བར། ། ཞེས་སོགས་ཚིག་རྐང་གཉིས་ཀྱིས་དམ་ཚིག་དང་སྡོམ་པ་སྤྱིའི་རྣམ་གཞག་དང༌། རྟག་ཏུ་དམ་ཚིག་བསྲུང་བར་བྱ་བ་ནི་འོག་མ་ཐམས་ཅད་ཀྱི་མདོར་བསྟན་ནོ། ། རྡོ་རྗེ་དྲིལ་བུ་ནི། ཕྱི་བརྡའི་རྡོ་རྗེ་དང་དྲིལ་བུ།
ནང་ཡབ་ཡུམ་གྱི་རྡོ་རྗེ་དང་པདྨ། གསང་བ་སེམས་རང་བཞིན་གྱིས་འོད་གསལ་བ་ནི་རྡོ་རྗེ། དེ་གཞན་ལ་སྟོན་པའི་ངག་ནི་དྲིལ་བུ། གཙུག་ཏོར་ནི་ཕྱི་རྫས་ཀྱི་གཙུག་ཏོར་དབུ་རྒྱན། ནང་རིགས་བདག་གི་རྒྱས་འདེབས་པ། གསང་བ་སྤྱི་བོའི་ཧཾ་ཡིག་བསྒོམ་པའོ། ། སྦྱིན་སྲེག་ནི་ཕྱི་མེ་ཐབ་ཀྱི་སྲེག་བླུགས། ནང་ཁ་ཟས་ཀྱི་རྣལ་འབྱོར། གསང་བ་སྔགས་དང་ཆོས་སོ། ། དཀྱིལ་འཁོར་ནི་ཕྱི་རྡུལ་ཚོན་ནམ་རས་བྲིས་ལ་སོགས་པ།
ནང་ལུས་དཀྱིལ། གསང་བ་སྔགས་དང་ཆོས་སོ། ། རབ་གནས་ནི་ཕྱི་སྐུ་གཟུགས་ལ་སོགས་པ་བྱིན་གྱིས་རློབ་པ། ནང་ཡེ་ཤེས་ཀྱི་འཁོར་ལོ་དགུག་བསྟིམ་བྱ་བ། གསང་བ་སྔགས་དང་ཆོས་ཀྱི་བྱང་སེམས་ཡས་འབེབས་པའོ། ། གཏོར་མ་ནི་ཕྱི་རྫས་ཀྱི་གཏོར་མ་ལྷ་དང་འབྱུང་པོ་ལ་འབུལ་བ། ནང་ཁ་ཟས་ཀྱིས་ལྷ་མཉེས་པར་བྱེད་པ། གསང་བ་སྔགས་དང་ཆོས་ཀྱི་བདེ་བ་ལ་ལོངས་སྤྱོད་པ། སྔགས་བཟླས་ནི་ཕྱི་ཨོཾ་ལ་སོགས་པ་བཟླ་བ། ནང་ལྟེ་བའི་ཨོཾ་ལ་སོགས་པ་གསལ་འདེབས་པ།
གསང་བ་ཆོས་ཐམས་ཅད་སྐྱེ་བ་མེད་པར་བསྒོམ་པའོ། ། བསམ་གཏན་ནི་མཉམ་གཞག་ཏུ་བསྐྱེད་རྫོགས་གཉིས་བསྒོམ་པ། རྗེས་ཐོབ་ཏུ་སྤྱོད་ལམ་གྱི་རྣལ་འབྱོར་གསལ་གདབ་པ། སློབ་མ་བསྡུ་བར་བྱ་སོགས་རྐང་པ་གསུམ་གྱིས་རྗེས་གནང་གི་དོན་ཉམས་སུ་ལེན་པའོ། ། སངས་རྒྱས་ཆེར་མཉེས་བྱ་བ་ནི་བསྙེན་བཀུར་གྱིས་དང་དེའི་ཕྲིན་ལས་རྗེས་སུ་སྒྲུབ་པས་སོ། ། ཛམྦྷ་ལར་ཆུ་སྦྱིན་པ་ནི། མདོ་ལས་ངའི་སྟོན་པར་ཁས་འཆེ་བ་རྣམས་ཀྱིས་གནོད་སྦྱིན་གནོད་གནས་ལ་ཆུ་སྦྱིན་ནོ་ཞེས་པ་ལྟར་ཆུ་སྦྱིན་གཏོང་བའོ། ། ལས་རྣམས་ཐམས་ཅད་ནི་སྔར་བསྟན་དེ་དག་ལ་སོགས་ཡང་དག་པར་སྤྱད་པའོ། ། མཆོད་རྟེན་ནི་སཱཙྪ་གདབ་པ་རྣམས་བསྟན་པས། དེ་དག་ངོ་ཤེས་པར་བྱས་ནས་སྤང་བླང་ཚུལ་བཞིན་དུ་གྱིས་ཤིག་ཅེས་པའི་དོན་ཡིན།
དེ་ལྟར་ན་སོགས་ཀྱིས་རྟོགས་བསྐྱེད་བྱ། དབང་བཞི་པ་ཞུ་བའི་ཡོན་དུ་མཎྜལ་ཕུལ་མཛོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སོགས་ནས་སྩོལ། ཞེས་གསོལ་བ་བཏབ་ནས། སྔོན་ཆད་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འཆིང་བ་ཞུ། དམིགས་པ་འདི་བཞིན་མཛོད། ཤེས་རབ་ཡེ་ཤེས་ཀྱི་དྲི་མ་དག་པས་ཆོས་སྐུ་མངོན་དུ་གྱུར་པའི་བརྡར། དཔོན་སློབ་གཉིས་ཀ་རྡོ་རྗེ་འཆང་ཆེན་པོའི་ང་རྒྱལ་དུ་གནས་པར་བྱས་ནས། དེ་ལ་དབང་བཞི་པའི་རྣམ་གྲངས་ནི།
ཚིག་གི་བཞི་པ་དང༌། དོན་དང༌། རྟེན་ཅན་དང༌། ལམ་དུ་བྱེད་པ་དང༌། འབྲས་བུ་མངོན་དུ་བྱེད་པའི་བཞི་པ་སྟེ་ལྔ་ལས། འདིར་ཚིག་གི་བཞི་པ་གང་ལ་བསྟན་པའི་ཡུལ་ནི། སམྤུ་ཊ་ལས། ཟབ་ཅིང་རྒྱ་ཆེ་ལ་མོས་ན། ། ཚིག་གི་རིན་ཆེན་སྦྱིན་པར་བྱ། ། ཞེས་གསུངས་པས་སློབ་མ་བླ་མ་དང་ཤེས་རབ་ཡེ་ཤེས་ཀྱི་ཉམས་མྱོང་དང་ཟབ་མོ་སྟོང་པ་ཉིད་དང་ཐབས་རྒྱ་ཆེ་བའི་རིམ་པ་རྣམས་མོས་པ་ཞིག་ལ་སྦྱིན་པར་བྱའི།
དེ་ལས་གཞན་ལ་ནི་མ་ཡིན་ཏེ། བླ་མ་ལ་མོས་པ་མེད་ན་བླ་མའི་ཚིག་ལ་ངེས་པ་མི་སྐྱེ། དབང་གི་ཉམས་མྱོང་ལ་མོས་པ་མེད་ན་ཐོས་བསམ་གྱི་ལྟ་བ་དང་ཁྱད་པར་མེད། སྤྲོས་བྲལ་ལ་མོས་པ་མེད་ན་འདོད་ཆགས་དང་ཁྱད་པར་མེད། ཐབས་བསམ་གྱིས་མི་ཁྱབ་པ་ལ་མོས་པ་མེད་ན་གཞན་རྗེས་སུ་འཛིན་པའི་མཐུ་མེད་པས། མཚན་ཉིད་དེ་དག་དང་ལྡན་པ། བུམ་དབང་ལ་སོགས་པ་དབང་སྔ་མ་རྣམས་ཐོབ་པའི་སློབ་མ་ལ་དབང་བཞི་ལ་སྦྱིན་པར་གསུངས་པས་དེ་ཉིད་ཚིག་གི་སྒོ་ནས་ངོ་སྤྲད་པའི་ཚུལ་ནི། རྒྱུད་ལས། ཡེ་ཤེས་འདི་ནི་སོགས་ནས་ཕ་ཞེས་གསུངས་ཏེ་དེའི་དོན་ནི་ཀྱེ་ཁྱོད་རྣམས་ཀྱི་ཐབས་དང་ཤེས་རབ་རྡོ་རྗེ་དྲིལ་བུའི་རང་བཞིན་ལས་ལྷན་ཅིག་སྐྱེས་པའི་ཡེ་ཤེས་མྱོང་བ་དེ་ཇི་ལྟ་བུ་ཡིན་སྙམ་ན། དེ་ནི་ཡོད་པ་དང་མེད་པ་དང་གཉིས་ཀ་དང་གཉིས་སུ་མ་ཡིན་པའི་མཐའ་ཐམས་ཅད་ལས་གྲོལ་བས་བརྗོད་པར་མ་ནུས་པ།
སྣང་བ་དང་སྟོང་པ་གཉིས་སུ་མེད་པ། བདེ་བ་དང་སྟོང་པ་གཉིས་སུ་མེད་པ། གསལ་བ་དང་སྟོང་པ་གཉིས་སུ་མེད་པ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་བདག་ཉིད་དེ། དེ་ནི་ཟབ་ཅིང་རྟོགས་པར་དཀའ་བས་ན་ཕྲ་བའོ། ། མི་ཕྱེད་པས་ན་རྡོ་རྗེའོ། ། ཐམས་ཅད་འབྱུང་བས་ན་སྙིང་པོའོ། ། གང་དུའང་མ་གྲུབ་པས་ན་ནམ་མཁའོ། ། མི་རྟོག་པས་ན་རྡུལ་བྲལ་ལོ། ། དེ་མྱ་ངན་ལས་འདས་པས་ན་མཐར་སྟེར་རོ། །
རྟོག་པ་ཞི་བས་ན་ཞི་བའོ། ། དེ་ལྟ་བུ་དེ་ངས་ཁྱོད་ལ་བསྟན་པས་ཁྱོད་ཀྱིས་ཇི་ལྟར་རྟོགས་པར་འགྱུར་བ་ཁྱོད་རང་གིས་རང་ཉིད་ལ་བསྐྱེད་པར་བྱའོ། ། དེ་ལྟ་བུའི་དོན་དེ་མངོན་དུ་གྱུར་ན་ཆོས་ཀྱི་སྐུ་ནི་དེ་ཉིད་ཡིན་གྱི། ལམ་གཞན་དང་གཞན་དུ་བཙལ་བས་ཅི་ཞིག་བྱ། སངས་རྒྱས་གཞན་ནས་འབྱུང་བ་མ་ཡིན་ནོ། ། ཞེས་གསུངས་ཏེ་དེའི་དོན་ཉམས་སུ་བླང་བའི་ཆེད་དུ་ཁྱེད་རང་རྣམས་ལུས་བསམ་གཏན་གྱི་ཆོས་དང་ལྡན་པར་བྱས། ངག་རླུང་རྒྱུ་བ་སོར་བཞག སེམས་དུས་གསུམ་གྱི་རྟོག་པའི་རྒྱུ་འགུལ་ཐམས་ཅད་བཅད་ལ། བརྟན་གཡོ་སྣོད་བཅུད་ཐམས་ཅད་ཀྱི་རྩ་བ་རང་གི་སེམས་སུ་ངེས་པའི་ཤེས་པ་བསྐྱེད་དེ། སེམས་ཀྱི་མཚན་ཉིད་གསལ་བ།
རང་བཞིན་སྟོང་པ། ངོ་བོ་ཟུང་འཇུག་གསུམ་དབྱེར་མི་ཕྱེད་པ་རང་བཞིན་གྱིས་རྣམ་པར་དག་པའི་སྐུ་བཞི་རང་ཆས་སུ་གནས་པ་དེ་ཉིད་འབྲས་དུས་ཀྱི་སྐུ་བཞི་དང་ངོ་བོ་དབྱེར་མེད་དུ་ངེས་ཤེས་བསྐྱེད་དེ། དེ་མངོན་དུ་བྱེད་པའི་ཐབས་གཞན་གྱིས་ཚིག་ཏུ་བརྗོད་པ་ལ་སོགས་པས་རྟོགས་པར་མི་ནུས་པས། དེས་དབང་གསུམ་པའི་ཡེ་ཤེས་ཀྱི་སྟེང་དུ་ངོ་སྤྲད་དེ་རྟོགས་པར་བྱ་བ་ནི་རང་ཉིད་དབང་གསུམ་པའི་གནས་སྐབས་སུ་ལྷ་སྐུ་ཞལ་ཕྱག་གི་རྣམ་པ་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་པའི་སྐུ་དང༌། དེའི་སེམས་རྒྱུད་ཕྱག་རྒྱ་མཉམ་པར་སྦྱར་བ་ལས་བྱུང་བའི་བདེ་བ་ཆེན་པོའི་ཡེ་ཤེས་ཀྱི་རྣམ་པར་ཤར་བ་ལོངས་སྤྱོད་རྫོགས་པའི་སྐུ་དང༌། ལྷ་སྐུ་བདེ་བ་ཆེན་པོའི་རང་བཞིན་སྣང་ཙམ་དེ་ཉིད་སྐྱེ་འགགས་གནས་གསུམ་ཐམས་ཅད་དང་བྲལ་བ་ཆོས་ཀྱི་སྐུ་དང༌། དེ་གསུམ་ལྡོག་ཚུལ་ཐ་དད་ཀྱང་རང་བཞིན་སོ་སོར་དབྱེར་མི་ཕྱེད་པ་ངོ་བོ་ཉིད་སྐུ་སྟེ། མདོར་ན་སེམས་གཤིས་ཅིར་ཡང་མ་ཡིན་པ། མདོངས་བདེ་ཆེན་དུ་མ་འགགས་པ། རྩལ་སྣ་ཚོགས་སུ་འཆར་བ་བསྒོམ་བྱ་སྒོམ་བྱེད་ཐམས་ཅད་ལས་འདས་པ་ནམ་མཁའ་ལྟ་བུར་ཤེས་པར་བྱས་ལ་ནམ་མཁའ་དང་ནམ་མཁའ་རོ་གཅིག་པ་ལྟར་སེམས་དང་བདེ་སྟོང་རོ་གཅིག་པའི་ངང་ལ་འཛིན་མེད་དུ་ཁོང་ལྷོད་ཀྱིས་གློད་དེ་མཉམ་པར་འཇོག་པར་ཞུ།
དེ་དབང་བཞི་པའི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བ་ཞུ། དེའི་མཐའ་རྟེན་དུ་གཟེངས་བསྟོད་པ་ནི། དེ་བས་ན་སོགས་ནས་སྤྲོ་བར་གྱིས་ཤིག དེ་ལྟར་ན་ཞེས་སོགས་རྟོགས་བསྐྱེད་བྱ། དེ་རྣམས་ཀྱིས་དབང་བསྐུར་བ་ཡོངས་སུ་རྫོགས་པར་གྲུབ་ནས་གནས་སྐབས་དེ་དག་ཏུ་ཐོབ་ཅིང་ཁས་བླང་པའི་དམ་ཚིག་ཐམས་ཅད་ལ་བསྲུང་བསྡམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་ཀྱིས་དམ་ཚིག་བསྡུས་ཏེ་འཛིན་པར་ཁས་བླངས་ནས། དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ་མཛོད། དེ་ལྟར་མཎྜལ་ཕུལ་ནས་ལུས་ལོངས་སྤྱོད་ཐམས་ཅད་སློབ་དཔོན་ལ་དྲིན་ལན་དུ་འབུལ། ཆ་ཤས་ནས་ལོངས་སྤྱོད་དུ་གསོལ་སྙམ་པས་འདིའི་རྗེས་ཟློས་མཛོད།
དེང་ནས་བརྩམས་ཏེ་སོགས་ནས་སྤྱད་དུ་གསོལ་གྱི་བར་བརྗོད་དུ་གཞུག དེ་རྣམས་ཀྱིས་དཔལ་རྣལ་འབྱོར་གྱི་དབང་ཕྱུག་བིརྺ་པ་ནས་རིམ་པར་བརྒྱུད་དེ་མཁས་ཤིང་གྲུབ་པའི་སློབ་དཔོན་ཆེན་པོ་ཐུབ་དཀའ་ཟླ་བའམ་མི་ཐུབ་ཟླ་བ་ཞེས་གྲགས་པའི་ཞལ་སྔ་ནས་ལེགས་པར་བཀྲལ་བ། རྡོ་རྗེ་འཆང་ཆེན་པོ་དཔལ་ས་སྐྱ་པ་ཆེན་པོ་ལ་བཀའ་བབས་པ་དཔལ་ཀྱེ་རྡོ་རྗེའི་བཤད་པའི་རྒྱུད་ཐུན་མོང་བ་རྡོ་རྗེ་གུར་ནས་གསུངས་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་ཆེན་པོར་དབང་བཞི་ལེགས་པར་གསན་པ་ཡིན་པས། དམ་ཚིག་དང་སྡོམ་པ་ལ་བསྲུང་བསྡམ་བགྱི་བ་ལ་སོགས་པས་རང་གཞན་གྱི་དོན་རྒྱ་ཆེན་པོ་མཛད་པ་ཞུ། བསོད་ནམས་འདི་ཡིས་སོགས་བརྗོད་དེ་སློབ་མ་རྣམས་རང་གནས་སུ་བཏང་ངོ༌། ། བཞི་པ་དཀྱིལ་འཁོར་གྱི་མཇུག་གི་བྱ་བ་རྗེས་ཀྱི་ཆོ་ག་རྣམས་བྱས་ནས་ཅི་བདེར་གནས་པར་བྱའོ། ། སྨྲས་པ། ཡེ་ཤེས་མཁའ་འགྲོས་བྱིན་བརླབས་བི་རཱུ་པའི། ། ཞལ་ལུང་མན་ངག་ལ་བརྟེན་ཐུབ་དཀའ་ཟླས། ། རྒྱུད་དོན་ལེགས་པར་བཀྲལ་བའི་མཎྜ་ལར། །
ལས་བཟང་སྨིན་བྱེད་དཔྱད་གསུམ་རྣམ་དག་གང༌། ། རྒྱལ་ཀུན་རིགས་ཀྱི་ཁྱབ་བདག་རྡོ་རྗེ་འཆང༌། ། ཐུན་མཚམས་ལང་ཚོས་ཉེར་བཀླུབས་ཀུན་དགའ་བཟང༌། ། སྲས་དང་བཅས་པའི་བསྟན་པ་སྲིད་པའི་མཐའ། ། མཐོང་མིན་དེ་སྲིད་འཚོ་གཞེས་ཆོ་ག་རུ། ། གསང་ཆེན་སྤྱི་ལུགས་དཔལ་མགྲིན་རལ་པ་ལས། ། ཁྱད་ཆོས་རིན་ཆེན་བྱེ་མ་འདྲེན་བཟོད་པའི། ། ལུང་རིགས་གདམས་པའི་དབའ་རླབས་འབུམ་གཡོ་བའི། ། མཚམས་སྦྱོར་མཁས་པའི་ཛ་ཧུའི་བུ་མོ་འདིས། ། སྤྱི་བརྟོལ་སོས་ཀའི་གདུང་བས་ཉེར་བཞུ་བའི། །
མ་འབྲེལ་སྤྱི་རྒྱུག་ཚིག་གི་ཤྭ་འུད་ཀྱིས། ། དགོས་དོན་ས་ཇུས་ཕལ་ཆེར་འཕྱགས་རྗེས་སུ། ། སོམ་ཉིའི་རོང་ཁུང་གཏོད་པའི་ཚུལ་ལ་འཕྱ། ། རྣམ་དཀར་ལེགས་བྱས་ཨུ་དུམྦཱ་རའི་ཕྲེང༌། ། ཚུལ་ཁྲིམས་སུམ་ལྡན་རྡོ་རྗེ་སློབ་དཔོན་གྱི། ། མཚན་ཉིད་མཐའ་དག་ལྷུན་གྱིས་གྲུབ་པའི་དཔལ། ། དགྱེས་པའི་མཆོད་སྤྲིན་བསྐལ་པར་གནས་གྱུར་ཅིག ། ཅེས་རྡོ་རྗེ་གུར་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་དུ་སློབ་མ་དབང་བསྐུར་བའི་མཚམས་སྦྱོར་དབྱངས་མཆོག་རྡོ་རྗེ་བཞད་པའི་སྒྲ་དབྱངས་ཞེས་བྱ་བ་འདི་ནི་ཀུན་མཁྱེན་བསོད་ནམས་སེང་གེས་མཛད་པའི་དབང་ཆུ་དང༌། རྗེ་དཀོན་མཆོག་ལྷུན་གྲུབ་པས་མཛད་པའི་ཀྱེ་རྡོ་རྗེའི་དབང་བཤད། མཁན་ཆེན་སངས་རྒྱས་ཕུན་ཚོགས་པས་མཛད་པའི་མཚམས་སྦྱོར་བསྡུས་པ་རྣམས་ལ་བརྟེན་བདག་ཅག་གི་རིགས་བརྒྱའི་ཁྱབ་བདག་ཆེན་པོ་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་པའི་ཞལ་སྔ་ནས་ཇི་ལྟར་སྩལ་བའི་ཕྱག་ལེན་ལྟར་རང་བློས་བརྟགས་ཤིང་དཔྱད་པ་དང་གཞུང་ཚིག་ལ་སྐབས་འགར་འཐད་པའི་བཤད་ཚུལ་ཁ་འགེངས་གང་འོས་ཀྱིས་མཚམས་སྦྱོར་དང་བཅས་ཏེ་ཐོས་ཉུང་དཔེ་ཚོགས་འཚོལ་བའི་ངལ་བ་བསལ་ཕྱིར་བཀླག་ཆོག་གི་ཚུལ་དུ་རང་དང་སྐལ་མཉམ་རིགས་རྣམས་བློ་གྲོས་ཀྱི་འཇུག་པ་བདེ་བའི་ཕྱིར་དུ་བནྡེ་ཚུལ་ཁྲིམས་རིན་ཆེན་ནམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེར་བོད་པས་རབ་བྱུང་འདོད་པའི་འཛིན་བྱེད་ཀྱི་གནམ་ལོའི་ཁྲུམས་ཟླ་བའི་དཀར་ཕྱོགས་ཀྱི་བཟང་པོ་གཉིས་པར་ཟླ་སྐྱེས་མཛའ་ལྷའི་འགྲུབ་སྦྱོར་ཤར་བའི་ཉིན་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་ཀྱི་བ་གམ་གསུམ་པར་གྲུབ་པར་བྲིས་པ་དགེ་ལེགས་འཕེལ་བར་གྱུར་ཅིག །
སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
