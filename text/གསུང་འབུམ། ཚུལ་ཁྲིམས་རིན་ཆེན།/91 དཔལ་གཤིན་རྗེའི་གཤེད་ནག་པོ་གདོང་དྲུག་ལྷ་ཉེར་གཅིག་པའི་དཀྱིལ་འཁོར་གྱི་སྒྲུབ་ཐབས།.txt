གསུང་འབུམ། ཚུལ་ཁྲིམས་རིན་ཆེན།
པོད ༩༡
དཔལ་གཤིན་རྗེའི་གཤེད་ནག་པོ་གདོང་དྲུག་ལྷ་ཉེར་གཅིག་པའི་དཀྱིལ་འཁོར་གྱི་སྒྲུབ་ཐབས།
༼ཇ༽ ༄༅། །མུཁཱགམཤྴཏཔཏྲོདྒྷཊཎསྱཧནུམདྱཾནཱམཤྲཱིཀྲྀཥྞཡམཱརིཥཎྨུཁིཀསུརཻཀབིཾཤཏིམཎྜལསྱསཱདྷནཾབིཛཧཱརཾ།།
༄༅། །དཔལ་གཤིན་རྗེའི་གཤེད་ནག་པོ་གདོང་དྲུག་ལྷ་ཉེར་གཅིག་པའི་དཀྱིལ་འཁོར་གྱི་སྒྲུབ་ཐབས་ཞལ་ལུང་འདབ་བརྒྱ་ཕྱེ་བའི་འགྲམ་ཆང་ཞེས་བྱ་བ་བཞུགས།། མཁའ་ཁྱབ་ཆོས་སྐུ་འཕོ་བྲལ་རྡོ་རྗེའི་མཚན་ཉིད་ལས། ། མ་འགགས་རིགས་དྲུག་གདུལ་བྱར་རྗེས་གཟུང་གདོང་དྲུག་འཇིགས། ། ཕ་རོལ་སོན་དྲུག་རྣམ་དག་ཕྱག་རྫོགས་སྲིད་ཞིའི་མཐའ། ། བདུད་བཞིར་བཅས་གནོན་བླ་མ་དུས་དགྲའི་མགོན་པོས་སྐྱོངས། ། བདེ་ཆེན་སྙིང་པོ་འཛིན་པའི་གྲོང་ཁྱེར་ཆེན་པོའི་དབུས། ། གང་ཞིག་འཁོར་ལོའི་དབང་ཕྱུག་རྩེན་པའི་སྒྱུ་འཕྲུལ་གྱིས། ། མི་མན་རིགས་ཅན་རྒྱུད་ཀྱི་སྒྲིབ་པ་བག་ལ་ཉལ། །
ཟད་པར་ཟ་བྱེད་ཡེ་ཤེས་གསུས་ཆེ་གཤིན་རྗེའི་དགྲ། ། གྲུབ་ཐབས་རྒྱལ་བ་རྒྱལ་སྲས་ཞལ་ལུང་མཚར་སྡུག་མའི། ། རྣལ་འབྱོར་རྣམ་བཞིའི་འགྲམ་ཆང་སྐྱུགས་པ་དད་བརྩོན་ལྡན། ། ལེགས་སྨིན་བ་ཀུ་ལ་ཡི་སྣོད་དུ་ལྷུང་བ་ན། ། དངོས་གྲུབ་ཅི་འདོད་འདབ་སྟོང་འགྲོལ་བའི་ངོ་མཚར་དབྱེ། ། དེའང་འདིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པས། གཤིན་རྗེའི་གཤེད་གདོང་དྲུག་པའི་རྣལ་འབྱོར་བསྒོམ་པ་ལ་གཉིས་ཏེ། སྔོན་དུ་འགྲོ་བའི་རྣལ་འབྱོར། དངོས་གཞིའི་རྣལ་འབྱོར་རོ། ། དང་པོ་ལའང་གསུམ་སྟེ།
སྐྱབས་འགྲོ་སེམས་བསྐྱེད་ནི། བདག་དང་འགྲོ་བ་སོགས་ནས་ལམ་ཟབ་མོ་ཉམས་སུ་བླང་བར་བགྱིའོ་ཞེས་པའི་བར་སྤྱི་ལྟར་བྱའོ། ། གཉིས་པ་རྡོ་རྗེ་སེམས་དཔའི་བསྒོམ་བཟླས་ནི། རང་གི་སྤྱི་བོར་སྣ་ཚོགས་པདྨ་སོགས་ནས་ཤེལ་སྒོང་དག་པ་ལྟར་གྱུར་ཞེས་པའི་བར་ཕ་རྒྱུད་སྤྱི་ལྟར་རོ། ། གསུམ་པ་ལ་གཉིས་ལས། དང་པོར་བསོད་ནམས་ཚོགས་བསགས་ནི། རང་སྐད་ཅིག་གིས་ཞེ་སྡང་གཤིན་རྗེའི་གཤེད་དུ་གསལ་བའི་སྙིང་གར་ཨ་ལས་ཉི་མ་ལ་གནས་པའི་ཧཱུྃ་མཐིང་ནག དེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བཅོམ་ལྡན་འདས་གཤིན་རྗེའི་གཤེད་ཀྱི་དཀྱིལ་འཁོར་གཙོ་བོའི་དབུ་ལ་བླ་མ་མི་བསྐྱོད་པའི་རྣམ་པས་བརྒྱན་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་པ་ལ། ཐལ་མོ་སྦྱར་ལ།
ན་མོ་གུ་རུ་བྷྱཿཞེས་པས་བླ་མ་ལ་ཕྱག་བྱ། ན་མོ་ཡ་མཱནྟ་ཀ་མཎྜ་ལ་ས་པ་རི་ཝཱ་ར་བྷྱཿཞེས་པས་ཡི་དམ་ལ་ཕྱག་བྱས་ལ། རང་གི་སྙིང་ག་ནས་སྤྲུལ་པའི་ལྷ་མོ་རྣམས་ཀྱིས་མཆོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་ཡ་མཱནྟ་ཀ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ་ནས་ཤབྡ་ཨཱཿཧཱུྃ་ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་རྒྱུན་བཤགས་ལན་གསུམ་བརྗོད། སྤྲོ་ན། སྲས་བཅས་སངས་རྒྱས་སོགས་རིགས་ལྔའི་སྡོམ་གཟུང་ཡང་ལན་གསུམ་དང༌།
སེམས་ཅན་ཐམས་ཅད་བདེ་བ་དང་སོགས་ཚད་མེད་པ་བཞི་བསྒོམ་མོ། ། གཉིས་པ་ཡེ་ཤེས་ཚོགས་བསགས་ནི། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་བསྒོམ་མོ། ། དངོས་གཞི་ལ་གཉིས་ཏེ། མཉམ་གཞག་གི་རྣལ་འབྱོར་དང༌། སྤྱོད་ལམ་གྱི་རྣལ་འབྱོར་རོ། ། དང་པོ་ལ་གཉིས་ཏེ། རྟེན་སྲུང་འཁོར་གཞལ་ཡས་ཁང་བཅས་བསྒོམ་པ། བརྟེན་པ་རྣལ་འབྱོར་བཞི་བསྒོམ་པའོ། །
དང་པོ་ལ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང༌། ལྟེ་བ་མཐིང་ནག་ལ་ཧཱུྃ་གིས་མཚན་པ་ལས་འོད་ཟེར་ཕྱོགས་བཅུར་འཕྲོས་པས། རྡོ་རྗེའི་ས་གཞི། རྭ་བ། དྲྭ་བ། གུར།
བླ་རེ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོར་གྱུར། དེའི་དབུས་སུ་པདྨ་དང་ཟླ་བ་ལ་གནས་པའི་སཾ་ལས་རྡོ་རྗེ་སཾ་གྱིས་མཚན་པ་ལས་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ། གདེང་ཁ་ཆེ་བ་གྱེན་དུ་ཕྱོགས་པའི་ནང་དུ། ལཾ་ལས་སའི་དཀྱིལ་འཁོར་ལྗང་སེར་གྲུ་བཞི་ཟུར་བཞིར་རྡོ་རྗེས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བས་མཚན་པ། དེའི་སྟེང་དུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་གཡོ་བའི་བ་དན་གྱིས་མཚན་པ། དེའི་སྟེང་དུ་བྷྲཱུྃ་ལས་འཁོར་ལོ་རྩིབས་བཅུ་གཉིས་པ་ལྟེ་བ་ལ་བྷྲཱུྃ་གྱིས་མཚན་པ། དེ་རྣམས་རོ་གཅིག་ཏུ་འདྲེས་པ་ལས།
པདྨ་དང་ཉི་མ་དང་སྣ་ཚོགས་རྡོ་རྗེའི་ལྟེ་བར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་དཀར་སེར་དམར་ལྗང་ནག་པའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་རིན་པོ་ཆེའི་མདའ་ཡབ་དང་པུ་ཤུས་ཡོངས་སུ་བསྐོར་བ། རྩིག་པའི་ཕྱི་རོལ་དུ་འདོད་ཡོན་གྱི་སྣམ་བུ་ལ་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས། བཅོམ་ལྡན་འདས་ལ་མཆོད་པ། ནང་ཀ་བ་བརྒྱད་དང་ལྡན་པའི་སྟེང་རྡོ་རྗེའི་གདུང་བཞི་མིག་མངས་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་བརྒྱན་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་བཞི་དང་ལྡན་པ། དེའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང་གདུགས་དང་རི་དྭགས་དང་བཅས་པ། གཞན་ཡང་གོས་དང༌།
འཕན་དང༌། མེ་ཏོག་གི་ཕྲེང་བ་དང༌། ཟླ་བ་རླུང་གིས་བསྐྱོད་པ་དང༌། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་མཛེས་པར་བྱས་པའི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང༌། དབུས་སྔོ་བའི་དབུས་སུ་རྡོ་རྗེ་སྔོན་པོའི་ཕྲེང་བས་བསྐོར་བའི་འཁོར་ལོ་སེར་པོ་རྩིབས་བརྒྱད་པའི་ལྟེ་བར། སྣ་ཚོགས་པདྨ་དང་ཉི་མའི་གདན། ཤར་དང་མཚམས་བཞི་དང་གྲྭ་བཞི་ཕྱི་ནང་རྣམས་སུ་པདྨ་ཟླ་བའི་གདན།
ལྷོ་དང་ནུབ་དང་བྱང་དང་སྒོ་བཞིར་པདྨ་དང་ཉི་མའི་གདན་བསམ་མོ། ། གཉིས་པ་བརྟེན་པ་རྣལ་འབྱོར་བཞི་བསྒོམ་པ་ནི། རྒྱུད་ལས། དང་པོར་བསྒོམ་པ་རྣལ་འབྱོར་ཏེ། ། གཉིས་པ་རྗེས་སུ་རྣལ་འབྱོར་ཡིན། ། གསུམ་པ་ཤིན་ཏུ་རྣལ་འབྱོར་ཏེ། ། བཞི་པ་རྣལ་འབྱོར་ཆེན་པོའོ། ། ཞེས་པ་ལྟར་བཞི་ལས། དང་པོར་རྣལ་འབྱོར་བསྒོམ་པ་ནི། གདན་དབུས་མའི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ།
ཨ་ཨཱ། ཨི་ཨཱི། ཨཱ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས།
དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་ངོ་བོ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཌ་ཌྷ་ད་དྷ་ཡ་ལ་ཕྲག་གཉིས་བརྗོད། ཞུ་བ་ལས་བྱུང་བའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས།
དེའི་སྟེང་དུ་ཧཱུྃ་ལས་རྡོ་རྗེ་ཐོ་བ་ཧཱུྃ་གིས་མཚན་པ་སོ་སོར་རྟོགས་པའི་ཡེ་ཤེས་སུ་བསམ་སྟེ། ་་་་་ ཡིག་ཆ་ཕྱི་མར་ཟླ་བ་དང་ཉི་མ་གཉིས་ལ་ཨཱ་ལི་ཀཱ་ལིས་མཚན་པ་བྱུང་ཡང༌། སློབ་དཔོན་དེ་བ་ཨཱ་ཀ་ར་ཙནྡྲས་མཛད་པའི་གཞུང་ལས་མ་བྱུང་བས་སོ།། ཨོཾ་བཛྲ་མུངྒ་ར་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང༌། དེ་ལས་འོད་ཟེར་འཕྲོས་པས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སླར་འདུས་ནས་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ཡོངས་སུ་གྱུར་པ་ལས་ཆོས་དབྱིངས་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་སྐུ་མདོག་དཀར་པོ། ཞལ་དྲུག
ཕྱག་དྲུག ཞབས་དྲུག་དང་ལྡན་པ། རྩ་བའི་ཞལ་དཀར། གཡས་སྔོ། གཡོན་དམར། རྒྱབ་ཞལ་གཉིས་དང་སྟེང་ཞལ་ནག་པོ་ཞེས་པ་ནས། དེའི་པང་དུ་ཡུམ་རྡོ་རྗེ་རོ་ལངས་མ་སྐུ་མདོག་སྔོན་མོ། ཞལ་གཅིག་ཕྱག་གཉིས་མ་སོགས་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་འོག་ནས་འབྱུང་བ་ལྟར་གསལ་གདབ་བོ། །
གཉིས་པ་རྗེས་སུ་རྣལ་འབྱོར་ནི། ཡབ་ཡུམ་ཐབས་ཤེས་རབ་སྙོམས་པར་ཞུགས་པའི་དགའ་བའི་སྒྲ་དང༌། ཐུགས་ཀའི་འོད་ཀྱིས་སེམས་ཅན་ཐམས་ཅད་བཀུག་སྟེ་ཞལ་དུ་ཞུགས། སྙིང་གར་འོད་དུ་ཞུ། ཡུམ་གྱི་མཁར་བབ་པའི་ཐིག་ལེ་ལས་གཤིན་རྗེའི་གཤེད་ཀྱི་ལྷ་ཚོགས་སུ་གྱུར་པ་སྦྱོར་མཚམས་ནས་སྤྲོས་པ་སྣོད་དག་པའི་གཞལ་ཡས་ཁང་རྣམས་སུ་བཀོད། སླར་ཡང་སྙོམས་པར་ཞུགས་པས། ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་མཐའ་བརྟེན་པའི་བར་དོའི་རྣམ་པར་ཤེས་པ་ཞལ་ནས་ཞུགས། ཐུགས་ཀར་ཞུ་བ་ཡུམ་གྱི་མཁར་བབ་པས་རྗེས་སུ་ཆགས་པའི་མེས་ཡབ་ཡུམ་གཉིས་ཀྱང་འོད་དུ་ཞུ་ནས་བདེ་བ་ཆེན་པོའི་ངོ་བོ་ཐིག་ལེའི་རྣམ་པར་གྱུར། ཐིག་ལེ་དེ་ལས་ས་རྡོ་རྗེ་མ་ལ་སོགས་པའི་ལྷ་མོ་བཞི་འཕྲོས་ནས་གླུས་བསྐུལ་པ་ནི། ཐུགས་རྗེའི་ཁྲོ་བོ་རྗེ་བཙུན་ཉིད་བཞེངས་ལ། །
ས་གསུམ་མཐའ་དག་རྨོངས་པ་སོལ་མཛོད་ཅིག ། ཇོ་བོ་སེམས་ནི་གཡེངས་སོ་བདུད་བཞི་ལས། ། རྣམ་པར་རྒྱལ་བའི་རྗེ་བཙུན་ཉིད་བཞེངས་ཤིག ། འཇིག་རྟེན་མགྲོན་གཉེར་སྟོང་ཉིད་བཞུགས་སམ་ཅི། ། རྗེ་བཙུན་འཇིག་རྟེན་བསོད་ནམས་ཀྱིས་བཞེངས་ཤིག ། བྱང་ཆུབ་རང་བཞིན་འཇིག་རྟེན་མགྲོན་གཉེར་ནས། ། ཁྱོད་ནི་སྟོང་ཉིད་སེམས་ཤིང་ཅི་སྟེ་བཞུགས། ། ཞེས་བསྐུལ་ནས་ལྷ་མོ་དེ་རྣམས་ཐིག་ལེ་ལ་ཐིམ་པར་བསམ་མོ། ། དེ་ནས་འབྲས་བུ་རྡོ་རྗེ་འཛིན་པ་བཞེངས་པའི་ཕྱིར། ཐིག་ལེ་དེ་དུམ་བུ་གཉིས་སུ་གྱུར་ཏེ།
འོག་གི་ཐིག་ལེ་མཾ་ལས་མ་ཧེ་ནག་པོ་ཁྲོ་ཞིང་དྲེགས་པ་དང་བཅས་པ་རུས་པའི་རྒྱན་གྱིས་བརྒྱན་པ། རྭ་དང་རྨིག་པ་རྣོ་བ་ལྕེ་གློག་ལྟར་འགྱུར་བའི་སྟེང་དུ། ཐིག་ལེ་སྟེང་མ་ཧཱུྃ་ལས་ཐོ་བ་ཧཱུྃ་གིས་མཚན་པ་ལས་འོད་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་བདག་ཉིད་ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག ཞལ་དྲུག ཕྱག་དྲུག ཞབས་དྲུག་དང་ལྡན་པ། རྩ་ཞལ་ནག་པོ་དྲག་ཅིང་མཆེ་བ་གཙིགས་པ། གཡས་དཀར།
གཡོན་དམར། རྒྱབ་ཞལ་གཉིས་དང་སྟེང་ཞལ་ནག་པོ། ཞལ་ཐམས་ཅད་དྲག་ཅིང་རྔམས་ལ་ཁྲོ་གཉེར་བསྡུས་པ། སྤྱན་གསུམ་གསུམ་དང་ལྡན་པ། སྨ་ར་དང་སྨིན་མ་དང༌། དབུ་སྐྲ་དམར་སེར་གྱེན་དུ་བརྫེས་པ། ཕྱག་གཡས་གཉིས་ན་རྡོ་རྗེ་ཐོ་བ་དང་རལ་གྲི། གཡོན་གཉིས་ན་ཞགས་པ་དང་བཅས་པའི་སྡིགས་མཛུབ་དང་གཏུན་ཤིང༌། ཐ་མ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཞབས་མདུན་མ་གཉིས་རྡོ་རྗེ་སྐྱིལ་ཀྲུང༌།
རྒྱབ་མ་བཞིའི་གཡས་གཉིས་བསྐུམ་ཞིང་གཡོན་གཉིས་བརྐྱང་བས་མ་ཧེའི་སྟེང་དུ་གཤིན་རྗེ་ཕོ་མོ་མནན་པ། མི་མགོ་སྐམ་པོ་ལྔ་ལྔས་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ཆ་དྲུག་གིས་བརྒྱན་པ། སྟག་གི་པགས་པའི་ཤམ་ཐབས་དང༌། སེང་གེའི་པགས་པས་སྟོད་གཡོགས་ཤིང༌། ཀླུ་ཆེན་པོ་བརྒྱད་ཀྱིས་བརྒྱན་པ། དེའི་པང་ན་ཡུམ་རྡོ་རྗེ་རོ་ལངས་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔས་དབུ་བརྒྱན་ཞིང༌། སྐམ་པོ་ལྔ་བཅུའི་དོ་ཤལ་ཅན།
རུས་པའི་རྒྱན་ཆ་ལྔ་དང་ལྡན་པ། ཞབས་གཡས་བརྐྱང་བས་ཡབ་དང་ལྷན་ཅིག་སྙོམས་པར་འཇུག་པ་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཨོཾ་དྷརྨཱ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་ང་རྒྱལ་གཟུང་ངོ༌། ། གསུམ་པ་ཤིན་ཏུ་རྣལ་འབྱོར་ནི། ཡུམ་གྱི་མཁའ་ཨཱཿལས་པདྨ་འདབ་མ་བརྒྱད་པ་ཟེའུ་འབྲུ་ལ་ཨཱཿཡིས་མཚན་པ་དང༌། ཡབ་ཀྱི་གསང་གནས་ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། སྙོམས་པར་ཞུགས་པས་ལྷན་ཅིག་སྐྱེས་དགའི་རང་བཞིན་དུ་གྱུར་པར་བསམས་ཏེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲ་དང༌།
ཐུགས་ཀའི་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཞལ་ནས་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། ཡུམ་གྱི་མཁར་བབ་པ་སྐད་ཅིག་གིས་རྟེན་དང་བརྟེན་པར་བཅས་པའི་དཀྱིལ་འཁོར་དུ་གྱུར་པར་བསམ། དེ་ནས་རང་རང་གི་སྔགས་ཀྱིས་སོ་སོའི་གདན་གྱི་སྟེང་དུ་སྤྲོས་ཏེ་རིམ་གྱིས་གསལ་གདབ་པ་ནི། ཨོཾ་ཧྲཱིཿཥྚཱིཿབི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། མཁའ་ནང་གི་གཙོ་བོ་ཡབ་ཡུམ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་བཀོད། སླར་གཅིག་ཏུ་འདུས།
རང་ཉིད་ཕྱིའི་གཙོ་བོའི་སྙིང་གར་ཐིམ་པས་རང་ཉིད་ཞེ་སྡང་གཤིན་རྗེའི་གཤེད་དུ་གྱུར་པ་ནི། སྐུ་མདོག་མཐིང་ནག ཞལ་དྲུག་ཕྱག་དྲུག ཞབས་དྲུག་དང་ལྡན་པ་སོགས་ནས། ཞབས་གཡས་བརྐྱང་པས་ཡབ་དང་ལྷན་ཅིག་སྙོམས་པར་འཇུག་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་བརྗོད་པས་གསལ་གདབ། ཨོཾ་ཛི་ན་ཛིཀ་སྭཱ་ཧཱ། མཁའ་ནང་གི་གཏི་མུག་རྡོ་རྗེ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་གཏི་མུག་དང་གཟུགས་ཀྱི་ཕུང་པོ་སྦྱངས།
མེ་ལོང་ལྟ་བུའི་ཡེ་ཤེས་ལ་བཀོད། སླར་གཅིག་ཏུ་འདུས། འཁོར་ལོའི་ཤར་རྩིབས་ཀྱི་གདན་ལ་འཁོད་པ་ནི། གཏི་མུག་རྡོ་རྗེ་དཀར་པོ། གཡས་འཁོར་ལོ་འཛིན་པ། ཨོཾ་རཏྣ་དྷྲཱྀཀ་སྭཱ་ཧཱ། མཁའ་ནང་གི་སེར་སྣ་རྡོ་རྗེ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་སེར་སྣ་དང་ཚོར་བའི་ཕུང་པོ་སྦྱངས། མཉམ་པ་ཉིད་ཀྱི་ཡེ་ཤེས་ལ་བཀོད། སླར་གཅིག་ཏུ་འདུས།
ལྷོ་རྩིབས་ཀྱི་གདན་ལ། སེར་སྣ་རྡོ་རྗེ་སེར་པོ། གཡས་རིན་པོ་ཆེ་འཛིན་པ། དེ་བཞིན་དུ་འོག་མ་ཐམས་ཅད་ལ་འགྲེ་ཞིང༌། ཨོཾ་ཨཱ་རོ་ལིཀ་སྭཱ་ཧཱ། འདོད་ཆགས་རྡོ་རྗེ་སྤྲོས། འདོད་ཆགས་དང་འདུ་ཤེས་ཀྱི་ཕུང་པོ་སྦྱངས། སོ་སོར་རྟོགས་པའི་ཡེ་ཤེས་ལ་བཀོད། སླར་གཅིག་ཏུ་འདུས། ནུབ་རྩིབས་ཀྱི་གདན་ལ།
འདོད་ཆགས་རྡོ་རྗེ་དམར་པོ། གཡས་པདྨ་འཛིན་པ། ཨོཾ་པྲཛྙཱ་དྷྲྀཀ་སྭཱ་ཧཱ། ཕྲག་དོག་རྡོ་རྗེ་སྤྲོས། ཕྲག་དོག་དང་འདུ་བྱེད་ཀྱི་ཕུང་པོ་སྦྱངས། བྱ་བ་གྲུབ་པའི་ཡེ་ཤེས་ལ་བཀོད། སླར་གཅིག་ཏུ་འདུས། བྱང་རྩིབས་ཀྱི་གདན་ལ། ཕྲག་དོག་རྡོ་རྗེ་ལྗང་གུ། གཡས་རལ་གྲི་འཛིན་པ།
ཐམས་ཅད་ཀྱང་ཞལ་གཅིག་ཕྱག་གཉིས་པ། གཡོན་པ་ཐམས་ཅད་དྲིལ་བུ་འཛིན་ཅིང་རབ་ཏུ་ཁྲོས་པ། མི་མགོ་སྐམ་པོ་ལྔ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ཆ་དྲུག་གིས་བརྒྱན་པ། སྟག་གི་པགས་པའི་ཤམ་ཐབས་དང༌། སེང་གེའི་པགས་པས་སྟོད་གཡོགས་ཤིང༌། ཀླུ་ཆེན་པོ་བརྒྱད་ཀྱིས་བརྒྱན་པ། ཞབས་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཨོཾ་ལོ་ཙཱ་ནི་ཧཱུྃ།
ས་རྡོ་རྗེ་མ་སྤྲོས། སའི་ཁམས་སྦྱངས། བྱམས་པ་ཚད་མེད་པ་ལ་བཀོད། མེའི་རྩིབས་ཀྱི་གདན་ལ། ས་རྡོ་རྗེ་མ་དཀར་མོ་གཡས་འཁོར་ལོ། ཨོཾ་མཱ་མ་ཀཱི་ཏྲཾ། ཆུ་རྡོ་རྗེ་མ་སྤྲོས། ཆུའི་ཁམས་སྦྱངས། སྙིང་རྗེ་ཚད་མེད་པ། སྲིན་པོའི་རྩིབས་ཀྱི་གདན་ལ།
ཆུ་རྡོ་རྗེ་མ་སེར་མོ། གཡས་རིན་པོ་ཆེ། ཨོཾ་པཎྜ་རཱ་ཧྲཱིཿ མེ་རྡོ་རྗེ་མ་སྤྲོས། མེའི་ཁམས་སྦྱངས། དགའ་བ་ཚད་མེད་པ། རླུང་གི་རྩིབས་ཀྱི་གདན་ལ། མེ་རྡོ་རྗེ་མ་དམར་མོ་གཡས་པདྨ། ཨོཾ་ཏཱ་རཱ་ཨཿ རླུང་རྡོ་རྗེ་མ་སྤྲོས།
རླུང་གི་ཁམས་སྦྱངས། བཏང་སྙོམས་ཚད་མེད་པ་ལ། དབང་ལྡན་གྱི་རྩིབས་ཀྱི་གདན་ལ། རླུང་རྡོ་རྗེ་མ་ལྗང་གུ་གཡས་སྣ་ཚོགས་རྡོ་རྗེ། བཞི་ཀའང་གཡོན་དྲིལ་བུ་འཛིན་པ་སྒེག་ཅིང་ཆགས་པའི་ཉམས་དང་ལྡན་པའོ། ། ཨོཾ་བཛྲ་ཨཾ་ཀུ་ཤ་ཛཿརྡོ་རྗེ་ལྕགས་ཀྱུ་མ་སྤྲོས། ཕུང་པོའི་བདུད་བཅོམ། དད་པའི་སྟོབས་ལ་བཀོད། ཤར་སྒོར་རྡོ་རྗེ་ལྕགས་ཀྱུ་དཀར་པོ་གཡས་ལྕགས་ཀྱུ་འཛིན་པ། གཡས་བརྐྱང་གི་སྟབས་ཀྱིས་བཞུགས་པ།
ཨོཾ་བཛྲ་པཱ་ཤ་ཧཱུྃ། རྡོ་རྗེ་ཞགས་པ་སྤྲོས། ཉོན་མོངས་པའི་བདུད་བཅོམ། བརྩོན་འགྲུས་ཀྱི་སྟོབས་ལ། ལྷོ་སྒོར་རྡོ་རྗེ་ཞགས་པ་སེར་པོ་གཡས་ཞགས་པ་འཛིན་པ། གཡོན་བརྐྱང་གི་སྟབས་ཀྱིས་བཞུགས་པ། ཨོཾ་བཛྲ་སྥོ་ཊ་བཾ། རྡོ་རྗེ་ལྕགས་སྒྲོག་སྤྲོས། འཆི་བདག་གི་བདུད་བཅོམ། དྲན་པའི་སྟོབས་ལ།
ནུབ་སྒོར་རྡོ་རྗེ་ལྕགས་སྒྲོག་དམར་པོ། གཡས་ལྕགས་སྒྲོག་འཛིན་པ། ས་གའི་སྟབས་ཀྱིས་བཞུགས་པ། ཨོཾ་བཛྲ་ཨཱ་བེ་ཤ་ཧོཿ རྡོ་རྗེ་དྲིལ་བུ་སྤྲོས། ལྷའི་བུའི་བདུད་བཅོམ། ཏིང་འཛིན་གྱི་སྟོབས་ལ། བྱང་སྒོར་རྡོ་རྗེ་དྲིལ་བུ་ལྗང་གུ། ་་་་་ གླུ་བྱང་གི་མེ་ལོང་ཞེས་གསུངས། གཡས་དྲིལ་བུ་ཟླུམ་པོའི་སྟབས་ཀྱིས་བཞུགས་པ།
བཞི་ཀའང་གཡོན་པ་དཀུར་བརྟེན་པ། མི་མགོ་སྐམ་པོ་ལྔ་ལྔའི་དབུ་རྒྱན་དང་སོགས་གོང་གི་རིགས་བཞི་ལྟར་བརྗོད། ཨོཾ་བཛྲ་ལཱ་སྱ་ཧཱུྃ། སྒེག་མོ་སྤྲོས། སེར་སྣའི་སྒྲིབ་པ་སྦྱངས། སྦྱིན་པའི་ཕ་རོལ་ཏུ་ཕྱིན་པ་ལ། སླར་འདུས་ནང་གི་གྲྭ་བཞིའི་མེར་སྒེག་མོ་དཀར་མོ་སྙེམས་པའི་ཚུལ་གྱིས་རྡོ་རྗེ་ཁུ་ཚུར་གཉིས་དཀུར་བརྟེན་པ། ཨོཾ་བཛྲ་མཱ་ལེ་ཏྲཾ། ཕྲེང་བ་མ་སྤྲོས། ཚུལ་ཁྲིམས་འཆལ་བའི་དྲི་མ་སྦྱངས།
ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ། སྲིན་པོར་ཕྲེང་བ་མ་སེར་མོ། ཕྱག་གཉིས་ཀྱིས་ཕྲེང་བ། ཨོཾ་བཛྲ་གཱི་ཏི་ཧྲཱིཿ རྡོ་རྗེ་གླུ་མ་སྤྲོས། ཁོང་ཁྲོའི་དྲི་མ་སྦྱངས། བཟོད་པའི་ཕ་རོལ་ཏུ་ཕྱིན་པ་ལ། རླུང་དུ་རྡོ་རྗེ་གླུ་མ་དམར་མོ་ཕྱག་གཉིས་ཀྱིས་པི་ཝང༌། ཨོཾ་བཛྲ་ནྲྀ་ཏྱ་ཨཿ རྡོ་རྗེ་གར་མ་སྤྲོས།
ལེ་ལོའི་དྲི་མ་སྦྱངས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ། དབང་ལྡན་དུ་རྡོ་རྗེ་གར་མ་ལྗང་གུ་ཕྱག་གཉིས་ཀྱིས་སྤྱི་བོར་གར་བསྐོར་ཞིང་འགྱིང་བ། ཨོཾ་བཛྲ་དྷཱུ་པེ་ཧཱུྃ། བདུག་པ་མ་སྤྲོས། རྣམ་གཡེང་གི་དྲི་མ་སྦྱངས། བསམ་གཏན་གྱི་ཕ་རོལ་ཏུ་ཕྱིན་པ་ལ། ཕྱིའི་གྲྭ་བཞིའི་མེར་རྡོ་རྗེ་བདུག་པ་མ་དཀར་མོ་ཕྱག་གཉིས་ཀྱིས་བདུག་སྤོས། ཨོཾ་བཛྲ་པུཥྤེ་ཏྲཾ། རྡོ་རྗེ་མེ་ཏོག་མ་སྤྲོས།
ཤེས་རབ་འཆལ་པའི་དྲི་མ་སྦྱངས། ཤེས་རབ་ཀྱི་ཕ་རོལ་ཏུ་ཕྱིན་པ་ལ། སྲིན་པོར་རྡོ་རྗེ་མེ་ཏོག་མ་སེར་མོ་ཕྱག་གཉིས་ཀྱིས་མེ་ཏོག་གི་ཕྲེང་བ་འཛིན་པ། ཨོཾ་བཛྲ་དཱི་པེ་ཧྲཱྀཿ རྡོ་རྗེ་མར་མེ་མ་སྤྲོས། སྨོན་ལམ་ལོག་པའི་དྲི་མ་སྦྱངས། སྨོན་ལམ་གྱི་ཕ་རོལ་ཏུ་ཕྱིན་པ་ལ། རླུང་དུ་རྡོ་རྗེ་མར་མེ་མ་དམར་མོ་ཕྱག་གཉིས་ཀྱིས་མར་མེ། ཨོཾ་བཛྲ་གནྡྷེ་ཨཿམཁའ་ནང་གི་རྡོ་རྗེ་དྲི་ཆབ་མ་སྤྲོས། སེམས་ཅན་ཐམས་ཅད་ཀྱི་ཐབས་ལ་མི་མཁས་པའི་དྲི་མ་སྦྱངས།
ཐབས་ཀྱི་ཕ་རོལ་ཏུ་ཕྱིན་པ་ལ་བཀོད། སླར་གཅིག་ཏུ་འདུས། དབང་ལྡན་དུ་འཁོད་པ་ནི་རྡོ་རྗེ་དྲི་ཆབ་མ་ལྗང་གུ་ཕྱག་གཉིས་ཀྱིས་དྲིའི་བྱུགས་པ་འཛིན་པ། ལྷ་མོ་བརྒྱད་པོ་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། ཞི་བ་དང་སྒེག་པའི་ཉམས་དང་ལྡན་པ། པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པ། མཁའ་ནང་གི་གཞལ་ཡས་ཁང་དཔག་ཏུ་མེད་པ་སྤྲོས། མ་དག་པ་སྣོད་ཀྱི་འཇིག་རྟེན་སྦྱངས། དག་པ་ལྷའི་གཞལ་མེད་ཁང་གདན་དང་བཅས་པར་བསྒྱུར།
སླར་གཅིག་ཏུ་འདུས། ཕྱིའི་གཞལ་ཡས་ཁང་གདན་དང་བཅས་པ་ལ་ཐིམ། མཁའ་ནང་གི་སྲུང་བའི་འཁོར་ལོ་སྤྲོས། སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གྱི་མི་མཐུན་པའི་ཕྱོགས་བཅོམ། བདུད་བཞི་ལས་རྒྱལ་བའི་གོ་འཕང་ལ་བཀོད། སླར་འདུས་སྲུང་བའི་འཁོར་ལོ་ལ་ཐིམ། བཞི་པ་རྣལ་འབྱོར་ཆེན་པོ་ནི། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་གཤིན་རྗེའི་གཤེད་ནག་པོ་ཞལ་དྲུག་པའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ། ཨོཾ་བཛྲ་ས་མཱ་ཛཿཛཿཞེས་དང༌།
ཕྱག་རྒྱ་ནི། ལག་ངར་གཉིས་ནི་བསྣོལ་བྱས་ནས། ། མཛུབ་གཉིས་ལྕགས་ཀྱུའི་ཚུལ་བྱས་ཏེ། ། སེ་གོལ་བརྡབ་ཅིང་བསྡུ་བར་བྱ། ། ཞེས་འབྱུང་བ་ལྟར་གྱིས་སྤྱན་དྲངས་ལ། ཧྲཱིཿཥྚྲཱིཿབརྗོད་པས་ཕྱི་འབྲང་གི་བགེགས་བསྐྲད། མཆོད་ཡོན་དང་ཞབས་བསིལ་འབུལ་བ་ནི། ཨོཾ་ཧྲཱྀཿཥྚཱི་བི་ཀྲྀཏཱ་ན་ན་ཧཱུྃ་ཧཱུྃ་ཕཊ་ཕཊ། ཨོཾ་ཨརྒྷཾ་པྲ་ཏཱིཙྪ་སྭཱ་ཧཱ། ཨོཾ་པྲ་ཝ་ར་སཏྐཱ་ར་པཱ་དྱཾ་པྲ་ཏཱིཙྪ་སྭཱ་ཧཱ།
ཞེས་པས་མཆོད་ལ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཧོཿ ཞེས་སྒོ་བ་བཞིའི་ཕྱག་རྒྱ་ཀུན་རིག་ལྟར་ཏེ་དགུག་གཞུག་བཅིང་དབང་དུ་བྱས་པར་བསམ་མོ། ། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབ་པ་ནི། རྒྱུད་གཞུང་གཉིས་ཀར། དབང་སྒྲུབས་སྟོང་པ་ཉིད་བྱ་སྟེ། ། སྙིང་པོའི་མིང་གི་ཡི་གེ་ཡིས། །
རིགས་ཀྱི་ཕྱག་རྒྱ་ལྡན་པ་ཡི། ། སྐུ་རྣམས་ངེས་པར་བསྐྱེད་པས་སོ། ། ཞེས་པའི་དོན་ཏེ། ལྷ་ཐམས་ཅད་ཀྱི་མིག་ཏུ་ཀྵིཾ་ལས་སའི་སྙིང་པོ་དཀར་པོ། རྣ་བར་ཛྲཱིཾ་ལས་ཕྱག་ན་རྡོ་རྗེ་ནག་པོ། སྣར་ཁཾ་ལས་ནམ་མཁའི་སྙིང་པོ་སེར་པོ། ཁར་གཾ་ལས་འཇིག་རྟེན་དབང་ཕྱུག་དམར་པོ། དཔྲལ་བར་ཀྵཾ་ལས་སྒྲིབ་པ་རྣམ་སེལ་ལྗང་གུ། སྙིང་གར་པཾ་ལས་ཀུན་ཏུ་བཟང་པོ་སྔོན་པོ་སྟེ་སྐྱེ་མཆེད་དྲུག་སྦྱོང་བྱེད་དོ། ། སྤྱི་བོར་ཨོཾ་ལས་སྐུ་རྡོ་རྗེ་དཀར་པོ།
མགྲིན་པར་ཨཱཿལས་གསུང་རྡོ་རྗེ་དམར་པོ། སྙིང་གར་ཧཱུྃ་ལས་ཐུགས་རྡོ་རྗེ་ནག་པོ་རྣམས་བསྐྱེད་ལ། དེ་དག་གི་ཐུགས་ཀར་ཡང་ཨོཾ་ཨཱཿཧཱུྃ་བསམས་ལ། དེ་རྣམས་ལས་འོད་འཕྲོས་སྐུ་གསུང་ཐུགས་རྡོ་རྗེ་གསུམ་གྱི་ལྷ་རྣམས་སྤྱན་དྲངས། གནས་གསུམ་དུ་བཅུག་ནས། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་སརྦ་ཏ་ཐཱ་ག་ཏ་ཙཱིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་གཟུང་ངོ༌། ། དེ་ནས་ཕྱག་རྒྱ་བཞི་ལས།
དམ་ཚིག་གི་ཕྱག་རྒྱ་ནི་ལྷ་ཐམས་ཅད་ཀྱི་སྙིང་གར་ཉི་མ་ལ་གནས་པའི་རང་འདྲའི་ཡེ་ཤེས་སེམས་དཔའ། དེའི་ཐུགས་ཀར་རྡོ་རྗེ་ནག་པོ་རྩེ་ལྔ་པའི་ལྟེ་བར་ཏིང་ངེ་འཛིན་སེམས་དཔའ་སོ་སོའི་ས་བོན་གནས་པའི་མཐར་སྙིང་པོས་བསྐོར་བར་བསམས་ལ། རྒྱུད་ལས། ལག་གཉིས་ཐལ་མོ་ངོས་སྦྱར་ཏེ། ། གུང་མོའི་རྩ་བའི་ཚིགས་གཉིས་ལ། ། མཐེ་བོང་ངེས་པར་སྦྱར་བར་བྱ། ། མཛུབ་མོ་གུང་མོའི་རྒྱབ་རྩེར་སྦྱར། ། འདི་ནི་དམ་ཚིག་ཕྱག་རྒྱ་སྟེ། ། སྙིང་ག་དཔྲལ་བ་ལྐོག་མ་དང༌། ། སྤྱི་བོར་བྱིན་གྱིས་བརླབ་པར་བྱ། །
ཞེས་པ་ལྟར་གྱི་ཕྱག་རྒྱས་སྙིང་ག་དཔྲལ་བ་ལྐོག་མ་སྤྱི་བོ་རྣམས་སུ་གཏུགས་ཏེ། ཨོཾ་ཧྲཱིཿཥྚཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ། ཨ་དྷི་ཏིཥྛ་སྭ་མཱཾ། ཞེས་ལན་བཞིར་བརྗོད་དོ། ། ཆོས་རྒྱ་ནི། ལྷ་རྣམས་ཀྱི་ལྕེའི་སྟེང་དུ་ཧཱུྃ་ལས་རྡོ་རྗེ་ནག་པོ་གདེངས་པའི་ལྟེ་བར་སོ་སོའི་ས་བོན་གྱིས་མཚན་པ། ཕྱག་ཆེན་ནི། རྒྱུད་ལས། གཞན་ཡང་རྡོ་རྗེ་སེམས་མ་སོགས། ། ཕྱག་རྒྱས་དབང་བསྐུར་དབུ་རྒྱན་བརྟག །
ཅེས་པའི་དོན་ལྷ་ཐམས་ཅད་གསལ་བར་དམིགས་ནས། རྡོ་རྗེ་བསྡམས་པ་ལས་གུང་མོ་གཉིས་གཤིབས་ཏེ་བསྒྲེང་བ་སེམས་མ་རྡོ་རྗེ་མའི་ཕྱག་རྒྱ་སྤྱི་བོར་བཞག་སྟེ། ཨོཾ་སཏྭ་བཛྲི་ཨ་བྷི་ཥིཉྩ་ཧཱུྃ། དེ་ཉིད་ལས་གུང་མོ་གཉིས་ཀྱི་ཚིགས་དང་པོ་བཅག་ལ། མཛུབ་མོ་གཉིས་ཀྱི་རྩེ་མོ་གུང་མོའི་ཚིགས་བར་པར་བཙུགས་པས་རྣམ་པར་སྣང་མཛད་ཀྱི་རྒྱ་དཔྲལ་བར་བཞག་སྟེ། ཨོཾ་དྷརྨ་དྷཱ་ཏུ་བཛྲི་ཨ་བྷི་ཥིཉྩ་ཨོཾ། སེམས་མ་རྡོ་རྗེ་མ་ཡིས་གུང་མོ་གཉིས་ཀྱི་ཚིགས་བར་པ་བཅག་པ་རིན་པོ་ཆེ་འདྲ་བ་བྱས་རིན་ཆེན་མའི་རྒྱ་རྣ་ལྟག་གཡས་སུ་བཞག་སྟེ། ཨོཾ་རཏྣ་བཛྲི་ཨ་བྷི་ཥིཉྩ་ཏྲཱཾ། དེ་ཉིད་ལས་སོར་མོ་པདྨའི་མྱུ་གུ་ལྟར་བྱས་ལ། གུང་མོ་གཉིས་རྩེ་སྤྲད་པ་པདྨ་འདྲ་བ་ཆོས་ཀྱི་རྡོ་རྗེ་མའི་རྒྱ་ལྟག་པར་བཞག་སྟེ།
ཨོཾ་དྷརྨ་བཛྲི་ཨ་བྷི་ཥིཉྩ་ཧྲཱིཿ སེམས་མ་རྡོ་རྗེ་མ་ལས་མཛུབ་མོ་གཉིས་གུང་མོའི་རྒྱབ་ཏུ་བཙུགས་པ་ལས་ཀྱི་རྡོ་རྗེ་མའི་རྒྱ་རྣ་ལྟག་གཡོན་དུ་བཞག་སྟེ། ཨོཾ་ཀརྨ་བཛྲི་ཨ་བྷི་ཥིཉྩ་ཨཿ ཞེས་པས་གཙོ་བོའི་གནས་དེ་རྣམས་སུ་མི་བསྐྱོད་པ། རྣམ་སྣང༌། རིན་འབྱུང༌། འོད་མེད། དོན་གྲུབ་རྣམས་དང་འཁོར་རྣམས་ལ་ཕྱག་རྒྱ་ཕྱོགས་བཞིར་བསྟན་ཏེ། ཨོཾ་དྷརྨ་དྷཱ་ཏུ་བཛྲི་ནས་ཀརྨ་བཛྲི་ཨ་བྷི་ཥིཉྩ་ཨཿཞེས་པའི་བར་བརྗོད་ལ། ཤར་དང་ཤར་ལྷོ་བ་ལ་རྣམ་སྣང༌།
ལྷོ་དང་ལྷོ་ནུབ་པ་ལ་རིན་འབྱུང༌། ནུབ་དང་ནུབ་བྱང་བ་ལ་འོད་དཔག་མེད། བྱང་དང་བྱང་ཤར་བ་ལ་དོན་གྲུབ་ཀྱིས་དབུར་བརྒྱན། ཨོཾ་བཛྲ་ཏུ་ཥྱ་ཧོཿཞེས་པས་ཐམས་ཅད་ལ་དར་གྱི་ཅོད་པཎ་བཅིང་བར་བསམ་མོ། ། ལས་རྒྱ་ནི། བྱིན་གྱིས་བརླབས་པའི་མཆོད་པ་རྡོ་རྗེ་ཐལ་མོ་ཁ་ཕྱེ་བ་ཨརྒྷའི་སྣོད་ལྟར་བྱས་ཏེ། ཨོཾ་ཧྲཱིཿཥྚྲཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ། ཨརྒྷཾ་པྲ་ཏཱིཙྪ་སྭཱ་ཧཱས་མཆོད་ཡོན་དང༌། ཁུ་ཚུར་ལས་མཛུབ་མོ་དང་མཐེ་བོས་མེ་ཏོག་བླངས་ལ། གུང་མོ་ལ་སོགས་པ་རིམ་གྱིས་བརྐྱང་སྟེ།
ཨོཾ་པྲ་ཝ་ར་སཏྐཱ་ར་པཱ་དྱཾ་པྲ་ཏཱིཙྪ་སྭཱ་ཧཱས་ཞབས་བསིལ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་དཱི་པེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་བི་དྱེ་ཨཱཿཧཱུྃ། ཨོཾ་བཛྲ་ཤབྡ་ཨཱཿཧཱུྃ། ཞེས་པས་ཉེར་སྤྱོད་ཀྱི་མཆོད་པ་དང༌། ཨོཾ་བཛྲ་ལཱ་སྱ་ཧཱུྃ་ནས་གནྡྷེ་ཨཿཞེས་པའི་བར་ལྷ་མོ་བརྒྱད་སོ་སོའི་ཕྱག་རྒྱ་དང་བཅས་པས་མཆོད་ཅིང༌། ཀྱེ་ཀྱེ་གཤིན་རྗེའི་གཤེད་ནག་པོ། །
བླ་མ་སྲིན་པོའི་གཟུགས་རང་བཞིན། ། ཁྱོད་མཐོང་ཁོ་བོ་རྣམ་པར་འཇིགས། ། བླ་མ་ཁྲོ་བོའི་རང་བཞིན་སྤོངས། ། ཁྱོད་ཀྱིས་གར་མཛད་ས་སྟེངས་དང༌། ། ས་བླ་དང་ནི་ས་འོག་གཡོ། ། མིག་སྨན་ལྟར་གནག་ཁྲོ་བོ་ཡི། ། གར་མཛད་ཁྱོད་ནི་རོ་ལངས་ལགས། ། སྐུ་ལུས་སྦོམ་ཐུང་ནག་པ་སྟེ། ། རྣམ་པ་སྣ་ཚོགས་གཟུགས་སྤྲུལ་པ། ། རྡོ་རྗེ་དབྱངས་ཅན་མ་ཡིས་བཏུད། །
གར་མཛད་ཁྱོད་ནི་བདེ་བ་ཆེ། ། ཧྲཱིཿཥྚྲཱིའི་གསང་སྔགས་དག་གིས་ཁྱོད། ། ས་གསུམ་པོ་ཡི་འཁྲུལ་པ་སེལ། ། ཐུགས་རྗེའི་ཁྲོ་བོ་རྗེ་བཙུན་ཁྱོད། ། གར་མཛད་འགྲོ་བ་ཡོངས་ལ་གཟིགས། ། ཨོཾ་སརྦ་ཏ་ཐཱ་ག་ཏྭ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ལྷ་མོ་རྣམས་ཀྱིས་བསྟོད་པར་བསམ་ཞིང༌། དུར་ཁྲོད་རྒྱན་གྱིས་རྣམ་བརྒྱན་པའི། ། ཞེ་སྡང་གཤིན་རྗེ་རྡོ་རྗེ་ནི། ། སྤྲོས་མེད་ནམ་མཁའ་ལྟ་བུ་ལས། །
སྙིང་རྗེའི་ཐབས་ཀྱིས་སྐུར་སྤྲུལ་པ། ། ཡེ་ཤེས་ཁྲོ་རྒྱལ་རབ་འཇིགས་པའི། ། དུད་ཁ་མུན་ཆེན་ཁྱོད་ལ་འདུད། ། གར་དགུའི་ཉམས་དང་ལྡན་པ་ཡི། ། གཏི་མུག་གཤིན་རྗེ་རྡོ་རྗེ་ནི། ། སྐྱེ་མེད་དོན་རྟོགས་ངང་ཉིད་ལས། ། ཐབས་ཀྱི་སྤྲུལ་པའི་སྐུར་བསྟན་པ། ། འཇིགས་བྱེད་དྲག་པོའི་ཆ་ལུགས་ཅན། ། ཟླ་བ་ཉ་འདྲ་ཁྱོད་ལ་འདུད། ། བསྐལ་པའི་མེ་ལྟར་འབར་བ་ཡི། །
སེར་སྣ་གཤིན་རྗེ་རྡོ་རྗེ་ནི། ། འཛིན་པ་པོ་ལས་གྲོལ་བ་ཡི། ། གདུག་པ་འདུལ་ཕྱིར་ཁྲོ་བོར་སྤྲུལ། ། གཏེར་འཆང་སེར་སྣ་འགྲོལ་མཛད་པ། ། བཙོ་མ་གསེར་འདྲ་ཁྱོད་ལ་འདུད། ། ཆགས་པས་མ་ལུས་དཔའ་མཛད་པའི། ། འདོད་ཆགས་གཤིན་རྗེ་རྡོ་རྗེ་ནི། ། སྐྱེ་མེད་རྣམ་དག་ཆོས་དབྱིངས་ལས། ། ཁམས་གསུམ་དག་བྱེད་ཁྲོ་བོར་སྤྲུལ། ། མ་ཆགས་སྤྱན་ལྡན་ཐུགས་རྗེ་ཅན། །
བནྡྷུ་ལྟ་བུའི་སྐུ་ལ་འདུད། ། ཤེས་རབ་ཐབས་ལྡན་ཧེ་རུ་ཀ ། ཕྲག་དོག་གཤིན་རྗེ་རྡོ་རྗེ་ནི། ། རྣམ་རྟོག་དཔེ་དང་བྲལ་བ་ལས། ། ཐུགས་རྗེས་སྤྲུལ་པའི་ཁྲོ་བོ་ནི། ། འགྲོ་དོན་བརྩོན་པའི་རལ་གྲི་ཅན། ། སྣ་ཚོགས་མདོག་ཅན་ཁྱོད་ལ་འདུད། ། ཐམས་ཅད་བསྐྱེད་པའི་ལྷ་མོ་ཆེ། ། དབང་མོ་ལྟ་བུར་སྒྱུར་མཛད་པ། ། ཁམས་གསུམ་གཟིགས་པའི་སྤྱན་དང་ལྡན། །
རྣམ་སྣང་ཅན་གྱིས་བདུད་བཞི་འཇོམས། ། བདེ་བ་ཆེན་པོས་རྟག་ཏུ་དགྱེས། ། ཡེ་ཤེས་སྤྱན་ལྡན་ཁྱོད་ལ་འདུད། ། ཀུན་སྡུད་ལྷ་མོ་རིན་པོ་ཆེ། ། བདག་རྟོག་སྐྱོན་ལས་ངེས་གྲོལ་ཡང༌། ། དུས་གསུམ་བདེ་གཤེགས་བདག་གིར་བྱེད། ། རིན་ཆེན་ཏོག་ཅན་མཛེས་པ་ཡི། ། དོན་དམ་ཐུགས་ཆུད་འཁོར་བ་སེལ། ། མ་ལུས་རིགས་ཀྱི་བདག་ལ་འདུད། ། འདུས་བྱས་མ་ལུས་སྲེག་བྱེད་པ། །
རྣམ་རྟོག་ཞི་བའི་རང་བཞིན་ལས། ། ཁམས་གསུམ་མ་ལུས་སྒྲོལ་བར་བྱེད། ། འོད་དཔག་མེད་ཀྱིས་རབ་མཛེས་པ། ། མ་ཆགས་ཕྱག་ན་བསྣམས་པ་ཡི། ། ཕྲིན་ལས་དག་བྱེད་ཅན་ལ་འདུད། ། ཐུགས་རྗེ་གཡོ་བའི་རང་བཞིན་ཅན། ། འཇིག་རྟེན་གསུམ་དག་སྒྲོལ་བར་བྱེད། ། གཉིས་མེད་བདེ་ཆེན་ངང་ཉིད་ལས། ། ཕྲིན་ལས་སྒྲུབ་པའི་རང་བཞིན་ཅན། ། བཏང་སྙོམས་བཞུགས་པས་འགྲོ་བ་འདུལ། །
ཀུན་ཏུ་ལས་ཀྱི་རྒྱལ་ལ་འདུད། ། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། བདུད་རྩི་མྱང་བའི་ཕྱིར། དངོས་སུ་ཐོད་པའི་ནང་དུ་ཆང་ལ་བདུད་རྩི་རིལ་བུ་སྦྱར་བ་ཡོད་དམ་མེད་ན་བསམས་ཀྱང་རུང་སྟེ། ནང་མཆོད། ཨོཾ་ཧྲཱིཿཥྚྲཱིཿས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེའི་སྟེང་དུ་ཨཱཿལས་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ།
ཤར་དུ་གོ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤར་ལྷོར་བི་ལས་དྲི་ཆེན། ལྷོ་ནུབ་ཏུ་ར་ལས་རཀྟ། ནུབ་བྱང་དུ་ཤུ་ལས་བྱང་སེམས། བྱང་ཤར་དུ་མ་ལས་ཤ་ཆེན་གྱི་དྭངས་མ། དབུས་སུ་མུ་ལས་དྲི་ཆུ།
དེ་རྣམས་ཀྱི་སྟེང་དུ་རྡོ་རྗེ་ཐོ་བ་མགོ་ཐུར་དུ་བལྟ་བ། དེ་ལས་འོད་ཟེར་འོག་ཏུ་འཕྲོས་པས་རླུང་གཡོས། མེ་སྦར་ཤ་ལྔ་བདུད་རྩི་ལྔ་ཞུ། རླངས་པས་རྡོ་རྗེ་ཐོ་བ་ལ་ཕོག དེ་ལྷུང་ནས་དཀྲུགས་ཏེ་ཞུ་བ་ལས་ཡེ་ཤེས་ཀྱི་བདུད་རྩི་དངུལ་ཆུའི་མདོག་ལྟར་དཀར་ཞིང་བསིལ་བར་གྱུར། ཨོཾ་ཨཱཿཧཱུྃ་ཧོཿ ཞེས་ཡང་ཡང་བརྗོད་པས་བྱིན་གྱིས་བརླབས་པ་མཐེབ་སྲིན་གྱིས་བླངས་ཏེ། ཨོཾ་ཧྲཱིཿཥྚྲཱི་ཝི་ཀྲྀ་སོགས་ལྷ་ཐམས་ཅད་ཀྱི་སྔགས་ཀྱི་མཐར་འབྲུ་གསུམ་བཏགས་པས་ལྕེ་ལ་བཞག་སྟེ་མྱངས་པས། ལྷ་རྣམས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་གསོལ་བས་མཉེས་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་ལ། ལྷའི་སྐུ་སྣང་ལ་རང་བཞིན་མེད་པ་ལ་ཡིད་མཉམ་པར་བཞག་སྟེ་བསྐྱེད་པའི་རིམ་པའོ། ། རྫོགས་པའི་རིམ་པ་ནི། སྣོད་བཅུད་ཐམས་ཅད་རྟེན་དང་བརྟེན་པར་བཅས་པའི་དཀྱིལ་འཁོར་ལ་བསྡུས། དེ་ཡེ་ཤེས་སེམས་དཔའ་ལ། དེ་ཏིང་ངེ་འཛིན་སེམས་དཔའ་ཧཱུྃ་ལ། དེའང་ནཱ་ད་ལ་བསྡུས་ཏེ་མཐར་འོད་གསལ་སྟོང་པ་ཉིད་ཀྱི་ངང་དུ་མཉམ་པར་གཞག་གོ ། སྔགས་བཟླ་བ་ནི། འོད་གསལ་དུ་མཉམ་པར་བཞག་པ་ལས། སླར་ཡང་རང་གཤིན་རྗེའི་གཤེད་ཡབ་ཡུམ་དུ་བཞེངས་པའི་ཐུགས་ཀའི་ཧཱུྃ་ལས་འོད་འཕྲོས་པས།
རྩ་བའི་དཀྱིལ་འཁོར་རྟེན་དང་བརྟེན་པར་བཅས་པ་སྔར་ལྟར་གསལ་བ་དམིགས་ལ། གཙོ་བོའི་ཐུགས་ཀའི་ཏིང་ངེ་འཛིན་སེམས་དཔའ་ཧཱུྃ་ལས་སྔགས་ཀྱི་ཕྲེང་བ་འཕྲོས། ཡབ་ཀྱི་ཞལ་ནས་ཡུམ་གྱི་ཞལ་དང་མཁའ་གཉིས་བརྒྱུད་དེ་འཁོར་བའི་འོད་ཟེར་གྱིས་སྡིག་པ་དང་སྒྲིབ་པ་སྦྱངས། བསོད་ནམས་དང་ཡེ་ཤེས་ཀྱི་ཚོགས་འཕེལ་ཞིང་རྒྱས་པར་བྱས། སངས་རྒྱས་ཐམས་ཅད་ཀྱི་ཐུགས་རྒྱུད་བསྐུལ། ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཀྱི་རྣམ་པར་བསྡུས་ནས་བདག་གི་རྒྱུད་བྱིན་གྱིས་བརླབས་པར་བསམས་ལ། སྔགས་བཟླ། དེ་བཞིན་དུ་ཕྲིན་ལས་བཞི་སྒྲུབ་པའི་དམིགས་པ་རྣམས་ཀྱང་སྤྱི་ལྟར་བྱ་ཞིང༌། སྔགས་ནི། ཨོཾ་ཧྲཱིཿཥྚྲཱི་བི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཞེས་པ་གཙོ་བོར་བཟླའོ། ། ལྷ་སོ་སོའི་སྔགས་ནི། ཨོཾ་ཛི་ན་ཛིཀ་སྭཱ་ཧཱ། གཏི་མུག་རྡོ་རྗེའི་འོ། ། ཨོཾ་རཏྣ་དྷྲྀཀ་སྭཱ་ཧཱ། སེར་སྣ་རྡོ་རྗེའི་འོ། ། ཨོཾ་ཨཱ་རོ་ལིཀ་སྭཱ་ཧཱ། འདོད་ཆགས་རྡོ་རྗེའི་འོ། ། ཨོཾ་པྲ་ཛྙཱ་དྷྲྀཀ་སྭཱ་ཧཱ། ཕྲག་དོག་རྡོ་རྗེའི་འོ། །
ཨོཾ་ལོ་ཙ་ནི་ཧཱུྃ། ས་རྡོ་རྗེ་མའི་འོ། ། ཨོཾ་མཱ་མ་ཀཱི་ཏྲཾ། ཆུ་རྡོ་རྗེ་མའི་འོ། ། ཨོཾ་པཎྜ་རཱ་ཧྲཱིཿ མེ་རྡོ་རྗེ་མའི་འོ། ། ཨོཾ་ཏཱ་རཱ་ཨཿ རླུང་རྡོ་རྗེ་མའི་འོ། ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ།
ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཧོཿ རྡོ་རྗེ་ལྕགས་ཀྱུ་སོགས་སྒོ་བ་བཞིའི་འོ། ། ཨོཾ་བཛྲ་ལཱ་སྱེ་ཧཱུྃ། ཨོཾ་བཛྲ་མཱ་ལེ་ཏྲཾ། ཨོཾ་བཛྲ་གཱི་ཏི་ཧྲཱིཿ ཨོཾ་བཛྲ་ནྲྀ་ཏྱ་ཨཿ རྡོ་རྗེ་སྒེག་མོ་སོགས་ནང་གི་ལྷ་མོ་བཞིའི་འོ། ། ཨོཾ་བཛྲ་དྷཱུ་པེ་ཧཱུྃ། ཨོཾ་བཛྲ་པུཥྤེ་ཏྲཾ།
ཨོཾ་བཛྲ་དཱི་པེ་དྷྲཱིཿ ཨོཾ་བཛྲ་གནྡྷེ་ཨཿ རྡོ་རྗེ་བདུག་པ་སོགས་ཕྱིའི་ལྷ་མོ་བཞིའི་སྟེ་ལྷ་མོ་སོ་སོའི་སྔགས་རྣམས་གཙོ་བོའི་བཅུ་ཆ་ལ་སོགས་པ་ཇི་ལྟར་རིགས་པར་བཟླའོ། ། ཕྲེང་བ་ནི་མི་དང་གླང་པོ་ཆེ་ལ་སོགས་པའི་རུས་པ་ལས་བྱས་པའི་ཕྲེང་བ། བསྙེན་པའི་དུས་སུ་ཕྲེང་རྡོག་རེ་རེ་ནས་གཤིན་རྗེའི་གཤེད་དུ་བསྐྱེད་ལ། སྒྲུབ་པའི་དུས་སུ་མི་མགོ་ཁྲག་འཛག་པར་བསམ་ཞེས་རྗེ་བཙུན་རིན་པོ་ཆེས་དགྲ་ནག་གི་སྒྲུབ་ཐབས་སུ་བཤད་པ་ལྟར་བྱ་ཞིང༌། བསྙེན་པའི་ཚད་ནི་གཙོ་བོ་ལ་འབུམ་ཕྲག་བཅུ་བཞི་ཡིན་ལ། སློབ་དཔོན་དེ་བ་ཨཱ་ཀ་ར་ཙནྡྲས། བྱེ་བ་ཚང་བར་བཟླས་པ་ཡིས། ། རབ་འབྱམས་ལས་ནི་མི་འགྲུབ་པ། །
མེད་དེ་ཐམས་ཅད་དེ་ཡིས་འགྲུབ། ། འབུམ་དང་ས་ཡ་བཟླས་པས་ཀྱང༌། ། ཕྲ་མོའི་ལས་རྣམས་འགྲུབ་པར་བྱེད། ། ཅེས་གསུངས་སོ། ། ཡང་སློབ་དཔོན་དེ་ཉིད་ཀྱིས། འགྲོ་བའི་དོན་ལ་འགྲོ་བསམས་ཏེ། ། མཆོད་བསྟོད་བདུད་རྩི་མྱང་བ་བྱ། ། དེ་ཉིད་གསུམ་མཐར་མུཿལྡན་པས། ། རང་བཞིན་གཤེགས་ཤིང་བསྐྱེད་པ་བསྡུ། ། བཟོད་པར་གསོལ་དང་གསོལ་བ་གདབ། །
བསྔོ་བ་སྨོན་ལམ་གདབ་པར་བྱ། ། ཞེས་དང༌། རྗེ་བཙུན་རིན་པོ་ཆེས་ཀྱང༌། ཐུན་གཏོང་བར་འདོད་པའི་ཚེ། བདག་གི་དཀྱིལ་འཁོར་ལ་མཆོད་པ་དང་བསྟོད་པ་དང་བདུད་རྩི་མྱང་བར་བྱས་ལ་ཞེས་སོགས་གསུངས་པའི་དོན་ནི། ཐུན་ལས་ལྡང་བར་འདོད་ན། བདག་གིས་བསྒོམས་པའི་དཀྱིལ་འཁོར་ལ། གོང་ལས་རྒྱའི་སྐབས་ལྟར་མཆོད་ཡོན་ནས་རོལ་མོའི་བར་སྒེག་སོགས་བརྒྱད་དང༌། ཀྱེ་ཀྱེ་གཤིན་རྗེའི་གཤེད་ནག་པོ་སོགས་ཀྱི་མཆོད་པ་དང༌། དུར་ཁྲོད་རྒྱན་གྱིས་རྣམ་བརྒྱན་སོགས་ཀྱིས་བསྟོད་པ་དང༌།
བདུད་རྩི་ལྷ་ཐམས་ཅད་ལ་ཕུལ་བར་བསམས་ལ། ཨོཾ་ཧྲཱིཿཥྚཱི་སོགས་ནས་ལྷ་ཐམས་ཅད་ཀྱི་སྔགས་ལ་འབྲུ་གསུམ་བཏགས་པས་བདུད་རྩི་མྱང་བའི་བར་ང་རྒྱལ་གཟུང་བའི་སྔགས་རྣམས་དོར་བ་མིན་པ་གཞན་འདྲ་བར་བྱས་ལ། ཨོཾ་ཨཱཿཧཱུྃ་ཞེས་པས་ཡེ་ཤེས་ཀྱི་དཀྱིལ་འཁོར་མདུན་དུ་བྱོན་པར་བསམས་ལ། དེ་ལ་མཆོད་ཡོན་དང་ཞབས་བསིལ་ཕུལ། མ་འབྱོར་པ་དང་ཞེས་སོགས་ཀྱིས་བཟོད་པར་གསོལ་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་དངོས་གྲུབ་བླངས་ནས། ཨོཾ་ཨཱཿཧཱུྃ་མུཿ ཡེ་ཤེས་ ་་་་་རྗེ་བཙུན་རིན་པོ་ཆེས། མདུན་གྱི་དཀྱིལ་འཁོར་དང་ཕྱི་རོལ་གྱི་དཀྱིལ་འཁོར་གཉིས་རང་ལ་བསྡུ་བར་གསུངས་སོ།། པ་རང་བཞིན་གྱི་གནས་སུ་གཤེགས།
དམ་ཚིག་པའི་དཀྱིལ་འཁོར་རང་ལ་ཐིམ་པར་བསམ་མོ། ། གསུམ་པ་སྤྱོད་ལམ་གྱི་དང་པོར་གཏོར་མ་ནི། གཏོར་མ་བདུད་རྩི་ལྟར་བྱིན་གྱིས་བརླབ། དེ་ནས་རང་གི་སྙིང་གའི་ཏིང་ངེ་འཛིན་སེམས་དཔའ་ལས་འོད་འཕྲོས་པས། རང་བཞིན་གྱིས་གནས་ནས་གཤིན་རྗེ་གཤེད་ཞལ་དྲུག་པའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿཞེས་དང༌། སླར་ཡང་རང་གི་སྙིང་ག་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་དུ་མ་སྤྲོས་པས། ཕྱོགས་སྐྱོང་བཅུ་བཞི་འཁོར་དང་བཅས་པ་བཀུག་པར་བསམ་ཞིང་ལྕགས་ཀྱུའི་ཕྱག་རྒྱ་ཕྱོགས་བཅུར་བསྐོར་ཞིང༌། ཨོཾ་ཧྲཱིཿཥྚྲཱི་ཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སརྦ་དུཥྚྲཱཾ་ཨིནྡྲཱ་དཱི་ན་ས་པ་རི་ཝཱ་ར་ཨཱ་ཀརྵ་ཡ་ཛཿ
ཞེས་པས། དབང་པོ་གཤིན་རྗེ་ཆུ་ལྷ་གནོད་སྦྱིན་དང༌། ། དབང་ལྡན་མེ་ལྷ་སྲིན་པ་རླུང་ལྷ་དང༌། ། ཟླ་བ་ཉི་མ་ཚངས་པ་ས་ལྷ་མོ། ། ཐག་ཟངས་རིས་དང་ཉེ་དབང་ཚོགས་བདག་སོགས། ། ཕྱོགས་སྐྱོང་འབྱུང་པོའི་ཚོགས་དང་བཅས་པ་རྣམས། ། བྱོན་ནས་དཀྱིལ་འཁོར་ཆེན་པོའི་ཕྱོགས་བཅུར་བཞུགས། ། ཞེས་སམ། རྒྱས་པ་ལ་མོས་པས་ཁོས་བོས་དཀྱིལ་ཆོག་སྟ་གོན་སྐབས་སུ་བྲིས་པ་ལྟར་སྐུ་མདོག་ཞལ་ཕྱག་བཅས་གསལ་གདབ་བོ། ། གཉིས་ཀ་ལྟར་ཡང༌།
རང་གི་སྙིང་ག་ནས་གཤིན་རྗེའི་གཤེད་ལག་ན་ཕུར་བུ་ཐོགས་པ་སྤྲོས་ཏེ། ཕྱོགས་སྐྱོང་རྣམས་ཀྱི་སྤྱི་བོ་ནས་ཕུར་བུས་བཏབ་པར་བསམ་ཞིང༌། ཨོཾ་ཧྲཱིཿཥྚྲཱི་སོགས་ཡི་གེ་བཅུ་བཞི་པ་སྔོན་དུ་འགྲོ་བའི་མཐར། སརྦ་དུཥྚྲཱཾ་ཨིནྡྲ་ཨཱ་དཱི་ན་ས་པ་རི་ཝཱ་ར་བཛྲ་ཀཱི་ལ་ཡ་ཧཱུྃ་ཕཊ། ཅེས་བརྗོད་ཀྱིན་སྤྱི་བོ་ནས་ཕུར་བུས་བཏབ་པས། གྲུབ་པའི་བཅུད་ལེན་གྲུབ་པ་བཞིན་དུ། ཐམས་ཅད་ཀྱང་གཤིན་རྗེའི་གཤེད་ཀྱི་སྐུར་གྱུར་པར་བསམ། དེ་ནས་མཆོད་ཡོན་དང་ཞབས་བསིལ་གྱིས་མཆོད་ནས། གཏོར་མ་ཕུལ་བ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་ཕྱེ་ནས།
ཧྲཱིཿཥྚྲཱིཿསོགས་དང་ཨི་དཾ་བ་ལིཾ་བྷཀྵ་ཡ་བྷཀྵ་ཡ་ཧི་ཧི་ཧི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་སྭཱ་ཧཱ། ཞེས་པས་དཀྱིལ་འཁོར་གྱི་ལྷ་རྣམས་ལ་ཕུལ། ཨོཾ་ཨིནྡྲཱ་ཡ་ཧྲཱིཿཡ་མཱ་ཡཥྚྲཱི། ཝ་རུ་ཎཱ་ཡ་ཝི། ཀུ་བེ་རཱ་ཡ་ཀྲྀ། ཨཱི་ཤྭ་རཱ་ཡ་ཏ། ཨགྣ་ཡེ་ཨཱ། ནཻར་རྀ་ཏྱཱ་ཡ་ན། ཝ་ཡ་ཝེ་ན། ཙནྡྲཱ་ཡ་ཧཱུྃ།
ཨརྐཱ་ཡ་ཧཱུྃ། བྲཧྨ་ཎཱ་ཡ་ཕཊ། བ་སུ་དྷཱ་རྻ་ཡ་ཕཊ། བི་མ་ཙི་ཏྲཱ་ཡ་སྭཱ། སརྦ་བྷཱུ་ཏེ་བྷྱོ་ཧཱ། ཧ་ཧ་ཧ་ཧི་ཧི་ཧི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་སྭཱ་ཧཱ། ཞེས་པས་ཕྱོགས་སྐྱོང་འཁོར་བཅས་ལ་དབུལ། སླར་ཡང་མེ་ཏོག་སོགས་ཀྱིས་མཆོད། སྙིང་པོའི་ཡི་གེ་བཅུ་བཞི་པའི་མཐར་འབྲུ་གསུམ་བཏགས་པའི་ནང་མཆོད་ཕུལ་ལ། གཏི་མུག་རྡོ་རྗེའི་རང་བཞིན་ཁྱོད་སོགས་ཀྱིས་བསྟོད།
གཤིན་རྗེའི་གཤེད་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་སྩལ་དུ་གསོལ། ། དཀོན་མཆོག་གསུམ་ལ་སྨོད་པ་དང༌། ། དམ་པའི་ཆོས་ནི་འཇིག་པ་དང༌། །
དགེ་འདུན་འདུ་བའི་སྒོ་འཕྲོག་དང༌། ། འགྲོ་ཡོངས་འཚེ་བའི་དགྲ་བགེགས་འདི། ། ངན་སོང་གསུམ་དུ་མངོན་པར་འགྲོ། ། ཐུགས་རྗེས་བསྒྲལ་བའི་དུས་ལ་བབ། ། ནད་དང་གནོད་པ་སྡུག་བསྔལ་ལས། ། ཚེ་འདི་ཉིད་ལས་བྲལ་བར་མཛོད། ། ཅེས་ཕྲིན་ལས་བཅོལ། ཡང་དེ་ཙམ་མི་ནུས་ན། འགྲོ་མགོན་འཕགས་པའི་གསུང་རབ་ལས་འབྱུང་བ་ལྟར་ཏེ། རང་གི་སྙིང་གའི་ཏིང་ངེ་འཛིན་སེམས་དཔའ་ལས་འོད་འཕྲོས་པས།
རང་བཞིན་གྱི་གནས་ནས་གཤིན་རྗེའི་གཤེད་ཀྱི་དཀྱིལ་འཁོར་སྟེང་གི་ཆ་ལ། སངས་རྒྱས་དང་བྱང་སེམས་དཔའ་དཔག་ཏུ་མེད་པས་བསྐོར་ཞིང༌། འོག་གི་ཆ་ལ་འཇིག་རྟེན་སྐྱོང་བ་བཅུ་བཞི། འཇིག་རྟེན་པའི་འཁོར་གྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿཞེས་པས་སྤྱན་དྲངས་ལ། པདྨ་ཀ་མ་ལཱ་ཡ་སྟྭཾ་གྱིས་སོ་སོར་གདན་འབུལ། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཧྲཱིཿཥྚྲཱི་སོགས་དང༌། ཨི་དཾ་བ་ལིཾ་བཀྵ་ཡ་བྷཀྵ་ཡ་ཧི་ཧི་ཧི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་སྭཱ་ཧཱ། ཞེས་ལན་བདུན་གྱིས་བསྟབས་ལ།
གོང་བཞིན་མཆོད། སངས་རྒྱས་ཀུན་གྱི་རང་བཞིན་ཁྱོད། ། སངས་རྒྱས་རྣམས་ནི་ཀུན་སྡུད་ཅིང༌། ། སངས་རྒྱས་ཀུན་གྱི་མཆོག་གི་མཆོག ། དཀྱིལ་འཁོར་བདག་པོར་ཕྱག་འཚལ་བསྟོད། ། གཤིན་རྗེའི་གཤེད་པོ་འཁོར་བཅས་རྣམས། ། མཆོད་སྦྱིན་གཏོར་མ་སོགས་ཕྲིན་ལས་བཅོལ་བས། ལྷ་རྣམས་ཀྱིས་ཧ་ཧ་ཧི་ཧི་ཧཱུྃ་ཧཱུྃ་ཞེས་གསུང་ཞིང་མཉེས་ནས་དངོས་གྲུབ་སྩོལ་བར་བསམ། དེ་ནས་ཡིག་བརྒྱ་དང༌། མ་འབྱོར་པ་དང་སོགས་ཀྱིས་བཟོད་པར་གསོལ་ཏེ།
ཨོཾ་ཨཱཿཧཱུྃ་མུཿཞེས་པས་གཤེགས་སུ་གསོལ་ལོ། ་་་་་ འདི་དག་ནི་གཏོར་མ་འབྲིང་བསྡུས་ཀྱི་ལུགས་ལྟར་བྱས་པ་ཡིན་ལ། གཏོར་ཆོག་རྒྱས་པ་ནི། རྗེ་བཙུན་རིན་པོ་ཆེས། དགྲ་ནག་གི་སྐབས་སུ་བཤད་པ་ལྟར་ན། གཏོར་མགྲོན་དགུག་པ་ནའང༌། ཨོཾ་ཧྲཱྀཿཥྚྲཱི་སོགས་ཡི་གེ་བཅུ་བཞི་པའི་རྗེས་སུ། སརྦ་དུཥྚྲཱན་ཨིནྡྲཱ་ཡ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་བརྒྱ་བྱིན་དང༌། དེ་བཞིན་དུ་ཡི་གེ་བཅུ་བཞི་པ་དང༌། སརྦ་དུཥྚྲཱན་ཀུན་ལ་སྦྱར་བའི་ཡ་མཱ་ཡས་གཤིན་རྗེ་ནས།
བི་མ་ཙི་ཏྲཱ་ཡས་ཐག་ཟངས་རིས་ཀྱི་བར་རྣམས་ལ་རེ་རེ་བཞིན་དུ་བཀུག་པ་དང༌། དབང་བསྡུས་གཉིས་ལ་ཡི་གེ་བཅུ་བཞི་པ་དང༌། སརྦ་དུཥྚཱན་ས་པཱ་རི་ཝཱ་ར་ཨཱ་ཀརྵ་ཡ་ཛཿ ཞེས་སོ་སོའི་མཚན་མ་སྨོས་པར་སྡང་བ་ཐམས་ཅད་ཅེས་སྤྱི་ཁྱབ་ཏུ། ཕྱོགས་སྐྱོང་བཅོ་ལྔ་པོ་དུས་གཅིག་ལ་དགུག་པ་དང༌། དེ་བཞིན་དུ་ཕུར་གདབ་ལའང༌། སརྦ་དུཥྐཱན་ས་པ་རི་ཝཱ་ར་ཀཱི་ལི་ཀཱི་ལ་ཡ་ཧཱུྃ། ཞེས་པས་དུས་གཅིག་ལ་བཏབ་པས། ཐམས་ཅད་ཀྱང་གཤིན་རྗེའི་གཤེད་ཞལ་གསུམ་ཕྱག་དྲུག་པར་བསྒྱུར་བར་བཞེད་དོ། ། དེ་ལ་ཕྱིས་ཀྱི་བུ་སྟོན་ལ་སོགས་པ་ནི།
སརྦ་དུཥྚཱན་ཨིནྡྲི་ཨཱ་དཱི་ན་ས་པ་རི་ཝཱ་ར་ཞེས་པ། བོད་སྐད་དུ་དབང་པོ་ལ་སོགས་པ་འཁོར་བཅས་ཞེས་སོགས་འཁོར་དུ་བསྡུ་བར་མཛད་དོ། ། དེས་ན་ཕྱོགས་སྐྱོང་བཅུའམ་བཅོ་ལྔ་གང་ཡིན་ཡང༌། རྒྱས་པ་ན་དབང་པོ་དང་གཤིན་རྗེ་སོགས་སོ་སོའི་མཚན་སྔགས་ཅན་གྱིས་དགུག་པའམ། དེ་ལྟར་མི་ནུས་ན། སརྦ་དུཥྚཱན་ས་པ་རི་ཝཱ་ར་ཞེས་སྤྱི་ཁྱབ་ཏུ་བྱས་པས་བཏུབ་ལ། དེ་ལྟར་ཡང་མིན་པར་ཨིནྡྲ་ཞེས་དབང་པོའི་མིང་སྨོས་པ་ཙམ་གྱིས། ཨཱ་དཱི་ན་ཞེས་པ་ལ་སོགས་ཀྱི་སྐད་དོད་འདི་མ་ཆད་པ་བྱ་དགོས་ཏེ། འདི་མེད་ན་དབང་པོ། གཅིག་པུ་ལས་གཞན་མི་ཐུས་པས།
ཕྱིས་སུ་ཡིག་སྐྱོན་ཞུགས་སམ། སྒྲོས་ངན་རྒྱུན་འབྱམས་ཀྱི་རྗེས་སུ་ཞུགས་པ་ཞིག་ཡིན་ནམ་སྙམ་མོ།། གཏོར་མའི་ཆོ་གའོ། ། དེ་ནས་བདག་གི་མིག་ཏུ་ས་སྙིང་སོགས་ཀྱིས་བསྲུངས་ཏེ། དགེ་བ་འདི་ཡིས་མྱུར་དུ་བདག ། གཤིན་རྗེའི་གཤེད་དཔལ་གྲུབ་གྱུར་ནས། ། ཞེས་སོགས་དང༌། སེམས་ཅན་ཐམས་ཅད་བདེ་གྱུར་ཅིག ། ཅེས་སོགས་དང༌། བགེགས་དང་ལོག་པར་འདྲེན་པ་ནས།
མ་རུངས་པ་རྣམས་ཚར་གཅོད་ཤོག ། ཅེས་པའི་བསྔོ་བ་སྨོན་ལམ་བྱའོ། ། སྤྱོད་ལམ་གྱི་གནས་སྐབས་ཀུན་དུ། བདག་དང་སྣང་བའི་དངོས་པོ་ཐམས་ཅད་གཤིན་རྗེའི་གཤེད་ཀྱི་སྐུ་སྣང་སྟོང་དབྱེར་མེད་དང༌། སྒྲ་གྲག་པ་ཐམས་ཅད་ཀྱང་སྔགས་ཀྱི་སྒྲ་གྲག་སྟོང་དབྱེར་མེད་དང༌། སེམས་ཀྱི་དྲན་རྟོག་ཐམས་ཅད་རིག་སྟོང་དབྱེར་མེད་ཀྱི་རྣམ་རོལ་དུ་ཤེས་པ་དང༌། ཁྲུས་བྱེད་པའི་ཚེ། ཡི་གེ་བརྒྱ་པ་བརྗོད་ཅིང་ཁྲུས་བྱའོ། ། ཁ་ཟས་ཀྱི་ཚེ། ཁ་ཟས་གཏོར་མ་ལྟར་བྱིན་གྱིས་བརླབས།
ཕུད་བླ་མ་དང་གཤིན་རྗེའི་གཤེད་རབ་ལྷར་གསལ་བའི་སྙིང་གར་བཞུགས་པ་དང༌། ལྟོ་བར་འཇིག་རྟེན་པའི་ལྷ་ཚོགས་བསམས་ལ། ནང་གི་སྦྱིན་སྲེག་གི་ཚུལ་དུ་ལོངས་སྤྱད། ཉལ་བའི་ཚེ་སྙིང་གའི་ཧཱུྃ་གི་འོད་ཀྱིས་སྣོད་བཅུད་ལྷ་དང་བཅས་པ་འོད་གསལ་དུ་བསྡུས་ཏེ་ཉལ་ལོ། ། ལྡང་བའི་ཚེ་སྟོང་ཉིད་དེའི་ངང་ལས་སྐད་ཅིག་གིས་རང་ལྷའི་སྐུར་གྱུར་པའི་ཐུགས་ཀའི་འོད་ཀྱིས་སྣོད་བཅུད་གསལ་བཏབ་ནས། སྣང་བ་ཐམས་ཅད་ལྷར་དམིགས་ལ། ཀུན་དུ་སྤྱོད་པ་ཐམས་ཅད་ལྷའི་ང་རྒྱལ་དང༌། ལོངས་སྤྱོད་པ་ཐམས་ཅད་ལྷས་ལྷ་མཆོད་པར་བསམས་ལ་ལོངས་སྤྱད། དེ་ལྟར་དམ་ཚིག་རྣམ་པར་དག་པ་དང་ལྡན་པས་སྒྲུབ་པ་ལ་ནན་ཏན་དུ་བྱས་ན་བཅོམ་ལྡན་འདས་གཤིན་རྗེའི་གཤེད་ཀྱི་གོ་འཕང་མྱུར་དུ་ཐོབ་པར་འགྱུར་རོ། ། དེ་དག་ཀྱང་དཔལ་ས་སྐྱའི་རྗེ་བཙུན་ཆེན་པོའི་གསུང་ལས།
དེ་ལས་འདིར་བླ་མ་རྣམས་ཀྱི་མན་ངག་གིས་ནག་པོ་རྒྱུད་གསུམ་པོ་གཅིག་ཏུ་བསྡེབས་ནས། མངོན་པར་རྟོགས་པ་གཅིག་ཏུ་བྱེད་པ་ཡིན་ཏེ། དེའང་དགྲ་ནག་པོ་འདི་ནས་མངོན་པར་རྟོགས་པ་ཐམས་ཅད་ཀྱི་གཞི་མ་ཚང་བ་མེད་པར་སྟོན། གདོང་དྲུག་པ་ནས་འཁྲུལ་འཁོར་གསལ་བར་སྟོན་ཅིང༌། གཞན་རྣམས་ཀྱང་མ་ཚང་བ་ཁ་སྐོང༌། རྟོག་པ་བདུན་པ་ནས་གསང་སྔགས་གསལ་བར་སྟོན་ཅིང༌། གཞན་རྣམས་ཀྱང་མ་ཚང་བ་ཁ་སྐོང་ངོ༌། ། དེ་ལྟར་ན་ཕན་ཚུན་གཅིག་ན་མི་གསལ་བ་གཅིག་གིས་གསལ་བར་བྱ་ཞིང༌། མངོན་པར་རྟོགས་པ་རྣམས་ལག་ཏུ་ལོངས་པར་འཆད་པ་ཡིན་མོད་ཀྱི། རང་གི་མངོན་པར་རྟོགས་པ་མི་འདྲ་བའི་ཁྱད་པར་ནི།
རང་རང་གི་རྒྱུད་ཀྱི་སྟེང་དུ་སོ་སོར་ཤེས་པར་བྱའོ་ཞེས་འབྱུང་ངོ༌། ། སྨྲས་པ། གཤིན་རྗེ་མཐར་བྱེད་རིམ་གཉིས་རྣལ་འབྱོར་པས། ། གནས་སྐབས་ཕྲིན་ལས་རྣམ་བཞིར་དབང་འབྱོར་ཞིང༌། ། མཐར་ཐུག་ཡོན་ཏན་བསམ་མི་ཁྱབ་བདག་གི ། གོ་སར་རིང་མིན་བགྲོད་པའི་སྒྲུབ་ཐབས་བྱས། ། རྣལ་འབྱོར་རྣམ་བཞི་འཁོར་བཅས་རྒྱུད་གསུམ་གྱི། ། ངེས་བསྟན་སྤྱི་འགྲོས་ཤེས་པའི་གནམ་རུ་བདུངས། ། ཁྱད་ཆོས་དྲང་པོའི་ཉན་ཕྲག་བཏང་བ་འདིས། ། མཁས་རློམ་བདེན་མིན་སྨྲ་བའི་གནད་ལ་འབིགས། །
དགེ་བས་འབྲས་བུའི་ཐེག་པར་སྐྱེ་བོ་རྣམས། ། མགྲོན་དུ་གཉེར་བྱས་མཚན་རྟོག་སྒྲིབ་པའི་དགྲ། ། མཐར་བྱེད་ཡེ་ཤེས་ལྔ་ལྡན་གཟུགས་རྣམ་ཅན། ། དུས་དགྲའི་དབང་པོའི་གོ་འཕང་དགོད་པར་ཤོག ། ཅེས་གཤིན་རྗེའི་གཤེད་ནག་པོ་གདོང་དྲུག་ལྷ་ཉེར་གཅིག་པའི་དཀྱིལ་འཁོར་གྱི་སྒྲུབ་ཐབས་ཞལ་ལུང་འདབ་བརྒྱ་ཕྱེ་བའི་འགྲམ་ཆང་ཞེས་བྱ་བ་འདི་ནི། དཔལ་ས་སྐྱའི་ཕྲིན་ལས་ཀྱི་སྣང་ཆེན་འགྱེད་པའི་མདོ་སྔགས་རབ་འབྱམས་པ་སངས་རྒྱས་བཟང་པོ་པའི་གསུང་བསྐུལ་སྔ་ཕྱིར་སྩལ་ངོར་གོང་དུ་སྨོས་པའི་འཕགས་བོད་ཀྱི་མཁས་གྲུབ་ཚད་མའི་བཞེད་པ་ཉམས་སུ་བླང་བདེ་བར། བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེར་བཏགས་པས། ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་བ་གམ་དུ་བྲིས་པ་རྡོ་རྗེ་ཐེག་པའི་བསྟན་པར་ཕན་པར་གྱུར་ཅིག། ༈ །གདོང་དྲུག་དབང་གི་བརྒྱུད་པ་ནི། གཤིན་རྗེའི་དགྲ་གདོང་དྲུག་པ།
ཡེ་ཤེས་ཀྱི་མཁའ་འགྲོ་མ། གྲུབ་ཆེན་ནག་པོ་པ། སློབ་དཔོན་བྷ་དེ་བ། སློབ་དཔོན་དམ་པ། སློབ་དཔོན་དེ་ཝ་པ། གྲུབ་ཆེན་ཛེ་ཏཱ་རི། ཡན་ལག་མེད་པའི་རྡོ་རྗེ། བལ་པོ་ཐུགས་རྗེ་ཆེན་པོ། རྭ་ལོ་ཙཱ་བ་རྡོ་རྗེ་གྲགས། རྭ་ཆོས་རབ།
རྭ་ཡེ་ཤེས་སེང་གེ རྭ་འབུམ་སེང༌། བླ་མ་རྗེ་བཙུན་རྒ་ལོ། རོང་པ་ཤེས་རབ་སེང་གེ དཔལ་ལྡན་སེང་གེ བུ་སྟོན་ཐམས་ཅད་མཁྱེན་པ། ཐུགས་སྲས་རིན་ཆེན་རྣམ་རྒྱལ། དྷརྨ་ཀ་ར་ཡ་ཏ། སྐུ་ཞང་ནམ་མཁའི་མཚན། རིན་ཆེན་དཔལ་གྲུབ།
མཁྱེན་རབ་ཆོས་རྗེ། རིག་འཛིན་རྒྱལ་པོ། ཆོས་རིག་རྒྱལ་མཚན། བསོད་ནམས་དཔལ་འབྱོར། བྱང་གླིང་པ་རིན་ཆེན་རྒྱལ་མཚན། ནམ་མཁའ་དཔལ་བཟང༌། ནམ་མཁའ་སངས་རྒྱས། མགོན་པོ་བསོད་ནམས་མཆོག་ལྡན། རྗེ་བཙུན་ཚུལ་ཁྲིམས་བཀྲ་ཤིས། དད་སྒྲོལ་རིན་ཆེན་རྒྱ་མཚོ།
ཆོས་རྗེ་ཀུན་དགའ་བསམ་འགྲུབ། མཚུངས་མེད་བྱམས་པ་རབ་བརྟན། གོང་དཀར་བ་ཀུན་དགའ་དར་རྒྱས། བཀའ་དྲིན་ཟླ་བྲལ་སངས་རྒྱས་བཟང་པོ་པ། དེས་བདག་ཚུལ་ཁྲིམས་རིན་ཆེན་གྱིས་ལེགས་པར་ནོས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
