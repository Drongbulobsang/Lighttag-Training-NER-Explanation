གསུང་འབུམ། ཚུལ་ཁྲིམས་རིན་ཆེན།
པོད ༡༠
འཇམ་མགོན་བཀྲ་ཤིས་ལྷུན་གྲུབ་ལ་བསྟོད་པ་བྱིན་རླབས་མྱུར་འཇུག
༼ག༽ ༄༅། །མྲྀདུནཱཐམངྒལནིརཱབྷོགཱཡསྟུཏྱཱདྷིཥྛཱནཏཱུརྞཱཝཏཱརནཱམབིཧརཏིསྨ།།
༄༅། །འཇམ་མགོན་བཀྲ་ཤིས་ལྷུན་གྲུབ་ལ་བསྟོད་པ་བྱིན་རླབས་མྱུར་འཇུག་ཅེས་བྱ་བ་བཞུགས་སོ།། ༄༅། སརྦྦཱབུདྡྷཱནཱཾདཡཛྙཱནཱལཾནིདྷི། རྒུཧྱཏྲྱཱཏྨམཏྭཾམཧཱསྟུཥྚོཧེརུཀཿ སམྦནྣཾཀོཥོགུཎོབྷདྲཥྱགྲཧོ། བིཛྙཱནཱཡཀྱོཏྟརསྨཱཡཱདྷྱེཥཎཿ།། ༄༅། །སངས་རྒྱས་ཀུན་གྱི་མཁྱེན་བརྩེ་ནུས་པའི་གཏེར། ། གསང་བ་གསུམ་བདག་དགའ་ཆེན་ཧེ་རུ་ཀ ། ཕུན་ཚོགས་ཡོན་ཏན་བཟང་པོའི་མཛོད་འཛིན་པ། །
རྣམ་མཁྱེན་འདྲེན་པ་མཆོག་ལ་གསོལ་བ་འདེབས། ། ༄༅། །སཾམཱུཁྲོབྷྲམསྱསརྦྦམལཱཿཔྲཧཱིཎ། སསྱཱནཤྲཝཤྩཏུསྶུརཏིཔྲཔུཥྚྭ། མཱརྒོབྷདྲཤཱསནསྱརསོངྷརཱིཀ སམྦནྣཾཧིཏསྶུཁསྱནམོ྅ཀརཱཡ། ཤྲེཡཱཉྩཚུབྷཾཨཐོཔུཥྚསྱཱ ༄༅། །ཀུན་རྨོངས་འཁྲུལ་པའི་བག་ཆགས་ཀུཾན་སངཾས་ཤིང༌། ། ཟག་མེད་དགཾའ་བཞིའི་ལོ་ཏོག་རབ་རྒྱཾས་ནས། ། ལམ་བཟཾང་བསྟཾན་པའི་སྙིང་པོཾའི་བཅུད་འཛིན་པ། ། ཕུན་ཚོགས་ཕན་བདེཾའི་འབྱུང་གནས་ལ་ཕྱག་འཚལ། །
དགེ་ལེགས་བཀྲཾ་ཤིཾས་རྒྱས་པའི་ མརམཱརྒེ། ཛྙཱན་ཀྲྀཔཽནིརཱབྷོགསྶཎྜལབཱནྡྷཱིཿ། ། བིཤྭེཏཀརྨྨབུདྡྷཿཀཱརྻཾདཤདིཀྵུཔྲ། ཨཱདྷྱེཥཎཿཀུམུཏྶྱཤྲཻཎྛཱཡསུབྷབྱཾ། ། ཏབཙྪྲདྡྷཱཚནྡཙཱནནྡདྷྭཛཨགྲེ། པྲཝརྞཎརྷོམངྒལཾབྲྀཥྚཻསྶཀལེཥྚཿ། ལྷ་ལམ་དུ། ། མཁྱེན་བརྩེ་ལྷུཾན་གྲུཾབ་བློ་གྲོས་དཀྱིལ་འཁོར་ཅན། ། རྣམ་དཀར་ཕྲིན་ལས་ཕྱོགས་བཅུར་རྒྱས་མཛད་པ། ། སྐལ་བཟང་ཀུནྡའི་མགོན་ལ་གསོལ་བ་འདེབས། །
དེ་ལྟར་དད་འདུན་ཀུཾན་དགཾའི་རྒྱལ་མཚན་རྩེར། ། བསྔགས་འོས་བཀྲཾ་ཤིཾས་འདོད་དགུའི་གྲུ་ཆར་ནིརཱབྷོགེཔཤྩིམཉྩཱསཽཧིཏསཽཁྱཿ སདཱསཾཡཙྪཱཡཏིཥྛནྟུཧྲྀད་པདྨེ། མཧཱཤཱརཎྱརཏྣསྟྲཡཱཎཱཾཾསཏྱསྱཱ། ནུབྷཱཝེཎཱརཏེརྡྷརྨྨབྷདྲཱཐོདྷཱརཿ བྷཝནྟཱཔཤྩིམེསརྦྦསཏྭཱནཱཾཝརྡྷོ། ནིརཱབྷོགཿ གྱིས། ། འདི་དང་ཕྱི་མར་ཕན་བདེ་ལྷུཾན་གྲུཾབ་ཏུ། ། རྣམ་ཀུན་སྩོལ་ཕྱིར་སྙིང་གི་པདྨར་བཞུགས། །
སྐྱབས་ཆེན་དཀོན་མཆོག་གསུམ་གྱི་བདེན་པའི་མཐུས། ། ཀུནཾ་དགཾའི་རིང་ལུགས་བཟཾང་པོཾའི་བཀྲཾཤིཾས་རྒྱུན། ། མི་ནུབ་སྲིད་མཐར་རྒྱས་ཤིང་འགྲོ་ཀུན་གྱི། ། དོན་གཉིས་ལྷུཾན་ ཨཐོམེཔྲཡཙྪནྟུདྷྱརྠཿ ཨིཏྱཡཾཤྲཱདྡྷཱལུཤིཥྱོབཧུབྷིརྩོདིཏསྱམུཁཱཡཱཏྨཏྭོཀྟཾ། ཏཐཱབཛྲདྷརོམངྒལནིརཱབྷོགེསྟུཏིསདྦྷཊྚཱརཀཏཏྭེཎཀྲིཏབྷོཊརུཏམསྟིཾ། ཏྭཡཱསཾསྐྲྀཏསྱརུཏཾབརྟྟཡཨིཏི། ནབཔུ གྱིས་གྲུཾབ་པའི་བཀྲ་ཤིས་ཤོག ། ཅེས་པ་འདི་ནི་དད་ལྡན་གྱི་སློབ་མ་མང་པོས་བསྐུལ་ངོར་རང་ཉིད་ཀྱིས་བགྱིས་པའོ། ། དེ་ལྟར་རྡོ་རྗེ་འཆང་བཀྲ་ཤིས་ལྷུན་གྲུབ་ལ་བསྟོད་པ་རྗེ་བཙུན་དམ་པ་དེ་ཉིད་ཀྱིས་མཛད་པ་བོད་སྐད་དུ་ཡོད་པ་ལ།
ཁྱོད་ཀྱིས་ལེགས་པར་སྦྱར་བའི་སྐད་དུ་སྒྱུར་ཅིག་ཅེས་གསར་རཎཽསཾཀེཏསྱགྲནྠདྷརཀོགུརུཀརྨྨཤྲཱིསིདྡྷེཎཙོདནསྱམུཁཱཡ། བྱཱཀརཎཝཱདིཤཱིལརཏྣནཱམེཎ། སམབྲྀཏྟཱཛྫགཏིཙཱཏིཛགཏཡོཤྩཚནྡེནབནྡྷིཏྭ། ཙཀསཱུཏྲེབརྟྟིཏསྶུཀལྱཱཎཾ རྙིང་བརྡའི་གཞུང་ལུགས་འཛིན་པ་བླ་མ་ཀརྨྨ་དཔལ་གྲུབ་ཀྱིས་བསྐུལ་བའི་ངོར། བརྡ་སྤྲོད་སྨྲ་བ་ཚུལ་ཁྲིམས་རིན་ཆེན་ཞེས་བགྱི་བས། མཉམ་པའི་བྲྀཏྟ་ལས་སྐྱེ་འགྲོ་དང་ཤིན་ཏུ་སྐྱེ་འགྲོ་དག་གི་སྡེབ་སྦྱོར་གྱིས་བཅིངས་ཏེ། འཁོར་ལོ་མདོར་བསྒྱུར་ བྷཝནྟུ།། །། པུནཿསེནཱཤུབྷནིརཱབྷོགོཏྟརརཱཛགྲྀཧཱདྡྷརྨྨདཱནཱཀྵཡསྱདྷཱརཔྲཔཉྩསྱཤུབྷེནགུཏཱདྷིཥྛཱནསརྦྦསཏྭཱནཱཾཏནྟྲཡཝཏཱརཾབྷཝཏུ། སརྦམངྒལཾ།། བ་ཤིན་ཏུ་དགེ་བར་གྱུར་ཅིག
སླར་ཡང་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ནས་ཆོས་སྦྱིན་མི་ཟད་པའི་རྒྱུན་སྤེལ་བའི་དགེ་བས་སེམས་ཅན་ཐམས་ཅད་ཀྱི་རྒྱུད་ལ་བླ་མའི་བྱིན་རླབས་འཇུག་པར་གྱུར་ཅིག ། ཐམས་ཅད་བཀྲ་ཤིས།། ཐམཾས་ཅདཾ་མཁྱེཾན་པཾ་དགྱེས་བསྐྱེད་ཚུལ་ཁྲིམས་ཀྱི། ། དྲི་ལྡན་གང་འདུལ་སྐུ་ཡི་པདྨ་ནི། ། ལྷུཾན་གྲུཾབ་ཆད་མེད་ཕྲིན་ལས་འདབ་སྟོང་རྫོགས། ། རྒྱལ་བསྟན་སྐྱེད་ཚལ་མཛེས་པའི་རྒྱན་ལ་འདུད། ། དག་གསལ་གསུང་གིས་འགྲོ་བློར་འཚམ་པའི་ཆོས། ། སྟོན་ཚེ་ལུང་རིགས་གདམས་པའི་ངོ་མཚར་གྱིས། ། དྲན་དབང་ཀུན་ཡིད་མགྲོན་དུ་བོས་པ་བཞིན། ། སྨྲ་མཁས་བྱེ་བའི་དབང་པོར་གསོལ་བ་འདེབས། །
སྔོན་སྦྱངས་མཐུ་སྟོབས་བརྒྱ་བྱིན་སོར་མོ་ཡི། ། འཕྲུལ་གྱིས་ལེགས་བྲིས་ཤེས་བྱའི་རི་དྭགས་གཟུགས། ། རྣམ་གསལ་མཁྱེན་རབ་ཟླ་བ་རྒྱས་པ་ཡིས། ། མཁས་པའི་གཉིས་སྐྱེས་དགའ་བ་བསྐྱེད་ལ་འདུད། ། འགྲོ་བའི་ཕུང་ཁམས་སྐྱེ་མཆེད་ཐ་མལ་མཚང༌། ། ལྷ་ཡི་འཁོར་ལོར་སྒྱུར་བའི་ཐབས་མཁས་ལ། ། མ་རྨོངས་གདན་གསུམ་ཚང་བའི་རྡོ་རྗེ་འཆང༌། ། ཁྱེད་ལ་གསོལ་བ་འདེབས་སོ་བྱིན་གྱིས་རློབས། ། དད་པས་གསོལ་བཏབ་དགེ་ཚོགས་ཉལ་འགྲོ་མས། ། བདག་རྒྱུད་དམ་ཚིག་ས་བོན་ལུས་སྟོབས་བསྐྱེད། །
རིམ་གཉིས་སྡོང་བུ་སྦོམ་མཐོར་སྐུ་བཞིའི་འབྲས། ། ལེགས་སྨིན་དོན་གཉིས་དགའ་སྟོན་འགྱེད་པར་ཤོག ། ཅེས་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་ལ་བསྟོད་པ་བྱིན་རླབས་ཟླ་གཟུགས་འཆར་བའི་རྫིང་བུ་ཞེས་བྱ་བ་འདི་ནི། དམ་པ་དེ་ཉིད་ཀྱི་བཀའ་དྲིན་གྱི་བདུད་རྩིས་འཚོ་བའི་སློབ་བུ་ཚུལ་ཁྲིམས་རིན་ཆེན་གྱིས་ཨེ་ཝཾ་ཆོས་ལྡན་དུ་བྲིས་པའོ།། ༄། །རྡོ་རྗེ་འཛིན་དབང་ནམ་མཁའ་བསམ་འགྲུབ་ལ་བསྔགས་པ་བྱིན་རླབས་འདོད་དགུ་འདྲེན་པའི་ཤིང་རྟ་ཞེས་བྱ་བ།། ༄༅། །བི་ཛ་ཡནྟུ། དགེ་ལེགས་ཡོན་ཏན་མི་ཟད་ནཾམ་མཁཾའི་མཛོད། ། དབང་བསྒྱུར་འཆད་རྩོད་རྩོམ་པས་གདུལ་བྱ་ཡི། ། བསཾམ་ཀུན་འགྲུཾབ་པར་བྱེད་པའི་ཕྲིན་ལས་མཆོག ། ལྷུན་གྲུབ་རྒྱུན་མི་ཆད་ལ་གསོལ་བ་འདེབས། །
བཅས་ལ་ནམ་ཡང་སྐྱོན་མེད་དགྲ་བཅོམ་ཆེ། ། མཁའ་ཁྱབ་སྙིང་རྗེས་དབང་བསྒྱུར་རྒྱལ་བའི་སྲས། ། མཐོང་ཐོས་དྲན་བསམ་ལྷ་སྔགས་ཡེ་ཤེས་སུ། ། མངོན་གྱུར་གྲུབ་པའི་དབང་ཕྱུག་ཞབས་བརྟན་གསོལ། ། ཚིག་འདིས་གསོལ་བ་འདེབས་སོ་ཅོག་རྣམས་དུས། ། ནམ་ཡང་ཚུལ་ཁྲིམས་དག་པས་མཁའ་ཁྱབ་ཀྱི། ། འགྲོ་བའི་བསམ་དོན་ཀུན་ནས་འགྲུབ་པའི་ཐབས། ། དམ་ཆོས་རིན་ཆེན་སྒྲོན་མེ་སྦོར་བར་ཤོག ། ཅེས་པ་རྗེ་བཙུན་ཨེ་ཝཾ་པ་ཆེན་པོའི་ཞབས་སྟེགས་མི་འཇིགས་སེང་གེའི་ཁྲི་ལ་མངའ་གསོལ་བའི་རྡོ་རྗེ་འཛིན་དབང་ནམ་མཁའ་བསམ་འགྲུབ་ལ་བསྔགས་པ་བྱིན་རླབས་འདོད་དགུ་འདྲེན་པའི་ཤིང་རྟ་ཞེས་བྱ་བ་འདི་ནི། རང་བློའི་ཞིང་སར་འདུན་པའི་ས་བོན་གྱིས་སྦྲུམ་པའི་ཁར།
དད་ལྡན་གྱི་སློབ་མ་བསྟན་འཛིན་རྣམ་རྒྱལ་གྱི་བསྐུལ་ཚིག་དྲོད་གཤེར་གྱི་རྐྱེན་འཛོམ་པ་ལ་བརྟེན། སྙན་དངགས་སྨྲ་བའི་དགེ་སློང་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭ་ཆེན་པོར་བྲིས་པའི་དགེ་བས་འགྲོ་བའི་རྒྱུད་ལ་བླ་མའི་བྱིན་རླབས་འཇུག་པར་གྱུར་ཅིག ། སརྦ་མངྒ་ལཾ།། །། ༄༅། །དཔལ་ལྡན་ངག་གི་དབང་ཕྱུག་སྲིད་པ་ལས། ། འགྲོ་བ་གདོན་ཕྱིར་སྐྱེ་བའི་སྒྱུ་འཕྲུལ་གྱིས། ། འཇིག་རྟེན་ཀུཾན་དུ་དགཾའ་བའི་ལམ་སྟོན་ལ། ། ཟླ་བྲལ་ཕྲིན་ལས་ལྷུཾན་གྱིས་གྲུཾབ་ལ་འདུད། ། ཚོགས་གཉིས་སྟོབས་སུ་བདོ་བའི་འདབ་བརྒྱ་པ། ། སྨོན་ལམ་ཡིད་འཕྲོག་དགའ་མའི་འགྲམ་ཆང་གིས། ། ལེགས་ཕྱེ་ཚུལ་ཁྲིམས་དག་པའི་བ་ཀུ་ལ། །
མདོ་རྒྱུད་ཐོས་པའི་གེ་སར་ཅི་ཡང་རྫོགས། ། སྡེ་སྣོད་གསུམ་གྱིས་བརྗོད་བྱའི་སྙིང་པོ་དག ། སྡོམ་པ་གསུམ་གྱི་རིས་སུ་ལེགས་བསྡུས་ནས། ། རིགས་ཅན་གསུམ་ལ་སྐལ་བཞིན་འདོམས་པ་ལ། ། འཇིག་རྟེན་གསུམ་ན་མཁས་པའི་མཆོག་ཏུ་ཁུམས། ། མཐའ་ཀླས་ཤེས་བྱར་མ་ཐོགས་མཁྱེན་པའི་མཚར། ། དྲན་དབང་ཁྱོད་དང་དཔལ་ལྡན་འཇམ་པའི་དབྱངས། ། སྐལ་བ་དམན་པས་སྣང་དང་སྣང་མིན་ལས། ། གཞན་པའི་ཁྱད་པར་བསྐལ་པར་དམིགས་སུ་མེད། ། སྣ་ཚོགས་ཡིད་ཀྱི་ཤིང་རྟ་ཕྱོགས་ཀུན་ནས། །
གདེངས་པ་འདོད་པ་དེ་དང་དེས་འགེངས་ཀྱང༌། ། མཆོག་གི་འབྲས་བུས་དབེན་ཕྱིར་ཡོངས་འདུའི་ཤིང༌། ། ཡོན་ཏན་ཕུང་པོ་ཁྱོད་ལས་ཡོང་ཡེ་དམན། ། ཆོས་ལ་མཁས་པའི་ལས་བྱས་དྲིན་ཆེ་ཡང༌། ། སྨྲ་མཆོག་རྒྱལ་བའི་ཕྲིན་ལས་སྐྱོང་རྣམས་ཀྱི། ། ལས་འདི་ཡིན་ཕྱིར་ཆེད་དུ་ཅི་སྟེ་བསྔགས། ། ཀུན་དགའ་ལྷུན་གྱིས་གྲུབ་ལ་གསོལ་བ་འདེབས། ། ཚུལ་འདིས་བསྔགས་པའི་རྒྱུད་མངས་འཁྲོལ་བྱེད་པ། ། དེ་ནི་དཀོན་མཆོག་གསུམ་དངོས་བླ་མ་ཡིས། ། ཀུན་དུ་དགའ་གཅུགས་གྲོགས་ལྟར་རྗེས་བཟུང་ནས། །
དོན་གཉིས་ལྷུན་གྱིས་གྲུབ་པར་བྱིན་གྱིས་རློབས། ། ཞེས་པ་རྨོར་ཆེན་ངག་དབང་ཀུན་དགའ་ལྷུན་གྲུབ་ལ་བསྔགས་པ་རིན་ཆེན་རྒྱུད་མངས་ཞེས་བྱ་བ་འདི་ནི། རྗེ་བཙུན་དམ་པའི་ལེགས་གསུངས་བདུད་རྩིའི་ཚོགས་ཀྱི་སྐལ་བ་མི་དམན་པར་གྱུར་པའི་སློབ་འབངས་ཚུལ་ཁྲིམས་རིན་ཆེན་གྱིས་གུས་པར་སྦྱར་བ་དགེ་ལེགས་འཕེལ་བར་གྱུར་ཅིག། །། ༄༅། །རྡོ་རྗེ་འཆང་ཀུན་དགའ་བསྟན་འཛིན་ལ་བསྟོད་པ་བྱིན་རླབས་འདོད་དགུ་ཆར་འབེབས་ཞེས་བྱ་བ་བཞུགས།། ༄༅། །རྡོ་རྗེ་འཆང་དབང་ཐུགས་སྤྲུལ་རྒྱལ་བའི་སྲས། ། འགྲོ་ཀུཾན་དགཾའ་བདེར་འགོད་པའི་བསམ་སྦྱོར་དང༌། ། ཀུན་མཁྱེན་བསྟནཾ་པའི་བཤད་སྒྲུབ་ལྷུར་ལེན་པ། ། ངུར་སྨྲིག་འཛིཾན་མཆོག་ཉིན་མོར་བྱེད་ལ་འདུད། ། མཐའ་ཡས་རྒྱུད་སྡེའི་རིན་ཆེན་འབྱུང་གནས་ལས། ། སྨིན་གྲོལ་གདམས་པའི་ནོར་བུ་ཡོངས་བླངས་ཏེ། །
ཀུཾན་ལ་ལེགས་འདོམས་འདོད་དགུའི་དགའ་སྟོན་གྱིས། ། བསྟཾན་འཛིཾན་སློབ་བུས་ས་སྟེངས་བརྒྱན་ལ་འདུད། ། སྐྱབས་གསུམ་འདུས་ཞལ་བསྟོད་པའི་བྱིན་རླབས་ཀྱིས། ། ཡང་སྲིད་ཀུན་དུ་དལ་འབྱོར་རྫོགས་པའི་རྟེན། ། དམ་པས་རྗེས་བཟུང་ལྔ་རིག་འོད་སྟོང་འབར། ། རྒྱལ་གསུང་པདྨ་རབ་ཏུ་རྒྱས་བྱེད་ཤོག ། ཅེས་རྡོ་རྗེ་འཆང་ཀུན་དགའ་བསྟན་འཛིན་ལ་བསྟོད་པ་བྱིན་རླབས་འདོད་དགུ་ཆར་འབེབས་ཞེས་བྱ་བ་འདི་ནི། ལེགས་གསུངས་ཀྱི་བདུད་རྩི་མནོས་པའི་བུ་སློབ་ཚུལ་ཁྲིམས་རིན་ཆེན་གྱིས་དད་པའི་ཤུགས་འབྱུང་དུ་ན་མང་སྣའི་རྒྱ་མཁར་ཐང་དུ་སྦྱར་བ་བཀྲ་ཤིས་པར་གྱུར་ཅིག། །། ༄༅། །སྭ་སྟི་བི་ཛ་ཡནྟུ། འཇམ་པའི་དབྱངས་དངོས་འདྲེན་པ་མཆོག་རྣམས་ཀྱིས། །
རྣམ་གསུམ་སྡོམ་པའི་བཀྲཾ་ཤིཾས་ཆོ་གར་བརྟེན། ། དབཾང་ཕྱུགཾ་བརྒྱད་ལྡན་གདུང་འཚོབ་མངའ་གསོལ་ནས། ། རྒྱལ་བའི་ཕྲིན་ལས་རྗེས་སུ་སྐྱོང་ལ་འདུད། ། ལུང་དང་རིགས་ཚུལ་བཀྲཾ་ཤིཾས་འཁོར་ལོ་ཡིས། ། ཤེས་བྱའི་ནོར་འཛིན་དཀྱིལ་འཁོར་ཡོངས་བཅལ་ནས། ། འཕགས་ནོར་རིན་ཆེན་བདུན་ལ་དབང་འབྱོར་བ། ། སྨྲ་བ་མཁས་པའི་དབཾང་ཕྱུགཾ་ལ་ཕྱག་འཚལ། ། དེ་ལྟར་བསྟོད་པའི་བཀྲཾ་ཤིཾས་གཡས་འཁྱིལ་དུང༌། ། གང་ཞིག་བརྗོད་པའི་སྒྲ་དབྱངས་འབྱིན་པ་དེ། ། མཁས་བཙུན་གྲུབ་པའི་དབཾང་ཕྱུགཾ་བླ་མ་ཡིས། །
བྱང་ཆུབ་བར་དུ་འབྲལ་མེད་རྗེས་གཟུང་གསོལ། ། ཞེས་འཇམ་དབྱངས་བཀྲ་ཤིས་དབང་ཕྱུག་ལ་བསྟོད་པ་བཀྲ་ཤིས་གཡས་འཁྱིལ་ཞེས་བྱ་བ་འདི་ནི། རང་གི་མོས་གུས་ཀྱི་ཁར་དབོན་ཀུན་དགའ་ཆོས་འཕེལ་གྱིས་བསྐུལ་འཕྲལ་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པའོ།། །། ༄༅། །རྡོ་རྗེ་འཛིན་དབང་བཀྲ་ཤིས་བཟང་པོ་ལ་བསྔགས་པ་བྱིན་རླབས་སྦྲང་རྩི་ལེན་པའི་མགྲིན་རྔ་ཞེས་བྱ་བ་བཞུགས་སོ།། ༄༅། །སྭསྟི་བི་ཛ་ཡནྟུ། ཚོགས་གཉིས་ཟུང་དུ་ཆུད་པའི་ས་བོན་ལས། ། ལེགས་འཁྲུངས་འཇིག་རྟེན་དགེ་བའི་བཀྲཾ་ཤིཾས་དུང༌། ། གསང་གསུམ་ཡོན་ཏན་འཁྱིལ་པའི་ཁོང་ཡངས་ནས། ། བཟཾང་པོཾའི་ཆོས་སྒྲ་རྒྱུན་མི་ཆད་ལ་འདུད། ། དགེ་མཚན་བཀྲཾ་ཤིཾས་རི་མོ་རྫོགས་པའི་སྐུ། །
ཚུལ་ཁྲིམས་དག་པའི་དྲི་བཟཾང་ཕུང་པོཾ་ཡིས། ། འཇིག་རྟེན་ཕྱག་འོས་བསྒྲུབས་ནས་ཐོས་བསམ་དང༌། ། བསྒོམས་པས་ཤེས་བྱ་མ་ལུས་གཟིགས་ལ་འདུད། ། ཀུན་རྫོབ་བརྡ་དང་དོན་དམ་བསྒོམས་བྱུང་གི ། བྱང་ཆུབ་སེམས་ཀྱིས་རྒྱུད་འབྱོངས་རྒྱལ་བའི་སྲས། ། སྙིང་རྗེས་ལེགས་བསྐུལ་གཞན་དོན་བཀྲཾ་ཤིཾས་ཀྱི། ། འཁོར་ལོས་སྒྱུར་བ་བཟཾང་པོཾའི་ཕུལ་ལ་འདུད། ། བླ་མ་དཀྱིལ་འཁོར་འཁོར་ལོས་བཀྲཾ་ཤིཾས་གླུ། ། སྙན་པར་བླངས་ཏེ་སྐུ་བཞིའི་རྒྱལ་སྲིད་ལ། ། དབང་གི་མངའ་གསོལ་ལམ་བཟངཾ་རྡོ་རྗེའི་ཐེག །
སྨྲ་དབང་རིགས་བརྒྱའི་མགོནཾ་པོ་ལ་ཕྱག་འཚལ། ། དེ་ལྟར་བསྟོད་པའི་ལེགས་བྱས་འཛམ་བུའི་འབྲས། ། མཁྱེན་བརྩེ་ནུས་མཚོར་འདྲེས་པའི་བྱང་ཆེན་གྱི། ། མདོག་བཟང་ཕུང་པོ་བདག་ཐོབ་སེམས་ཅན་ལ། ། ཆོས་ལམ་འདོད་དགུའི་སྦྱིན་ཆེན་འགྱེད་པར་ཤོག ། ཅེས་པ་རྡོ་རྗེ་འཛིན་དབང་བཀྲ་ཤིས་བཟང་པོ་ལ་བསྔགས་པ་བྱིན་རླབས་སྦྲང་རྩི་ལེན་པའི་མགྲིན་རྔ་ཞེས་བྱ་བ་འདི་ནི། བདག་སེམས་ཀྱི་བུང་བ་གཞོན་ནུ་འདུན་པའི་འདབ་མ་བསྒྱུར་འདོད་ཡོད་པའི་ཁར། མཁྱེན་ཡངས་བླ་མ་ཚུལ་ཁྲིམས་དོན་གྲུབ་ཀྱི་གསུང་བསྐུལ་པདྨའི་དྲི་བསུང་སྙིང་ལ་སིམ་པར་བརྟེན། བསྟོད་ཡུལ་དམ་པའི་ལེགས་གསུངས་ཀྱི་བདུད་རྩི་ནོད་པའི་བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །དགེ་ལེགས་བཀྲཾ་ཤིཾས་ཕུན་ཚོགས་འབྱུང་བའི་གནས། །
ལུང་དང་རྟོགས་པའི་ཡོན་ཏན་བཟཾང་པོཾའི་མཛོད། ། སྐལ་ལྡན་འགྲོ་བ་སྨིན་པའི་རྩ་ལག་ཏུ། ། གསང་གསུམ་རྡོ་རྗེའི་ཁམས་སུ་བརྟན་བཞུགས་གསོལ། ། མཁྱེན་བརྩེ་ནུས་པའི་བདུད་རྩིའི་ཟེར་ཕྲེང་གིས། ། འཇིག་རྟེན་ཕན་བདེ་མི་ཟད་ཆུ་ཡི་གཏེར། ། རྒྱ་ཆེར་འཕེལ་བའི་སྐྱབས་གཅིག་ཀུནྡའི་གཉེན། ། བརྟན་པར་བཞུགས་ནས་བདག་རྒྱུད་བྱིན་གྱིས་རློབས། ། ཡུལ་དམ་པ་བཀྲ་ཤིས་བཟང་པོར་ཞབས་བརྟན་དུ་མཁན་ཆེན་དཔལ་ལྡན་ཆོས་སྐྱོང་ཞལ་སྔ་ནས་ཤླཽ་ཀ་གཅིག་མཛད་པའི་ཁ་འགེངས་འདི་ནི་ཚུལ་ཁྲིམས་རིན་ཆེན་གྱིས་སོ།། ༄༅། །སྭ་སྟི་བི་ཛ་ཡནྟུ། ཕྱོགས་བཅུའི་འཇིག་རྟེན་དག་ན་དུས་གསུམ་དུ། །
གཤེགས་ཤིང་བཞུགས་པའི་དཔཾལ་ལྡཾན་སྟོབས་བཅུ་པ། ། ཀུན་གྱི་མཁྱེན་བརྩེ་ནུས་པའི་ཟློས་གར་གྱིས། ། ལུང་རྟོགས་ཆོཾས་ཀྱི་རྒྱལ་སྲིད་སྐྱོཾང་ལ་འདུད། ། གྲངས་མེད་བསྐལ་པར་བསགས་པའི་ལེགས་བྱས་མཚོ། ། སྨོན་ལམ་རྗེས་སུ་དྲན་པའི་ས་འཛིན་གྱིས། ། བསྲུབས་པ་ལས་འཁྲུངས་སྐུ་ཡི་ཟླ་བ་གང༌། ། ཐུབ་བསྟན་བདེ་འབྱུང་རལ་པར་མཛེས་ལ་འདུད། ། འཇམ་དཔལ་གཞོན་ནུས་ཡངས་པར་ཕྱེ་བའི་མགྲིན། ། གང་ལས་བབ་པའི་གདངས་དང་བསྲེས་པའི་ཆོས། ། སྐལ་བ་ཇི་བཞིན་འདོམས་པས་གདུལ་བྱ་ཡི། །
མོས་པའི་ཤིང་རྟ་ཕྱུར་བུར་འགེངས་ལ་འདུད། ། ཇི་ལྟ་ཇི་སྙེད་ཤེས་བྱའི་ཁེངས་པ་དག ། བསྟུངས་པའི་མིན་པར་ཐུགས་སུ་ཆུད་པ་མཚར། ། འོན་ཏེ་ཐམས་ཅད་གཟིགས་པས་མ་གཞལ་བའི། ། ཆོས་འགའ་མེད་པའི་ངེས་པ་རྙེད་ལ་འདུད། ། ལུང་དང་རྟོགས་པའི་ཡོན་ཏན་རྒྱ་མཚོའི་དོན། ། གཟིགས་པ་ཙམ་གྱིས་དེད་དཔོན་མཆོག་གི་རྗེས། ། བསྔགས་པ་མིན་ཡང་དད་ཅན་སྲིད་མཚོ་ལས། ། སྒྲོལ་བའི་ཐབས་མཁས་ལྡན་པ་འདིས་ཀྱང་ངོ༌། ། སྲིད་པར་ལྟར་སྣང་བདེ་བའི་མྱོས་ཆུ་ལ། །
སྲེད་ལྡན་གདུལ་དཀའི་སེམས་ཀྱི་གླང་པོ་དག ། ཐར་པའི་ཕན་ཡོན་ལྕགས་ཀྱུས་ལེགས་བཏབ་ནས། ། བག་ཡོད་ཚུལ་ཁྲིམས་རྭ་བར་འཇུག་ལ་འདུད། ། སྐྱོབ་པ་ཀུན་གྱིས་བགྲོད་པའི་ལམ་པོ་ཆེ། ། གཞན་དོན་བྱང་ཆུབ་སྨོན་དང་འཇུག་སེམས་གྱིས། ། རྒྱལ་བའི་མྱུ་གུ་གྲངས་མེད་བསྐྱེད་པའི་ཕུལ། ། དམིགས་པ་མེད་པའི་སྙིང་རྗེའི་གཏེར་ལ་འདུད། ། རྒྱུད་སྡེ་ཀུན་གྱིས་བསྟན་བྱ་ཐབས་ལམ་གྱི། ། རྩ་བ་དབང་བསྐུར་རྒྱུད་བཤད་གདམས་ངག་གིས། ། སྐལ་ལྡན་སྒྲིབ་པ་སྦྱོང་དང་ལྷན་ཅིག་ཏུ། །
སངས་རྒྱས་ས་བོན་ལེགས་པར་འཇོག་ལ་འདུད། ། རྒྱལ་བ་དགྱེས་པའི་ཕྲིན་ལས་ནམ་མཁའི་མཐར། ། སོང་བ་འདི་ཡིས་བསྟི་གནས་ཕྲོགས་སོ་ཞེས། ། འདོད་ལྷས་རང་གི་རགས་ལུས་བསྲེགས་པ་སྙམ། ། ཁྱེད་ལ་འདུད་དོ་རྟག་ཏུ་ཞབས་བརྟན་གསོལ། ། དཔཾལ་དང་ལྡཾན་པའི་སངས་རྒྱས་དེས་གསུངས་ཆོཾས། ། བསྟན་སྐྱོཾང་དགེ་འདུན་བཅས་པ་ཁྱོད་ལས་གཞན། ། དམིགས་སུ་མེད་པའི་ཕྱག་འཚལ་མཆོད་པའི་སྤྲིན། ། མངོན་པར་སྤྲོ་ཞིང་སྡིག་ལྟུང་མཐོལ་བར་བགྱི། ། འགྲོ་བའི་བསོད་ནམས་རྗེས་སུ་དགའ་བ་བསྐྱེད། །
སྨྲ་མཆོག་ཆོས་སྒྲ་འབྱིན་པར་བསྐུལ་བ་དང༌། ། མྱ་ངན་མི་འདའི་གསོལ་འདེབས་སྙན་པའི་གླུར། ། བླངས་པའི་དགེ་བ་བྱང་ཆུབ་ཆེ་ཕྱིར་བསྔོ། ། ཞིང་དང་བསམ་པ་བརྗོད་བྱ་རྗོད་བྱེད་རྣམས། ། དགེ་བའི་ཤིང་རྟས་བྱིན་རླབས་ཉིན་མོར་བྱེད། ། ཚུལ་འདིས་བསྟོད་པའི་ཡིད་མཁར་འདྲེན་བགྱིད་ཅིང༌། ། རྣམ་གྲོལ་ཕྱོགས་ཀྱི་སྣང་བ་རྒྱས་པར་ཤོག ། གང་དེ་མངོན་དུ་གྱུར་མིན་དེ་སྲིད་ཀྱི། ། སྐྱེ་བའི་ཕྲེང་བར་དལ་འབྱོར་ལུས་ཐོབ་ནས། ། བསླབ་གསུམ་རྣམ་དག་ཕྱི་ནང་རིག་པའི་གཞུང༌། །
ཡོངས་འཛིན་བསྟན་པའི་ཉི་མར་བདག་གྱུར་ཅིག ། ཅེས་པ་རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོའི་ཞབས་སྟེགས་ཆོས་ཀྱི་ཁྲི་ལ་མངའ་གསོལ་བའི་རིགས་བརྒྱའི་ཁྱབ་བདག་ཆེན་པོ་དཔལ་ལྡན་ཆོས་སྐྱོང་ལ་བསྟོད་པ་བྱིན་རླབས་ཉིན་བྱེད་འདྲེན་པའི་ཤིང་རྟ་ཞེས་བྱ་བ་འདི་ནི། བདག་སེམས་ཀྱི་ཁྱུང་སྔོན་སྐྱེས་དེ་མཆོག་ཏུ་འདུན་པའི་ལམ་ནས་འདི་ལྟར་རྩོམ་པའི་ཁ་ལོ་བསྒྱུར་དུ་ཉེ་བར་མཆིས་པའི་ཁར། དད་པའི་ནོར་ཅན་དཀོན་མཆོག་དཔལ་ལྡན་ལ་སོགས་པའི་བུ་སློབ་འགའ་ཞིག་གི་བསྐུལ་ཚིག་དྲི་བཞོན་གྱི་ཕོ་ཉ་དག་གིས་ཀྱང་ཉེ་བར་སོན་པ་ལ་བརྟེན་ནས། བསྟོད་ཡུལ་དམ་པའི་གསུང་གི་བདུད་རྩིའི་སྐལ་བ་མི་དམན་པར་གྱུར་པའི་སྙན་དངགས་སྨྲ་བ་ཚུལ་ཁྲིམས་རིན་ཆེན་དུ་བོད་པས་དད་པའི་སེམས་ཀྱིས་ཀུན་ནས་བསླངས་ཏེ་སྦྱར་བ་དགེ་ལེགས་ཤིན་ཏུ་འཕེལ་བར་གྱུར་ཅིག། །། ༄༅། །དཔལ་ལྡན་བླ་མ་ཀུན་དགའ་དཔལ་འབྱོར་ལ་བསྔགས་པ་བྱིན་རླབས་འདབ་བརྒྱ་བཞད་པའི་རྫིང་བུ་ཞེས་བྱ་བ་བཞུགས།། ༄༅། །ལེགས་བྱས་ཀུནཾ་ནས་བསགས་པའི་ཆུ་གཏེར་ལས། ། ལེགས་འཁྲུངས་རིས་མེད་གདུལ་བྱ་ཀུནྡའི་གཉེན། ། ལེགས་བཤད་འོད་ཀྱིས་མཁས་མང་གཉིས་སྐྱེས་ཚོགས། ། ལེགས་པར་དགཾའ་བསྐྱེད་དཔཾལ་འབྱོཾར་བཟང་པོར་འདུད། །
རྒྱལ་ཀུན་གསུང་རབ་སྲིད་དོ་ཅོག་གི་དོན། ། ཐོས་བསམ་བསྒོམ་པས་ལེགས་སྦྱངས་མཐར་ཕྱིན་ནས། ། ཆོས་ཚུལ་ཟབ་མོ་འགྲོ་ལ་སྟོན་མཁས་རྗེར། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། དེ་ལྟར་གསོལ་བཏབ་མཐུ་དང་དུས་གསུམ་དགེས། ། སྐྱེ་ཀུན་རྒྱལ་བའི་རིང་ལུགས་དྲི་མེད་སྒོར། ། ལེགས་ཞུགས་ཁྲིམས་ལྡན་མཆོག་གི་ལུས་ཐོབ་ནས། ། སྨིན་གྲོལ་ལམ་གྱི་ཉམས་ལེན་མཐར་ཕྱིན་ཤོག ། ཅེས་དཔལ་ལྡན་བླ་མ་ཀུན་དགའ་དཔལ་འབྱོར་ལ་བསྔགས་པ་བྱིན་རླབས་འདབ་བརྒྱ་བཞད་པའི་རྫིང་བུ་ཞེས་བྱ་བ་འདི་ནི། སློབ་འབངས་ཐ་ཆུང་ཀུན་དགའ་ ་་་་་ཚུལ་ཁྲིམས་རིན་ཆེན་ནོ།།
བསོད་ནམས་ཀྱིས་བྲིས་པ་དགེ་བར་གྱུར་ཅིག། ༄༅། །དཔལ་ས་སྐྱ་པ་ངག་གི་དབང་ཕྱུག་ཀུན་དགའ་བློ་གྲོས་ལ་བསྔགས་པ་སྦྲང་རྩིའི་མགྲིན་སྙན་ཞེས་བྱ་བ་བཞུགས།། ༄༅། །ལྷ་མཆོག་ངག་གི་དབང་ཕྱུག་སྲིད་པ་འདིར། ། སྐལ་བཟང་ཀུཾན་དུ་དགཾའ་བསྐྱེད་བཤེས་གཉེན་ཚུལ། ། ལེགས་པར་བཤད་པའི་འབྱུང་གནས་བློཾ་གྲོཾས་བཟང༌། ། སངས་རྒྱས་བསྟན་པའི་སྣང་བྱེད་ལ་ཕྱག་འཚལ། ། ངོ་མཚར་དཔལ་མགུར་ཡངས་པའི་དཀྱིལ་འཁོར་དུ། ། རིན་ཆེན་རྒྱུད་མངས་སྦྲེང་བའི་མཚོ་བྱུང་མ། ། འགྲོ་ཁམས་ཇི་བཞིན་མཐའ་ཀླས་ཆོས་མ་ལུས། ། ཀུཾན་དགཾའི་སྙན་དངགས་གླུ་རུ་ལེན་པ་སྙམ། །
ཟབ་དང་རྒྱ་ཆེ་ཤེས་བྱའི་ཡུལ་ཀུན་ལ། ། ལེགས་སྦྱངས་སོ་སོར་སྐྱེས་དང་འཕགས་ཚོགས་ཀྱི། ། བློཾ་གྲོཾས་མཐའ་དག་ཁྱོད་ཐུགས་ཡངས་པའི་ཀློང༌། ། གཅིག་ཏུ་དོག་བྲལ་ཚུལ་དུ་སྤུངས་པ་བཞིན། ། རྨད་བྱུང་ཐུགས་རྗེ་རིས་སུ་བྲལ་བ་དང༌། ། རྣམ་དཀར་མཛད་པའི་ཕ་རོལ་དཔག་དཀའ་བ། ། གྲགས་པའི་ཡི་གེས་ཕྱོགས་ཀུན་དོག་པོར་བྱས། ། ཐུབ་པའི་རྒྱལ་ཚབ་བསྐལ་པར་ཞབས་བརྟན་གསོལ། ། དེ་ལྟར་བསྟོད་བྱེད་བྱང་ཆུབ་མཆོག་ལ་རེག ། དེ་སྲིད་སྐྱེ་བར་དལ་འབྱོར་རྟེན་ཐོབ་ནས། །
ཕྱི་ནང་རིག་པའི་འདབ་སྟོང་ཡོངས་བཞད་པའི། ། སྨྲ་དབང་ཉིན་མོའི་མགོན་པོར་བྱིན་གྱིས་རློབས། ། ཞེས་དཔལ་ས་སྐྱ་པ་ངག་གི་དབང་ཕྱུག་ཀུན་དགའ་བློ་གྲོས་ལ་བསྔགས་པ་སྦྲང་རྩིའི་མགྲིན་སྙན་ཞེས་བྱ་བ་འདི་ནི། རང་གི་མོས་འདུན་གྱི་ཁར་དད་པའི་ནོར་ཅན་ཀུན་དགའ་སྟོབས་ལྡན་དང་རིན་ཆེན་ཆོས་འཛིན་དག་གིས་བསྐུལ་བས་རྐྱེན་བྱས་ཏེ། བནྡེ་ཚུལ་ཁྲིམས་རིན་ཆེན་དུ་བོད་པས་ཨངྒི་རའི་ལོར་ཟླ་བ་གྲོ་བཞིན་འཛོམ་པའི་འགྲུབ་སྦྱོར་གྱི་ཉིན་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་དགེའོ།། །། ༄༅། །དཔལ་ལྡན་བླ་མ་ཀརྨ་འཆི་མེད་ཐུབ་བསྟན་རབ་གསལ་ལ་བསྔགས་པ་བསོད་ནམས་དཔག་བསམ་ཞེས་བྱ་བ་བཞུགས།། ༄༅། །རྒྱལ་བའི་ཕྲིན་ལས་སྒྱུ་འཕྲུལ་ཀཾརྨཾ་པའི། ། ལུགས་མཆོག་འཆིཾ་མེཾད་ལམ་ཡངས་མཛེས་པའི་རྒྱན། ། ཐུབཾ་བསྟཾན་ཉིན་མོའི་སྣང་བ་རཾབ་གསལ་བྱེད། ། ལྔ་རིག་སྨྲ་བའི་ཉི་མ་དེ་ལ་འདུད། །
སྡེ་སྣོད་གསུམ་གྱི་རྒྱ་མཚོ་བསྲུབས་པའི་བཅུད། ། སྡོམ་གསུམ་འཆིཾ་མེཾད་བཏུང་བས་བསྐྱེད་བསྲིངས་པའི། ། ཐུབཾ་བསྟཾན་ལེགས་བྲིས་རྒྱལ་སྲིད་སྐྱོང་བའི་ལྷ། ། གཞུང་མང་མཁྱེན་པའི་མིག་སྟོང་རཾབ་ཏུ་གསཾལ། ། དབྱངས་ཀྱི་རྒྱལ་མོས་ལེགས་ཕྱེ་མགྲིན་པ་ལས། ། ཤར་ལྷོའི་ལམ་དང་སྒྲ་དོན་གབ་ཚིག་རྒྱན། ། ཉེར་འཕོས་ཟབ་དང་རྒྱ་ཆེའི་ལེགས་བཤད་ཀྱིས། ། མཐའ་ཡས་འགྲོ་བའི་རེ་སྐོང་མཆོག་ཏུ་ཁུམས། ། གཞུང་ལུགས་ཐོས་བསམ་བསྒོམས་བྱུང་ཤེས་རབ་ཀྱིས། ། དཔྱད་པའི་གཡར་ལམ་བརྟན་པ་མ་བཏང་བའི། །
ཟབ་ཡངས་ཤེས་བྱའི་དངོས་དེ་གང་དུ་མཆིས། ། འཇམ་དཔལ་དགྱེས་པའི་བློ་མཆོག་དེ་ལ་འདུད། ། ཁྱེད་ལ་ཅུང་ཟད་བསྟོད་པའི་ནུས་པས་བདག ། བྱང་ཆུབ་སྙིང་པོའི་བར་གྱི་ཚེ་རབས་ཕྲེང༌། ། གཙུག་ལག་ཡོངས་འཛིན་དམ་པའི་རྗེས་བསྒྲུབ་ཅིང༌། ། ཀུན་མཁྱེན་བསྟན་པའི་ཉི་མར་བྱིན་གྱིས་རློབས། ། ཞེས་དཔལ་ལྡན་བླ་མ་ཀརྨ་འཆི་མེད་ཐུབ་བསྟན་རབ་གསལ་ལ་བསྔགས་པ་བསོད་ནམས་དཔག་བསམ་ཞེས་བྱ་བ་འདི་ནི་རང་གི་མོས་འདུན་གྱི་ས་བོན་མཆིས་པའི་ཁར་དགེ་སློང་ཡེ་ཤེས་དཔལ་ལྡན་པའི་གསུང་བསྐུལ་དྲོད་གཤེར་གྱི་རྐྱེན་འཛོམ་པར་བརྟེན། བཀའི་སློབ་འབངས་བནྡེ་ཚུལ་ཁྲིམས་རིན་ཆེན་གྱིས་གུས་པར་སྦྱར་བ་སརྦ་མངྒ་ལཾ་བྷ་ཝ་ཏུ།། །། ༄༅། །མཁན་ཆེན་འཇམ་པའི་དབྱངས་སངས་རྒྱས་དཔལ་བཟང་ལ་བསྔགས་པ་བྱིན་རླབས་རིན་ཆེན་འདྲེན་པའི་ཤིང་རྟ་ཞེས་བྱ་བ་བཞུགས།། ༄༅། །རྣམ་མཁྱེན་སངཾས་རྒྱཾས་ཡོངས་ཀྱི་བརྒྱ་ཕྲག་རིགས། །
ཀུན་ལ་དབང་བསྒྱུར་དཔཾལ་མཆོག་སྙེམས་མའི་བདག ། འགྲོ་བའི་དོན་དགོངས་ངུར་སྨྲིག་ཟོལ་སྦྱོར་གྱིས། ། གང་འཚམ་ལམ་བཟཾང་སྟོན་པ་དེ་ལ་འདུད། ། སྲིད་བདེ་ལྷ་མིན་གཡོ་སྒྱུས་མ་ཚུགས་པར། ། སྡོམ་གསུམ་ཆུ་བོ་ཡོངས་བཞེས་སྨིན་གྲོལ་ཀླུང༌། ། འགྲོ་མང་ཡིད་ཀྱི་འཛིན་ཆར་འབེབས་བརྩོན་པའི། ། འཇམ་དཔལ་གྲུབ་པའི་དྲང་སྲོང་མཆོག་ལ་བསྟོད། ། དེ་ལྟར་བསྟོད་པའི་བྱིན་རླབས་ཕོ་ཉ་ཡིས། ། བདག་སོགས་ཤེས་རྒྱུད་འགྲོན་པོ་ཡོངས་བསྐུལ་ནས། ། དམ་ཚིག་ཁུར་གྱིས་ངལ་མེད་རིམ་གཉིས་གོམ། །
ལེགས་བསྒྱུར་སྐུ་བཞི་ཟུང་འཇུག་གྲོང་བགྲོད་ཤོག ། ཅེས་མཁན་ཆེན་འཇམ་པའི་དབྱངས་སངས་རྒྱས་དཔལ་བཟང་ལ་བསྔགས་པ་བྱིན་རླབས་རིན་ཆེན་འདྲེན་པའི་ཤིང་རྟ་ཞེས་བྱ་བ་འདི་ནི་རང་ཉིད་ཀྱི་མོས་འདུན་དང་དགེ་སློང་ཀུན་དགའ་ཚེ་བརྟན་པའི་གསུང་གིས་བསྐུལ་བ་ལྷན་ཅིག་འཛོམ་པར་ལེགས་གསུངས་ཀྱི་བདུད་རྩིས་འཚོ་བ་པའང་བནྡེ་ཚུལ་ཁྲིམས་རིན་ཆེན་དུ་བོད་པས་ས་དཀར་བསམ་འགྲུབ་གླིང་དུ་སུག་བྲིས་སུ་བགྱིས་པའོ། ། མངྒ་ལཾ།། །། ༄༅། །གནས་ལྔ་རིག་པའི་པཎྜི་ཏ་ཆེན་པོ་སངས་རྒྱས་ཡེ་ཤེས་ལ་བསྔགས་པ་ཡེ་ཤེས་གཟིགས་པ་འགུགས་པའི་གླིང་བུ་ཞེས་བྱ་བ་ཞུགས།། ༄༅། །སྭ་སྟི་བི་ཛ་ཡནྟུ། མཁའ་མཉམ་རྡུལ་སྙེད་ཞིང་གི་འཇིག་རྟེན་ན། ། བྱོན་དང་འབྱོན་འགྱུར་བཞུགས་པའི་སངཾས་རྒྱཾས་ཀྱི། ། ཡེཾ་ཤེཾས་གཅིག་ཏུ་བསྡུས་པའི་མིག་འཕྲུལ་གྱིས། ། འགྲོ་བ་འདྲེན་མཛད་བླ་མའི་ཞབས་ལ་འདུད། ། བླ་མ་ལྷ་ཡི་བྱིན་རླབས་མཚར་སྡུག་གི །
རྐང་རྩེས་བསྣུན་པའི་བློ་གྲོས་ཨ་ཤོ་ཀཿ། ། རྣམ་པར་ཕྱེ་བའི་འབྲས་བུ་འཆད་རྩོད་དང༌། ། ལེགས་བཤད་རྩོམ་པའི་དྲི་བསུང་འཐུལ་ལ་འདུད། ། གཞན་དོན་བླ་ན་མེད་པའི་བྱང་ཆུབ་ཆེ། ། སྨོན་དང་འཇུག་པའི་སྡོམ་པ་ལེགས་བཟུང་ནས། ། གཏོང་ཕོད་ཆེན་པོའི་མགྲིན་པ་བརྐྱངས་ནས་ནི། ། འགྲོ་ལ་ཆོས་ཀྱི་སྦྱིན་ཆེན་གཏོང་ལ་འདུད། ། དངོས་དང་བརྒྱུད་པའི་ཞལ་གྱི་འཆི་མེད་མཛོད། ། རྣམ་པར་ཕྱེ་བ་ལས་བྱུང་དབང་བསྐུར་དང༌། ། རྒྱུད་བཤད་གདམས་པའི་བདུད་རྩི་ཀུན་གྱི་གཏེར། །
འཇམ་དབྱངས་ཆོས་ཀྱི་བླ་མ་ཞབས་བརྟན་གསོལ། ། གསང་གསུམ་ཡོན་ཏན་བརྗོད་པའི་གླིང་བུ་འདི། ། གང་དག་དད་པའི་སོར་མོས་བསྐུལ་བ་དེའི། ། རྒྱུད་ལ་སངཾས་རྒྱཾས་ཀུན་དངོས་བླ་མ་ཡི། ། ཡེཾ་ཤེཾས་གཟིགས་པའི་འབབ་སྟེགས་བྱེད་པར་ཤོག ། ཅེས་པ་གནས་ལྔ་རིག་པའི་པཎྜི་ཏ་ཆེན་པོ་སངས་རྒྱས་ཡེ་ཤེས་སམ་འཇམ་དབྱངས་ཆོས་ཀྱི་བླ་མ་དབྱངས་ཅན་དགའ་བའི་བཤེས་གཉེན་ཞེས་ཡོངས་སུ་གྲགས་པའི་གསང་བ་གསུམ་གྱི་ཡོན་ཏན་ལ་བསྔགས་པ་ཡེ་ཤེས་གཟིགས་པ་འགུགས་པའི་གླིང་བུ་ཞེས་བྱ་བ་འདི་ཡང་རང་གི་ཡིད་ལས་སྐྱེས་པའི་མོས་གུས་ཀྱི་མཛའ་བོས་ཡང་ཡང་བསྐུལ་བའི་ཁར། ཟོལ་མེད་དད་པའི་ནོར་ཅན་དགེ་སློང་བཀྲ་ཤིས་དཔལ་བཟང་གིས་བསྐུལ་བས་ཀྱང་རྐྱེན་བྱས་ཏེ། བསྟོད་ཡུལ་དམ་པའི་གསུང་གི་བདུད་རྩི་ལེན་པའི་བནྡེ་ཚུལ་ཁྲིམས་རིན་ཆེན་དུ་བོད་པས། སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་ཕྱོགས་དུས་གནས་སྐབས་ཐམས་ཅད་དུ་དགེ་བར་གྱུར་ཅིག ། སརྦ་མངྒ་ལཾ་བྷ་ཝནྟུ།། །།
༄༅། །མཁས་བཙུན་གྲུབ་པ་ནམ་མཁའ་དཔལ་བཟང་ལ་བསྟོད་པ་དགེ་ལེགས་དབྱར་དུས་འགུགས་པའི་ཕོ་ཉ་བཞུགས།། ༄༅། །སྭ་སྟི་བི་ཛ་ཡནྟུ། དཔག་ ་་་་་ལྡན་པའི་གཟུགས་ཅན། ཡས་ཚོགས་གཉིས་ནཾམ་མཁཾའ་ཡངས་པའི་ངོས། ། མཁས་བཙུན་གྲུབ་པའི་ཆུ་འཛིན་འཁྲིགས་པ་ལས། ། མཁྱེན་བརྩེ་ནུས་དཔཾལ་མི་ཟད་ཆར་རྒྱུན་གྱིས། ། དགེ་ལེགས་དབྱར་གྱི་སྐལ་བཟཾང་བསུ་ལ་འདུད། ། ཕྱི་ ་་་་་མ་བསྡུས་པའི་གཟུགས་ཅན། ཚུལ་བག་ཡོད་བསླབ། བཞིའི་རྭ་བར་གནས། །
ནང་དུ་སྟོང་ཉིད་སྙིང་རྗེས་གཞན་དོན་སྤྱོད། ། གསང་བར་ཟུང་འཇུག་སྐུ་བཞིའི་གྲོང་མཆོག་ཏུ། ། བདེ་བར་སོན་པའི་ངོ་མཚར་གཏམ་གྱི་མཛོད། ། ཆུ་ ་་་་་བསྔགས་པའི་དཔེ། གཏེར་ནམཾ་མཁཾའི་ནོར་བུ་འབྱིན་པའི་མ། ། དབང་གི་རྒྱལ་པོ་དཔཾལ་འབྱོར་འབྱུང་བའི་གནས། ། དེ་དག་ཉིད་དང་འདྲེན་པ་བཟཾང་པོ་ཁྱོད། ། སེམས་ཅན་ཕན་པའི་གཞིར་གྱུར་མཚུངས་པར་བསྔགས། ། ནཾམ་ ་་་་་ངག་དོན་གྱི་དཔེ། མཁའི་ནོར་བཞིན་ཐུགས་རྗེའི་དཀྱིལ་འཁོར་ཅན། །
སྣང་བའི་དཔཾལ་བཞིན་རྣམ་དཀར་ཕྲིན་ལས་གཏེར། ། འདབ་བརྒྱ་པས་བཞིན་ལམ་བཟཾང་དོན་གཉེར་ཚོགས། ། གུས་པས་བསྟེན་ཅིང་རྟག་ཏུ་ཞབས་བརྟན་གསོལ། ། སྐྱབས་ ་་་་་ཡོངས་བརྗེས་ལ་གཟུགས་ཅན་གྱིས་སྦ་བ། གནས་ཀུན་འདུས་བདག་ཉིད་ཁྱོད་བསྟོད་པས། ། བྱང་ཆུབ་བར་གྱི་སྐྱེ་བར་དལ་འབྱོར་རྟེན། ། ཚུལ་ཁྲིམས་ནོར་བུ་མཛེས་ཤིང་སྟོབས་བཅུ་པའི། ། ཆོས་ཚུལ་སྨྲ་བའི་ཉི་མར་བདག་བྱིན་རློབས། ། ཞེས་པ་མཁས་བཙུན་གྲུབ་པ་ནམ་མཁའ་དཔལ་བཟང་ལ་བསྟོད་པ་དགེ་ལེགས་དབྱར་དུས་འགུགས་པའི་ཕོ་ཉ་ཞེས་བྱ་བ་འདི་ནི། ལེགས་གསུངས་ཀྱི་བདུད་རྩི་ལེན་པའི་བནྡེ་ཚུལ་ཁྲིམས་རིན་ཆེན་གྱིས་ཤིས་པའི་རྟེན་འབྲེལ་བསྒྲིགས་ཆེད་རྣམ་བྱུང་གི་ལོའི་ཆོ་འཕྲུལ་ཟླ་བའི་ཚེས་བཞི་ལང་ཚོའི་སྦྱོར་བ་འཛོམ་པའི་ཉིན།
ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །རྒྱལ་བ་ཀུན་བདག་རྡོ་རྗེ་འཆང་བ་ཉིད། ། རྒྱལ་བའི་གདུང་འཚོབ་ཀུཾན་དགཾའི་ལམ་ཞུགས་ནས། ། རྒྱལ་ཚབ་བཟཾང་པོཾའི་ཕྲིན་ལས་དཔག་ཡས་ཀྱིས། ། རྒྱལ་བསྟན་ཕྱོགས་བཅུར་རྒྱས་པར་མཛད་ལ་འདུད། ། དཔཾལ་ལྡཾན་རྡོ་རྗེ་སེམས་དཔའ་བསྐལ་སྔོན་གྱི། ། སྨོན་ལམ་དག་པའི་དཔྱངས་ཐག་ལ་འཁྱུད་དེ། ། ཆོཾས་མིག་རབ་ཡངས་དགེ་བའི་བཤེས་ཟློས་པས། ། ཐུབ་པའི་ཕྲིན་ལས་ལེགས་པར་སྐྱོཾང་ལ་འདུད། ། ངག་གི་དབང་ཕྱུག་བྱིན་རླབས་ཟིལ་མངར་རྒྱུན། །
འཐུངས་པའི་བློ་གྲོས་ལང་ཚོ་དར་བབས་ལུས། ། ཚུཾལ་ཁྲིཾམས་ལ་སོགས་ཐོས་པའི་རྒྱན་དང་ལྡན། ། ལེགས་བཤད་རིཾན་ཆེཾན་རྒྱུད་མངས་འཁྲོལ་ལ་འདུད། ། སྐྱབས་མཆོག་ཀུན་འདུས་འདྲེན་པ་གསུམ་པོ་ལ། ། ཅུང་ཟད་བསྟོད་བྱས་བྱིན་རླབས་དགུང་ཆར་རྒྱུན། ། གུས་ལྡན་སྒོ་གསུམ་ཞིང་སར་རབ་སིམ་ནས། ། དོན་གཉིས་ཕུན་ཚོགས་སྙེ་མས་དུད་པར་མཛོད། ། གང་དུ་སྐྱེས་པའི་ལུས་རྟེན་པདྨའི་ཕྲེང༌། ། དལ་དང་འབྱོར་ཚོགས་འདབ་མ་རྫོགས་པའི་ནང༌། ། བློ་གྲོས་བུང་བ་ཐོས་བསམ་བཅུད་མྱོས་པའི། །
བཤད་སྒྲུབ་མགྲིན་གླུ་རྟག་ཏུ་ལེན་པར་ཤོག ། སྐྱབས་གསུམ་བླ་མར་བསྔགས་པའི་ཚིག ། མེ་ཏོག་གཞོན་ནུའི་མགུལ་རྒྱན་འདི། ། ཉེར་གནས་གསར་བུས་བསྐུལ་བའི་ངོར། ། ཚུལ་ཁྲིམས་རིན་ཆེན་ཞེས་བྱས་བྲིས།། །། ༄༅། །སྐྱབས་མཆོག་རྣམ་པ་གཉིས་ལ་བསྟོད་པ་འདོད་དོན་ཀུན་འགྲུབ་ཅེས་བྱ་བ་བཞུགས་སོ།། ༄༅། །རྣམ་པར་རྒྱལ་བར་གྱུར་ཅིག ། དོན་ཀུན་གྲུབ་པའི་ཐམས་ཅད་མཁྱེན་པ་ཡི། ། ཞལ་ལས་འོངས་པའི་ཆོས་ཀྱི་བཀྲཾ་ཤིཾས་དབྱངས། ། ཇི་སྙེད་འགྲོ་ལ་འདོམས་པའི་ཕྲིན་ལས་དག །
ལྷུཾན་གྲུཾབ་རྒྱུན་མི་ཆད་པ་དེ་ལ་འདུད། ། སངཾས་རྒྱཾས་ཀུན་གྱི་གསང་གསུམ་ཡོན་ཏན་སྩལ། ། ཡོངས་སུ་རྫོགས་པའི་གར་གྱི་མཚན་རྟོག་ལས། ། ཡིད་རབ་སྐྱོབ་པའི་བསྟཾན་པཾ་ཡོངས་ཀྱི་རྩེ། ། སྨྲ་བ་ཀུན་གྱི་གཙུག་རྒྱན་དེ་ལ་འདུད། ། བྱང་ཆུབ་བར་གྱི་ལམ་མཁན་སྒྲོན་མ་མཆོག ། ཟུང་གི་ཡོན་ཏན་རི་མོ་ཡིད་ཀྱི་ངོས། ། བྲིས་ནས་བསྟོད་པའི་བསོད་ནམས་གང་དག་གིས། ། དོན་གཉིས་དཔལ་གྱིས་འབྱོར་པ་བདག་གྱུར་ཅིག ། ཅེས་མཁན་ཆེན་བཀྲ་ཤིས་ལྷུན་གྲུབ་པ་དང་གྲུབ་དབང་སངས་རྒྱས་བསྟན་པ་སྟེ།
སྐྱབས་མཆོག་རྣམ་པ་གཉིས་ལ་བསྟོད་པ་འདོད་དོན་ཀུན་འགྲུབ་ཅེས་བྱ་བ་འདི་ནི། དུས་མཆོད་སྐབས་ཀྱི་གདོན་བྱར་འདི་བཞིན་དགོས་ཞེས། མཁྱེན་ཡངས་བླ་མ་བསོད་ནམས་དཔལ་འབྱོར་པའི་གསུང་གིས་བསྐུལ་བར་བརྟེན། རྗེ་བཙུན་དམ་པའི་བྲན་དུ་གྱུར་པའི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །ཆོས་ཀྱི་རྗེ་ཀུན་དགའ་རྒྱལ་མཚན་ལ་བསྟོད་པ་དཔྱོད་ལྡན་རྣ་བར་འཇེབས་པའི་གླིང་བུ་ཞེས་བྱ་བ་བཞུགས་སོ།། ༄༅། །སྭ་སྟི་བི་ཛ་ཡནྟུ། རྒྱ་ཆེ་བ་ ་་་་་བསམ་པ་རྒྱ་ཆེ་བ་ལ་ཡན་ལག་གཅིག་གཟུགས་ཀྱིས་མཛེས་པའི་རབ་སྤེལ། དང་ཟབ་པའི་ཚོགས་ཟུང་གིས། ། མངོན་པར་བསྐྲུན་པའི་དཔལ་གྱིས་ཆེས་མཐོ་ཡང༌། ། ཀུཾན་དགཾའི་དཔལ་སྟེར་སྡོམ་བརྩོན་བཤེས་གཉེན་གྱི། །
རྣམ་པས་བསྟན་པའི་རྒྱཾལ་མཚཾན་འཛིན་ལ་འདུད། ། འདུལ་བ་ ་་་་་མཐའ་དག་གི་གཟུགས་ཅན་སྔོན་བྱུང་གཏམ་ལས་དྲངས་པ། མདོ་དང་གསང་རྒྱུད་རྒྱ་མཚོ་ཡི། ། སྙིང་པོ་སྡོམ་པ་གསུམ་གྱི་བདུད་རྩིའི་རྒྱུན། ། ལེགས་པར་བཟུང་ནས་འགྲོ་བའི་ཉོན་མོངས་རིམས། ། ཞི་མཛད་ཆོས་ཀྱི་སྨན་པ་ཞབས་བརྟན་གསོལ། ། མཁས་ ་་་་་བཞི་ཀའི་ཐོག་མར་མཆིས་པའི་ཆོད་པའི་ཟུང་ལྡན། བཙུན་དམ་པའི་དྲིན་གྱིས་སྐྱེ་བའི་ཕྲེང༌། ། མཁས་མཆོག་རྒྱལ་བའི་རྗེས་སུ་བདག་སློབ་ཅིང༌། ། མཁས་དང་བཙུན་དང་བཟང་པོའི་རྩེར་འཛེགས་ནས། །
མཁས་པའི་བྱ་བར་དབང་བར་བྱིན་གྱིས་རློབས། ། ཅེས་པ་རྗེ་བཙུན་ཨེ་ཝཾ་པ་ཆེན་པོའི་ཕྲིན་ལས་ཀྱི་ཁ་ལོ་པ་ཆོས་ཀྱི་རྗེ་ཀུན་དགའ་རྒྱལ་མཚན་ལ་བསྟོད་པ་དཔྱོད་ལྡན་རྣ་བར་འཇེབས་པའི་གླིང་བུ་ཞེས་བྱ་བ་འདི་ཡང་དད་ལྡན་གྱི་སློབ་བུ་དཀོན་མཆོག་དཔལ་ལྡན་གྱིས་བསྐུལ་བ་དང༌། རང་ཉིད་ཀྱང་མཁས་བཙུན་བཟང་པོའི་ཡོན་ཏན་ཟད་མི་ཤེས་པས་ཡིད་ཡོངས་སུ་དྲངས་པའི་ཡིད་ཆེས་ཀྱི་དད་པ་ལ་བརྟེན་ནས། སྙན་དངགས་མཁན་ཚུལ་ཁྲིམས་རིན་ཆེན་གྱིས་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། ༄༅། །རྡོ་རྗེ་འཛིན་པ་ཀུན་དགའ་རྣམ་རྒྱལ་ལ་བསྔགས་པ་དད་པའི་ཆུ་འཕེལ་ཟླ་བ་ཞེས་བྱ་བ་བཞུགས་སོ།། ༄༅། །སྭ་སྟི་བི་ཛ་ཡནྟུ། དགེ་ལེགས་འབྱུང་གནས་དཀོན་མཆོག་རྣམ་པ་གསུམ། ། གཅིག་བསྡུས་ཀུཾན་དགཾའི་དཔལ་སྟེར་བཤེས་གཉེན་གྱི། ། རྣམཾ་པས་རྒྱལཾ་བའི་གསུང་རབ་མ་ལུས་བཅུད། ། ཡོངས་སུ་བཟུང་ནས་ལེགས་པར་འདོམས་ལ་འདུད། །
གཞུང་མང་ཐོས་བསམ་བསྒོམ་པའི་གེ་སར་གྱིས། ། མངོན་པར་ལྕི་བའི་སྡོམ་བརྩོན་པདྨ་དཀར། ། ཀུཾན་དགཾའ་སྐྱེད་པའི་ཞི་དུལ་འདབ་མ་ཅན། ། ཉེས་པའི་དགྲ་ལས་རྣམ་པར་རྒྱཾལ་ལ་འདུད། ། རྒྱུ་འབྲས་བསླུ་མེད་མཁྱེན་པ་མཁས་པའི་རབ། ། བཅས་པའི་མཚམས་ལས་མི་འདའ་བཙུན་པའི་མཆོག ། བྱང་ཆུབ་སེམས་ཀྱིས་རྒྱུད་སྦྱངས་བཟང་པོའི་ཕུལ། ། མ་འདྲིས་འགྲོ་བ་ཀུན་གྱི་བཤེས་ལ་འདུད། ། བརྩེ་ཆེན་ཀུཾན་དགཾའི་ལུང་དང་རྟོགས་པའི་བསྟན། ། བཤད་དང་སྒྲུབ་པའི་བྱ་བས་སྐྱོང་བ་ལ། །
ཀུན་ལས་རྣམཾ་པར་རྒྱཾལ་བའི་ཕྲིན་ལས་ཅན། ། གསང་ཆེན་བསྟན་པའི་དཔྱིད་དུ་ཞབས་བརྟན་གསོལ། ། དེ་ལྟར་བསྟོད་པའི་དགེ་བས་བདག་རྒྱུད་ལ། ། བསླབ་བཞིའི་ཆུ་གཏེར་འཕེལ་བ་ལས་བྱུང་བའི། ། ལུང་རྟོགས་ཡོན་ཏན་རྫོགས་པའི་ནོར་བུ་ཡིས། ། འགྲོ་བ་ཀུན་གྱི་རེ་བ་བསྐང་བར་ཤོག ། ཅེས་པ་ཁམས་སྟོན་རྡོ་རྗེ་འཛིན་པའི་དབང་ཕྱུག་ཀུན་དགའ་རྣམ་རྒྱལ་ལ་བསྔགས་པ་དད་པའི་ཆུ་འཕེལ་ཟླ་བ་ཞེས་བྱ་བ་འདི་ནི། རང་ཉིད་ལ་འདུན་པ་མཆིས་ཁར་བློ་དང་དད་པའི་ནོར་ཅན་སངས་རྒྱས་རབ་བརྟན་གྱིས་བསྐུལ་བའི་རྐྱེན་བྱས་ཏེ། དམ་ཚིག་བདུད་རྩིས་བྲན་པའི་བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ།། །། ༄༅། །མཁས་བཙུན་ཆོས་ཀྱི་རྗེ་བསོད་ནམས་བློ་གྲོས་པར་བསྔགས་པ་བྱིན་རླབས་འདོད་པ་འཇོ་བ་ཞེས་བྱ་བ་བཞུགས།།
༄༅། །སྭ་སྟི་བི་ཛ་ཡནྟུ། ཕྱོགས་བཅུར་བཞུགས་པའི་རྒྱལ་བ་སྲས་བཅས་ཀྱི། ། མཁྱེན་བརྩེ་ནུས་པའི་སྒྱུ་འཕྲུལ་ངུར་སྨྲིག་འཆང༌། ། བསོཾད་ནམཾས་འབྲས་བུ་ཡོངས་སྨིན་སྐྱེས་སྦྱངས་ཀྱི། ། བློཾ་གྲོཾས་དར་བབ་རྒྱལ་བའི་སྲས་ལ་འདུད། ། རྣམ་དཀར་མཛད་པའི་མཆོག་སྦྱིན་བརྐྱངས་པ་ལས། ། ཆོས་ཚུལ་འདོད་དགུའི་དགའ་སྟོན་རྟག་འཇོ་བ། ། དཔག་ཡས་ཡོན་ཏན་རིན་ཆེན་འབྱུང་བའི་གནས། ། འགྲོ་བའི་རེ་སྐོང་མཆོག་ཏུ་བརྟན་བཞུགས་གསོལ། ། སུ་ཞིག་བསྟོད་པའི་བསོཾད་ནཾམས་དཔག་བསམ་ཤིང༌། །
བློཾ་གྲོཾས་སྤོབས་པའི་ཡལ་འདབ་རྒྱས་པ་ལས། ། མཁས་ཚུལ་གསུམ་གྱི་ཅི་འདོད་གཏོང་བ་ཡིས། ། བསྟན་དང་སེམས་ཅན་ཕན་པའི་གསོས་གྱུར་ཅིག ། ཅེས་མཁས་བཙུན་ཆོས་ཀྱི་རྗེ་བསོད་ནམས་བློ་གྲོས་པར་བསྔགས་པ་བྱིན་རླབས་འདོད་པ་འཇོ་བ་ཞེས་བྱ་བ་འདི་ནི། ཐུབ་པའི་གསུང་རབ་རིན་པོ་ཆེའི་བགོ་སྐལ་ནོད་པའི་བནྡེ་ཚུལ་ཁྲིམས་རིན་ཆེན་དུ་བོད་པས་དངོས་པོའི་གནམ་ལོར་ལྷུན་གྲུབ་སྟེང་གི་རྒྱལ་ཁབ་ཏུ་སྦྱར་བ་སརྦ་མངྒ་ལཾ།། །། ༄༅། །གཞུང་ལུགས་སྨྲ་བའི་རབ་འབྱམས་པ་དགེ་འདུན་བསྟན་པའི་རྒྱལ་མཚན་ལ་བསྟོད་པ་ཡོན་ཏན་ཨུཏྤལ་བཏུས་པའི་ཕྲེང་བ་ཞེས་བྱ་བ་བཞུགས།། ༄༅། །སྭ་སྟི་བི་ཛ་ཡནྟུ། དོན་གཉིས་ ལྡན་པའི་གཟུགས་ཀྱིས་སྤུད་པའི་རང་བཞིན་བརྗོད་པ།་་་་་ གྲུབ་པའི་དབང་ཕྱུག་སངས་རྒྱས་དང༌། ། ལུང་རྟོགས་ཆོས་དང་འཕགས་པའི་དཾགེ་འདུཾན་བཅས། །
སྐྱབས་གསུམ་འདུས་པའི་བདག་ཉིད་རིན་པོ་ཆེ། ། བསྟཾན་པཾའི་རྒྱཾལ་མཚཾན་མཛེས་པའི་རྒྱན་ལ་འདུད། ། གྲངས་ སྔོན་བྱུང་གི་གཏམ་དང་སྦྱར་བའི་མཐའ་དག་གཟུགས་ཅན།་་་་་ མེད་སྐྱེ་བའི་བསོད་ནམས་ལག་པ་ཡིས། ། ལེགས་བྲིས་མི་མཐུན་མེད་པའི་མཚན་རིས་ཅན། ། གཞན་དོན་སྐྱེ་བར་ཟློས་པའི་ཟླ་བ་ལས། ། ཕན་བདེའི་སྣང་བ་འཛད་པ་མེད་པའི་དཔྱིད། ། སེམས་ཅན་ ་་་་་ཏིང་ངེ་འཛིན་གྱི་རབ་བརྟག ཁམས་སུ་སྨིན་པའི་ཉོན་མོངས་སྙིང༌། ། འབིགས་བྱེད་གཉེན་པོ་ཉིད་དུ་རྣོ་བའི་ཆོས། །
འདྲེན་པའི་ཤིང་རྟ་དེ་ནི་ང་ཉིད་ཅེས། ། ཁྱོད་གསུང་ཡན་ལག་དྲུག་ཅུས་འབོད་པ་བཞིན། ། རིང་ནས་ཐོས་བསམ་བསྒོམ་པས་སྦྱངས་པའི་བློ། ། ཡངས་པའི་ཕ་རོལ་ཞིག་ཏུ་ལུས་པའི་ཆོས། ། འགའ་ཡང་མེད་པ་ཀུན་གྱི་དེ་བཞིན་ཉིད། ། གཟིགས་པའི་ཐ་གྲུ་ནམ་མཁས་མཚོན་དུ་མེད། ། ཐེ་ཚོམ་འགོག་པ།་་་་་ སྐྱེ་དགུའི་རེ་བ་རྫོགས་བྱེད་གང་ཡིན་དེ། ། དཔག་བསམ་རྐང་འཐུང་ཉིད་དམ་ཁྱོད་ཀྱི་མཐུ། ། འོན་ཏེ་མཆོག་གི་འབྲས་བུ་སྟེར་བའི་ཕྱིར། །
དམ་པའི་ཡོན་ཏན་ངེས་པའི་སྤོབས་པ་ཐོབ། ། ཡིད་ ཁྱད་པར་དང་ལྡན་པའི་གཟུགས་ཅན།་་་་་ ཆེས་ལུང་དང་དངོས་སྟོབས་རིགས་པའི་མཚོན། ། རེག་བྱ་རྣོ་བའི་སོ་ལྡན་འཕྱར་བ་ན། ། བརྡེག་དང་ཁྲོ་བའི་གླན་གླན་དོགས་པ་མེད། ། མང་ཐོས་སྐྱེས་བུའི་དགའ་བའི་རྒྱུ་ཡིན་ནོ། ། སྡེ་སྣོད་ ་་་་་བྱ་བ་བརྗོད་པ་ཐ་མའི་གསལ་བྱེད། གསུམ་དང་རྒྱུད་བཞིས་བསྟན་བྱ་བ། ། རྣམ་གསུམ་སྡོམ་པའི་ལམ་ཆེན་བཟུང་ནས་ནི། ། འགྲོ་བ་རང་རང་མོས་པ་རྗེས་མཐུན་དུ། །
ཚུལ་བཞིན་འདོམས་པའི་མཛད་པ་རྨད་དུ་བྱུང༌། ། ཡན་ལག་གཅིག་པའི་གཟུགས་ཅན།་་་་་ འཕགས་པའི་དགེ་འདུན་རྒྱ་མཚོའི་རྡུལ་རྙེད་ཀྱིས། ། ཡོངས་བཟུང་དགའ་ལྡན་བསྟན་པའི་རྒྱལ་མཚན་ནི། ། བརྟན་བྱེད་ཆོ་ག་རྫོགས་པའི་ཕྲིན་ལས་ཅན། ། ཁྱོད་ལ་འདུད་དོ་བསྐལ་པར་ཞབས་བརྟན་གསོལ། ། རབ་སྤེལ་གྱི་རྒྱན།་་་་་ མཆོག་གི་ཡོན་ཏན་ཨུཏྤལ་བཏུས་པའི་ཕྲེང༌། ། སུ་ཞིག་མགྲིན་པའི་རྒྱན་དུ་ལེན་པ་དག ། ལྟ་བསྒོམ་སྤྱོད་པ་དག་པའི་བྱང་ཆུབ་ལམ། །
མཐའ་རུ་ཕྱིན་པའི་སྙིང་པོ་མངོན་གྱུར་ཤོག ། ཅེས་གཞུང་ལུགས་སྨྲ་བའི་རབ་འབྱམས་པ་དགེ་འདུན་བསྟན་པའི་རྒྱལ་མཚན་ལ་བསྟོད་པ་ཡོན་ཏན་ཨུཏྤལ་བཏུས་པའི་ཕྲེང་བ་ཞེས་བྱ་བ་འདི་ནི། དད་པའི་ནོར་བུ་སྙིང་ལ་བཅངས་པའི་ཁྱིམ་བདག་ལྷ་དབང་མགོན་པོ་ལ་སོགས་པའི་སློབ་བུ་འགའ་ཞིག་གིས་བསྐུལ་བའི་ངོར་སྙན་དངགས་སྨྲ་བའི་བཙུན་པ་ཚུལ་ཁྲིམས་རིན་ཆེན་དུ་འབོད་པས། མིག་དམར་དུ་གྲགས་པའི་གསར་ཚེས་ཀྱི་གནམ་ལོར་རྒྱུ་སྐར་རྟ་ཆེན་གྱིས་ཉ་པའི་རྒྱལ་བ་དང་པོའི་ཚེས་ལ་ས་དཀར་བསམ་འགྲུབ་གླིང་དུ་གུས་པར་སྦྱར་བ་ཤིན་ཏུ་བཀྲ་ཤིས་པར་གྱུར་ཅིག། །། ༄༅། །མཆོག་གི་སྤྲུལ་སྐུའི་རྣམ་པར་རྩེན་པ་ངག་དབང་ཕྲིན་ལས་དཔལ་བཟང་པར་བསྔགས་པ་བྱིན་རླབས་དབྱིག་གཏེར་འདྲེན་པའི་ཤིང་རྟ་ཞེས་བྱ་བ་བཞུགས་སོ།། ༄༅། །ངག་གི་དབང་ཕྱུག་གསང་གསུམ་ཡོན་ཏན་གྱི། ། ཆུ་གཏེར་བསྲུབས་པའི་སྒྱུ་འཕྲུལ་ཉིན་མོར་བྱེད། ། གང་འཚམ་ཕྲིན་ལས་མུ་མེད་སྣང་བའི་དཔལ། ། སྐལ་བཟང་བློ་ཡི་འདབ་སྟོང་བཞད་ལ་འདུད། ། དཔག་ཡས་ཤེས་བྱར་གྲགས་པའི་ཁེངས་ལྡན་དེ། །
ཁྱོད་གཅིག་ཐུགས་ཀར་ཆུད་པའི་ཐུབ་ཆོད་འདིས། ། རྒྱལ་དང་རྒྱལ་བའི་མྱུ་གུས་མངོན་སྤྲུལ་པའི། ། ཇི་སྙེད་གཙུག་ལག་ཉུང་ངུར་བྱས་ཀྱི་དོགས། ། སྒྲིབ་གཉིས་ལྷ་མིན་ཉེར་བཅོམ་དྲང་སྲོང་གི ། ཕྱི་ནང་རིག་པའི་ཆུ་ཀླུང་ཡོངས་བཞེས་ནས། ། དཔྱད་གསུམ་རྣམ་དག་ལེགས་བཤད་ཟིལ་མངར་རྒྱུན། ། རྣམ་འདྲེན་བསྟན་པ་རིང་འཚོའི་གསོས་སུ་འགྱེད། ། ཆོས་གཟུགས་སྐུ་ཡི་ཡོན་ཏན་གྱ་ནོམ་ལ། ། དབང་འབྱོར་མཆོག་གི་གོ་འཕང་གནོན་བཟོད་ཀྱང༌། ། དེང་དུས་འགྲོ་བློར་འཚམ་པའི་ཟློས་གར་གྱིས། །
ཐེག་གསུམ་འདོམས་པ་བསྐལ་པར་བརྟན་བཞུགས་གསོལ། ། དེ་སྐད་བསྔགས་པའི་ལྷས་བསྟན་ཤིང་རྟ་ཡིས། ། སྐྱབས་གནས་ཀུན་འདུས་བླ་མའི་བྱིན་རླབས་དབྱིག ། དད་གསུམ་ཁང་པར་ཁུགས་པའི་ཆོས་འབྱོར་གྱི། ། བསྟན་འགྲོའི་རྒུད་པ་གཞིལ་མཆོག་ཉིད་གྱུར་ཅིག ། ཅེས་མཆོག་གི་སྤྲུལ་སྐུའི་རྣམ་པར་རྩེན་པ་ངག་དབང་ཕྲིན་ལས་དཔལ་བཟང་པར་བསྔགས་པ་བྱིན་རླབས་དབྱིག་གཏེར་འདྲེན་པའི་ཤིང་རྟ་ཞེས་བྱ་བ་འདི་ནི། རང་ཉིད་མོས་འདུན་གྱི་ས་བོན་བཟུང་བར་ཆོས་འཁོར་ས་འཛིན་བསོད་ནམས་བཀྲ་ཤིས་པའི་བཀའ་སྩལ་དྲོད་གཤེར་གྱིས་བསྩུ་བར་བརྟེན། བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་འཛིན་བྱེད་ཀྱི་གནམ་ལོ་ཤར་བའི་ཟླ་ཚེས་དགེ་བར་བྲིས་པ་བི་ཛ་ཡནྟུ།། །། ༄༅། །དཔལ་ལྡན་བླ་མ་དམ་པ་བློ་བཟང་དཔལ་བཟང་བར་བསྔགས་པ་དབྱངས་ཅན་རྒྱུད་མངས་ཞེས་བྱ་བ་བཞུགས་སོ།། ༄༅། །སྭ་སྟི་བི་ཛ་ཡནྟུ།
བློཾ་ཆེན་བཟཾང་པོའི་རྣམ་ཐར་ཙནྡན་དྲི། ། སྙིང་ག་ལ་སིམ་དཔཾལ་སྟུག་བསྟན་པའི་གཞི། ། ཆོས་འདུལ་བསླབ་པས་རབ་བསིལ་དྲི་བཟཾང་གིས། ། འཁོར་བའི་གདུང་འཕྲོག་དགྲ་བཅོམ་ཆེ་ལ་འདུད། ། བློཾ་ཆེན་ཐེག་པའི་གཞུང་ལུགས་མཚར་སྡུག་གི ། རྐང་རྩེས་བསྣུན་པའི་སྙིང་སྟོབས་ཨ་ཤོ་ཀཿ། ། གཞན་ཕན་གེ་སར་བྱེ་བའི་རྩེ་དགའ་དགོད། ། ཀུན་བཟཾང་རྒྱལ་བའི་གདུང་འཚོབ་དེ་ལ་འདུད། ། དབང་པོ་རྣོར་ལྡན་འཇུག་ངོགས་རྡོ་རྗེའི་ཐེག ། སྙིང་པོ་སྨིན་དང་གྲོལ་བྱེད་དཔལ་ཀུན་གྱིས། །
སྐལ་བཟང་སྐུ་བཞིའི་ས་བོན་ཅི་ཡང་འཇོག ། གསང་ཆེན་འདོམས་པའི་དབང་ཕྱུག་དེ་ལ་འདུད། ། བློཾ་བཟཾང་གྲགས་པའི་དཔཾལ་བསྟན་མཁའ་དཀྱིལ་ནས། ། དཀོན་མཆོག་གསུམ་འདུས་བདག་ཉིད་ཟླ་བ་ཉ། ། མཁས་བཟཾང་བཙུན་པའི་འོད་དཀར་འབུམ་ཕྲག་ཅན། ། ཁྱོད་ལ་གསོལ་འདེབས་བསྐལ་པར་ཞབས་བརྟན་གསོལ། ། དེ་སྐད་བསྔགས་པའི་དབྱངས་ཅན་ཏམྦུ་ར། ། དད་གསུམ་སོར་མོས་བསྐུལ་བའི་དགེ་བས་བདག ། བྱང་ཆུབ་བར་གྱི་སྐྱེ་བར་ཚུལ་ཁྲིམས་གཙང༌། ། རྒྱལ་གསུམ་སྨྲ་བའི་ཉི་མ་མཆོག་གྱུར་ཅིག །
ཅེས་དཔལ་ལྡན་བླ་མ་དམ་པ་བློ་བཟང་དཔལ་བཟང་པར་བསྔགས་པ་དབྱངས་ཅན་རྒྱུད་མངས་ཞེས་བྱ་བ་འདི་ནི། མཁས་བཙུན་དགེ་བའི་བཤེས་མཆོག་ནམ་མཁའ་བརྟན་པ་དང་ངག་དབང་དཔལ་བཟང་དག་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་དངོས་པོའི་གནམ་ལོའི་རྒྱལ་ཟླའི་ཚེས་བཟང་པོར་ལྡན་ཤོད་དུ་གུས་པས་སྦྱར་བ་སརྦ་མངྒ་ལཾ།། །། ༄༅། །གྲུབ་དབང་བླ་མ་པདྨ་ནོར་བུ་ལ་བསྟོད་པ་ཨུཏྤལ་ཕྲེང་མཛེས་ཞེས་བྱ་བ་བཞུགས།། ༄༅། །དགེ་ཚོགས་ཤར་རིའི་ཕྲག་ནས་ལེགས་ཤར་བ། ། ཐར་མཆོག་པཾདྨཾའི་འདབ་སྟོང་བཞད་པའི་དཔལ། ། སྐྱབས་ཀུན་འདུས་པ་ནམ་མཁའི་ནོརཾ་བུཾ་ལས། ། མཁྱེན་བརྩེ་ནུས་པའི་འོད་སྟོང་འཕྲོ་ལ་འདུད། ། ལྟར་སྣང་སྲིད་པའི་དགའ་བདེར་མ་ཆགས་པར། ། བག་ཡོད་ཚུལ་ཁྲིམས་བསླབ་པས་རྒྱུད་བསྡོམས་ནས། །
གཞན་དག་ལ་ཡང་ལེགས་པར་འདོམ་མཛད་པ། ། དམ་པའི་ཆོས་འདུལ་སྨྲ་བའི་མཆོག་ལ་འདུད། ། སྙིང་རྗེས་ཤིན་ཏུ་མཉེན་པར་བྱས་པའི་ཐུགས། ། གཞན་ལ་ཕན་ཕྱིར་གཞོལ་བ་སྙིང་གི་སྟོབས། ། རྒྱལ་བའི་མྱུ་གུའི་རྣམ་ཐར་རྗེས་སྐྱོང་བ། ། ཀུན་གྱི་མཛའ་བཤེས་བླ་མེད་གྱུར་ལ་འདུད། ། པཾདྨཱ་ཀ་རའི་ཟབ་གསང་ཆུ་གཏེར་ལས། ། ལུང་རྟོགས་ཡོན་ཏན་ཡིད་བཞིན་ནོཾར་བུཾ་ཡིས། ། རང་གཞན་དོན་འབྱོར་གྲུབ་པའི་དེད་དཔོན་ཁྱོད། ། འཕོ་བྲལ་ཞབས་ཟུང་བསྐལ་པར་བརྟན་བཞུགས་གསོལ། །
པཾདྨཾའི་བཅུད་འཐུང་བུང་བའི་གླུ་བཞིན་དུ། ། གསང་གསུམ་ཡོན་ཏན་ཆ་ཤས་ངས་བསྟོད་པའི། ། དགེ་བས་ལུང་རྟོགས་ནོརཾ་བུཾ་ཟད་མི་ཤེས། ། བདག་གིས་ཐོབ་ནས་སེམས་ཅན་དོན་བྱེད་ཤོག ། ཅེས་གྲུབ་དབང་བླ་མ་པདྨ་ནོར་བུ་ལ་བསྟོད་པ་ཨུཏྤལ་ཕྲེང་མཛེས་ཞེས་བྱ་བ་འདི་ནི། སློབ་བུ་ཨུ་རྒྱན་རབ་དགའི་ངོར་བནྡེ་ཚུལ་ཁྲིམས་རིན་ཆེན་གྱིས་ཉི་མ་མེ་བཞིའི་འགྲུབ་སྦྱོར་གྱི་ཉིན་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༄༅། །མཁན་ཆེན་བསོད་ནམས་ལྷུན་གྲུབ་ལ་བསྟོད་པ་དངོས་གྲུབ་སྦྲང་རྩིའི་འབྱུང་གནས་ཞེས་བྱ་བ་བཞུགས།། ༄༅། །བི་ཛ་ཡནྟུ། སྐྱེ་བའི་ཕྲེང་བར་བསོཾད་ནམཾས་འདུ་བྱས་པའི། །
སྙིང་པོ་མཆོག་གི་བཤེས་གཉེན་རྣམ་རོལ་གྱིས། ། འགྲོ་ཚོགས་དོན་གཉིས་ལྷུནཾ་གྱིས་གྲུབཾ་པའི་གནས། ། འཁྲིད་བྱེད་ཐབས་ཀྱི་ཁུར་ཆེན་ཁྱེར་ལ་འདུད། ། རྣམ་འདྲེན་ཡོངས་ཀྱི་མཁྱེན་བརྩེ་ནུས་པའི་གཟུགས། ། གསང་གསུམ་དྲི་མེད་ཤེལ་གྱི་རྩིག་ལོགས་སུ། ། འཕོས་པའི་ངོ་མཚར་སྐལ་བཟང་འདྲེན་བྱེད་དུ། ། སྣང་མཛད་སྐྱབས་ཀྱི་དམ་པ་ཞབས་བརྟན་གསོལ། ། རྒྱལ་བའི་དཀྱིལ་འཁོར་ཀུན་རྫོགས་བླ་མ་ལ། ། བསྟོད་པས་མགྲིན་པའི་འཁོར་ལོར་བརྒྱན་པ་དེ། ། ཟུང་གི་དངོས་གྲུབ་འདོད་པ་རྟག་འཇོ་བས། །
རང་གཞན་དོན་གཉིས་འགྲུབ་པར་བྱིན་གྱིས་རློབས། ། ཞེས་རྗེ་བཙུན་ཨེ་ཝཾ་པའི་ཆོས་ཀྱི་རྒྱལ་སྲིད་ཆེན་པོར་མངའ་གསོལ་བའི་མཁན་ཆེན་བསོད་ནམས་ལྷུན་གྲུབ་ལ་བསྟོད་པ་དངོས་གྲུབ་སྦྲང་རྩིའི་འབྱུང་གནས་ཞེས་བྱ་བ་འདི་ནི། བཀའ་འབངས་སངས་རྒྱས་བཀྲ་ཤིས་ཀྱི་ངོར། བཙུན་པ་ཚུལ་ཁྲིམས་རིན་ཆེན་དུ་བོད་པས་གུས་པར་སྦྱར་བ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ།། ༄༅། །ཨོཾ་ན་མཿཨ་མོ་གྷ་སིདྡྷཱ་ཡ། གང་ཞིག་དད་གསུམ་ལྡན་པའི་རྩིག་ལོགས་སུ། ། རྩེ་གཅིག་བསམ་གཏན་པིར་གྱིས་བྲིས་ཙམ་ན། ། བསམ་ཀུན་བསླུ་མེད་སྟེར་བ་དཀོན་མཆོག་གསུམ། ། སྨྲས་དོན་སྙེ་མ་སྨིན་པར་བྱིན་གྱིས་རློབས། །
ཕྱོགས་བྲལ་རྣམ་པར་འདྲེན་པ་སྲས་དང་བཅས། ། ཇི་སྙེད་འདུས་པའི་བདག་ཉིད་སྤྲུཾལ་པའི་སྐུ། ། ཐེཾག་མཆོཾག་བསྟཾན་པ་མཁས་ཚུལ་དྲི་མེད་ཀྱིས། ། རིང་དུ་བརྟན་བྱེད་རྡོ་རྗེ་འཛིཾན་པའི་དབང༌། ། དེང་འདིར་སྔོན་གྱི་ཐུགས་བསྐྱེད་སྨོན་ལམ་བརྟེན། ། མཆོག་གི་སྤྲུལ་སྐུའི་སྐྱེ་བའི་ཟླ་གཞོན་གྱིས། ། བུ་སློབ་ཀྱིས་མཚོན་འགྲོ་བློའི་ཆུ་ནང་དུ། ། གཟུགས་སྣང་འགོག་མེད་སྟོན་པའི་དགའ་སྟོན་སྩོལ། ། གང་ཚེ་ལྷ་མཆོག་སྨྲ་བའི་ཉི་མ་ཡིས། ། བློ་གྲོས་འདབ་སྟོང་ཕྱེ་བའི་ཁོང་གསེང་ནས། །
གཙུག་ལག་རབ་འབྱམས་རྐང་དྲུག་གླུར་འཇོ་བས། ། མང་ཐོས་སྒྲ་འཛིན་འཇེབས་པའི་དཔལ་དུ་སྒྲུབས། ། དབང་ལུང་གདམས་ངག་བརྒྱུད་པས་བྱིན་གྱིས་བརླབས། ། ལྷག་པའི་ལྷ་མཆོག་རྣམས་ཀྱིས་རྗེས་སུ་གཟུང༌། ། བསྟན་སྲུང་རྒྱ་མཚོས་བར་ཆད་ཀུན་བསལ་ནས། ། བདག་སོགས་གདུལ་བྱའི་རེ་བ་ཡོངས་རྫོགས་མཛོད། ། ཅེས་མཆོག་གི་སྤྲུལ་སྐུ་རིན་པོ་ཆེའི་ཡང་སྤྲུལ་མྱུར་བྱོན་གྱི་གསོལ་འདེབས་ཟླ་གཞོན་འདྲེན་པའི་ཕོ་ཉ་ཞེས་བྱ་བ་འདི་ནི། རྫོགས་ཆེན་བླ་བྲང་ནས་ཚོགས་སུ་གདོན་བྱར་དགོས་ཚུལ་གྱི་བཀའ་སྩལ་ཕེབས་འཕྲལ་བནྡེ་ཚུལ་ཁྲིམས་རིན་ཆེན་དུ་བོད་པས་རུ་དམ་གྱི་གནས་སུ་སྦྱར་བ་དགེ་ལེགས་འཕེལ་བར་གྱུར་ཅིག། །། ༄༅། །སྭ་སྟི་བི་ཛ་ཡནྟུ། བསམ་གྱིས་མི་ཁྱབ་ཆེ་བའི་ཡོན་ཏན་གྱིས། །
རྡོ་རྗེ་འཆང་ས་གནོན་པའི་རྩལ་རྫོགས་ཀྱང༌། ། སྡོམ་བརྩོན་མཆོག་གི་སྤྲུལ་སྐུའི་རྣམ་རོལ་གྱིས། ། ལུས་ཅན་བྱང་ཆུབ་སྨིན་མཛད་ཁྱོད་ཀྱིས་སྲུངས། ། རྒྱལ་ཀུན་ཡེ་ཤེས་ཆུ་གཏེར་བསྲུབས་ལས་སྐྱེས། ། མཆོག་གི་རྡོ་རྗེ་སློབ་དཔོན་ཟློས་པའི་ཟླ། ། ལུང་རྟོགས་བསྟན་པའི་དཔལ་མགྲིན་རལ་པའི་རྩེར། ། སྤུད་ཚེ་དགེ་ལེགས་ཟིལ་མངར་ཅི་ཡང་འཇོ། ། ཁྱད་པར་པདྨཱ་ཀ་ར་རང་ཉིད་ཀྱི། ། བསྟན་པའི་གསང་མཛོད་འཛིན་པ་མངོན་སྤྲུལ་ནས། ། རྒྱལ་ཚབ་ཆེན་པོའི་བགྱི་བ་དཔག་ཡས་ཀྱིས། །
ཆོས་ཀྱི་སྣང་བྱེད་གྱུར་པ་ལ་ཕྱག་འཚལ། ། གྱ་ནོམ་ཡོན་ཏན་འཛད་བྲལ་སྐྱེ་དགུ་ཡི། ། རེ་བ་འགེངས་པའི་དབང་ཕྱུག་མགོན་ཁྱོད་ལ། ། མཆོད་པའི་ཡོ་བྱད་གྱི་ནས་ཕོངས་མིན་ཡང༌། ། བདག་སོགས་བདོག་པ་སྙིང་པོ་བླང་བྱའི་ཕྱིར། ། སྟོང་འཁུན་ཡུལ་གྱི་བཟོ་བོས་བཏགས་པའི་དར། ། འབྲལ་མེད་དམ་ཚིག་གཙོ་བོ་རྡོ་རྗེ་དྲིལ། ། མདོག་བཟང་གསེར་གྱི་མཎྜལ་གྱིས་མཚོན་པའི། ། དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོས་མཆོད། ། འཁོར་བར་ཡོང་འབྱུང་སྡིག་ལྟུང་དྲི་མའི་ཚོགས། །
གཉེན་པོ་སྟོབས་བཞི་རྫོགས་པའི་ཆུ་བོས་འཁྲུད། ། སྐྱེ་འཕགས་བསོད་ནམས་སྟུག་པོའི་སྤྲིན་རུམས་ན། ། ཡིད་ཀྱི་མདོངས་མཐའ་ཀུན་དགའི་འདྲེན་བྱེད་བལྟ། ། བསྐལ་མང་བསོད་ནམས་ཚོགས་བསྐྲུན་གཟུགས་ཀྱི་སྐུ། ། ཚུར་མཐོང་འདྲེན་བྱེད་ཡུལ་ལས་རྣམ་བསྐལ་པའི། ། ཚུལ་འདིས་རྒྱལ་བའི་སྲས་ཀྱི་གཡར་དམ་ནི། ། ཡ་མ་བརླར་སྙམ་ཉིད་དུ་མ་བྱས་གྲང༌། ། གཅིག་ཏུ་སྐྱབས་གསུམ་འདུས་པའི་ཉིན་མོར་བྱེད། ། རྣམ་ཀུན་མཆོག་བདེའི་གླིང་གཞན་མཁར་བགྲོད་ཚེ། ། རང་གིས་གདུལ་སྐལ་ཡོད་པའི་འདབ་སྟོང་ཚལ། །
མི་ཤེས་མུན་ནང་འཐུམས་པ་བཟོད་ལགས་གྲང༌། ། གང་ཕྱིར་འགྲོ་ཚོགས་སྲིད་ལས་གདོན་ཕྱིར་དུ། ། ཟབ་ཡངས་ཆོས་དབྱིངས་བདེ་བར་མ་ཞན་པར། ། དབང་བཅུ་ལྡན་པའི་རྫུ་འཕྲུལ་འགོག་མེད་ཕྱིར། ། ལ་གོར་སྐྱེ་བའི་སྒྱུ་འཕྲུལ་སྤྱོན་ཅིག་གུ། ། མཚོ་ལྡན་མགྲིན་པར་རྩེན་པའི་སྐྱེ་བ་ཡིས། ། མདོ་སྔགས་བཞེད་ཚུལ་མ་འདྲེས་སྙན་ངག་ལམ། ། འདྲེན་པས་མཆོག་དམན་བར་མའི་བློ་ཅན་རྣམས། ། གང་འཚམ་དགའ་སྟོན་མགྲོན་དུ་གཉེར་ཡང་འཚལ། ། འདིས་མཚོན་དགེ་ཚོགས་ལྷོ་ཕྱོགས་ནགས་ཀྱི་རླུང༌། །
སྲིད་པའི་ཐང་འཁྱམས་ལུས་ཅན་དོན་མཐུན་རྣམས། ། སྡུག་བསྔལ་ཀུན་འབྱུང་གདུང་བ་རིང་བཅིལ་ནས། ། རྣམ་མཁྱེན་ཐར་པའི་གྲོང་མཆོག་འཇུག་རྒྱུར་བསྔོ། ། ཞེས་པ་འདི་ནི་རྫོགས་ཆེན་སྤྲུལ་པའི་སྐུ་རིན་པོ་ཆེ་ཐེག་མཆོག་བསྟན་འཛིན་པ་ཐུགས་ཆོས་དབྱིངས་ཟབ་མོར་མཉམ་པར་གཞག་པའི་སྐུ་གདུང་ལ་མཆོད་འབུལ་གྱི་ཡན་ལག་བདུན་པའི་ཚིགས་སུ་བཅད་པ་འདི་ནི་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ་བྷ་ཝ་ཏུ།། །། ༄༅། །མཆོག་གི་སྤྲུལ་པའི་སྐུ་མཁས་བཙུན་བློ་བཟང་རྣམ་རྒྱལ་ལ་བསྔགས་པ་བསྐལ་བཟང་གཞོན་ནུའི་དགའ་སྟོན་ཞེས་བྱ་བ་བཞུགས།། ༄༅། །དཔལ་གྱི་འབྱུང་གནས་རྒྱལ་ཀུན་ཡེ་ཤེས་ཀྱི། ། སྒྱུ་འཕྲུལ་བློ་གྲོས་ཆེ་མཆོག་འཇམ་དཔལ་དབྱངས། ། སྐལ་བཟང་དགེ་བའི་བཤེས་སུ་རྣམ་རོལ་པས། ། རྒྱལ་བསྟན་དྲི་མེད་འཛིན་པ་དེ་ལ་འདུད། །
ངེས་འབྱུང་ཚུལ་ཁྲིམས་བསླབ་པར་གུས་པའི་བློ། ། ཡིད་སྲུབས་སྤྲུལ་པའི་དཔལ་བརྒྱར་མ་ཆགས་ཤིང༌། ། དཀའ་སྤྱད་བསླབ་གཞི་བསྟན་པས་མ་བཟློག་པར། ། ཆོས་འདུལ་འཛིན་པའི་སྤོབས་པ་ཁྱོད་ལ་རྫོགས། ། བླ་མེད་བྱང་ཆུབ་འདོད་པའི་གཡར་དམ་གང༌། ། བདག་དོན་གཅེས་འཛིན་བློཾ་ཡིས་དབྲོག་ཏུ་མེད། ། གང་ཕྱིར་སྐལ་བཟཾང་ཁྱོད་ཀྱི་རྣཾམ་པར་ཐར། ། རྒྱལཾབའི་སྲས་ཆེན་སྦྱོར་བའི་རྗེས་སུ་སྙེག ། མཐའ་ཀླས་སེམས་ཅན་མོས་པར་འཚམ་པའི་ཆོས། ། ཅི་འདོད་ལེགས་པར་འཇོ་འདི་ཁྱོད་གཅིག་དབྱངས། །
མ་ཡིན་རྒྱལ་བ་ཀུན་གསུང་གསང་བའི་དཔལ། ། མཐའ་དག་མ་བྱིན་བླངས་པ་ཉིད་དུ་ཁུམས། ། ཐོས་བསམ་བསྒོམ་པའི་བྱེད་པོས་ལེགས་བརྡར་བའི། ། མཁྱེན་རབ་ནོར་བུའི་རྩིག་པར་ལུང་རྟོགས་ཀྱི། ། ཡོན་ཏན་བདེན་བྲལ་གཟུགས་བརྒྱ་རྣམ་བཀྲ་བ། ། བློ་ལྡན་ཨཉྫ་ན་བུའི་མིག་གི་དཔྱིད། ། རྣམ་དཀར་ཕྲིན་ལས་ཕྱོགས་མཐར་རྒྱས་པའི་ཁོངས། ། མདའ་ལྔའི་བདག་པོས་བསྟི་གནས་མ་རྙེད་པར། ། ལུས་རྟེན་འདྲེན་བྱེད་ཞུགས་སུ་སྦྱངས་སམ་སྙམ། ། མཁས་ཚུལ་སྐྱོང་བ་བསྐལ་པར་ཞབས་བརྟན་གསོལ། །
བསྔགས་བརྗོད་བྱིན་རླབས་ཡིད་འཕྲོག་ཟུར་མིག་གིས། ། ལུང་རྟོགས་ཡོན་ཏན་སྐལ་བཟང་གཞོན་ནུ་དེ། ། བདག་རྒྱུད་ཁབ་ཏུ་ཁུགས་པས་རང་གཞན་གྱི། ། དོན་གཉིས་འདོད་དགུའི་དགའ་སྟོན་འགྱེད་པར་ཤོག ། ཅེས་མཆོག་གི་སྤྲུལ་པའི་སྐུ་མཁས་བཙུན་བློ་བཟང་རྣམ་རྒྱལ་ལ་བསྔགས་པ་སྐལ་བཟང་གཞོན་ནུའི་དགའ་སྟོན་ཞེས་བྱ་བ་འདི་ནི། བསྔགས་འོས་དམ་པའི་ཡོན་ཏན་པདྨའི་བསུང་ཞིམ་གྱིས། ། ཡིད་ཀྱི་རྐང་དྲུག་གཞོན་ནུ་བསྐུལ་བའི་ཚེ། ། གུས་ལྡན་པ་བནྡེ་ཚུལ་ཁྲིམས་རིན་ཆེན་དུ་བོད་པས་འཚོ་བྱུང་དགྱེས་པའི་ཚིག་སྦྱོར་གྱི་དབྱངས་ཆུང་གླུར་བླངས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༄༅། །ཆོས་སྨྲ་བའི་བཙུན་པ་རིན་ཆེན་མཐའ་ཅན་ལ་བསྔགས་པ་གུས་ལྡན་ཀུ་མུད་དགའ་བའི་ཟླ་ཟེར་ཞེས་བྱ་བ་བཞུགས་སོ།།
༄༅། །ན་མ་ཝཱ་གཱི་ཤྭ་རཱ་ཡ། རྣམ་པ་ཐམས་ཅད་མཁྱེན་པའི་ཞལ་གྱི་ལུང༌། ། ཇི་སྙེད་སྨྲ་བའི་དབང་ཕྱུག་ལས་བྱུང་བའི། ། ཚུཾལ་ཁྲིཾམས་བསླབ་པ་རིཾན་ཆེཾན་ལྟ་བུ་ཡིས། ། འཇིག་རྟེན་མཆོད་པའི་འོས་སུ་གྱུར་ལ་འདུད། ། རྒྱལ་སྲས་མཁས་པ་རྣམས་ཀྱི་འཇུག་པའི་སྒོ། ། ཤེས་པར་བྱ་བ་རིག་པའི་ཐོས་བསམ་ལས། ། བྱུང་བའི་རྣམ་པར་དཔྱོད་པའི་སྤུ་སྡུག་མིག ། ཆོས་སྤྱོད་དགེ་བའི་སྤྲིན་རུམ་གཏོད་ལ་འདུད། ། དམན་ལས་ཆེ་བ་བདུན་ལྡན་ཐེག་པའི་བཅུད། །
སྨོན་འཇུག་སྡོམ་པས་རྒྱལ་བའི་སྲས་ཀྱི་རིགས། ། ཡོངས་བཟུང་སྟོང་ཉིད་སྙིང་རྗེའི་བདག་ཉིད་ཀྱི། ། སེམས་ལྡན་འགྲོ་བའི་བཤེས་སུ་གྱུར་ལ་འདུད། ། གསང་སྔགས་བསྟན་པའི་རྒྱལ་སྲིད་ཆེན་པོ་ལ། ། རིགས་ཀྱི་ཅོད་པཎ་འཛིན་པར་མངའ་གསོལ་ནས། ། དབང་དང་གདམས་ངག་ལེགས་པར་འདོམས་པ་ཡི། ། ཕྲིན་ལས་དམ་པའི་འཁོར་ལོས་སྒྱུར་ལ་འདུད། ། ཉེས་སྤྱོད་སྡོམ་པའི་ཚུལ་ཁྲིམས་རྩ་བ་བརྟན། ། དགེ་ཆོས་འཛིན་པའི་ཡལ་འདབ་རིང་རྐྱོང་བའི། ། སེམས་ཅན་དོན་བྱེད་སྐུ་ཡི་དཔག་བསམ་དབང༌། །
རྣམ་འདྲེན་བསྟན་པའི་ཚལ་དུ་མཛེས་ལ་འདུད། ། རྗོད་པར་བྱེད་པ་རྒྱན་དང་འབྲེལ་པ་ཡིས། ། བརྗོད་བྱའི་དོན་ཀུན་རྣམ་པར་བཤད་པའི་ཚེ། ། སྣ་ཚོགས་འགྲོ་བའི་ཡིད་ནས་བཟུང་བ་བཞིན། ། མཁས་པའི་བགྱི་བ་རྣམ་གསུམ་སྐྱོང་ལ་འདུད། ། རྣམ་དཔྱོད་མེ་ལོང་ལ་ཆགས་སྒྲིབ་པའི་དྲི། ། ཐོས་བསམ་བསྒོམ་པའི་བྱེད་པོས་བདར་བའི་ནང༌། ། ཕྱི་ནང་རིག་པའི་གཟུགས་བརྙན་བཀྲ་བ་ཡི། ། དཔྱོད་པའི་མིག་ལྡན་དགའ་བ་བསྐྱེད་ལ་འདུད། ། ཤེས་བྱར་སྦྱངས་པའི་ཐ་སྙད་ངག་གི་དབང༌། །
འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། ། དབྱངས་ཅན་སྙེམས་པའི་གཏམ་གྱི་ལང་ཚོའི་སྡེར། ། འབོད་པར་སྐྱབས་ཀྱི་དམ་པས་བསྔགས་ལ་འདུད། ། ལྷག་པའི་ལྷ་དང་དབྱེར་མེད་བླ་མ་རྣམས། ། དགྱེས་པའི་བྱིན་རླབས་ལས་བྱུང་ལེགས་པ་ཡི། ། ཡོན་ཏན་སྣང་བ་ལས་བརྟེན་ཕྲིན་ལས་ཀྱིས། ། འགྲོ་བའི་རེ་བ་སྐོང་ཁྱོད་ཞབས་བརྟན་གསོལ། ། དཀོན་མཆོག་གསུམ་པོ་ཁྱོད་ལས་ལོགས་ཤིག་ན། ། དམིགས་སུ་མེད་པའི་ཕྱག་འཚལ་སྔོན་འགྲོ་མས། ། ཡིད་ཀྱི་བང་མཛོད་ཕྱེ་བ་ལས་བླངས་པའི། །
སྣང་སྟོང་ཡ་བྲལ་མེད་པའི་མཆོད་སྤྲིན་འབུལ། ། བཅས་དང་རང་བཞིན་ཁ་ན་མ་ཐོ་བ། ། བཤུང་ཞིང་འགྱོད་པའི་སེམས་ཀྱིས་བསྡམ་པ་དང༌། ། འཕགས་དང་སོ་སྐྱེས་བགྱིས་པའི་དགེ་ཚོགས་ལ། ། ཡི་རང་འཛུམ་པའི་མདངས་འོད་དཀར་པོས་བྲན། ། ཆོས་རྔ་རྣམས་ལས་ཆོས་སྒྲ་འབྱིན་པ་དང༌། ། ཞི་བདེ་དབེན་པའི་ཁང་བུར་མི་འཇུག་པར། ། གསོལ་འདེབས་གླིང་བུ་སྙན་པར་བསྒྱུར་བ་ཡི། ། དགེ་བ་བླ་ན་མེད་པའི་བྱང་ཆུབ་བསྔོ། ། དེ་ལྟར་བསྟོད་པའི་རྟེན་འབྱུང་ནུས་པས་བདག །
སྐྱེ་ནས་སྐྱེ་བར་སྡོམ་པ་གསུམ་གྱི་རྒྱུན། ། གཞན་དོན་བྱང་ཆུབ་ཆེད་དུ་ལེགས་བཟུང་ནས། ། ཕྱོགས་བཅུར་ཆོས་ཀྱི་རྔ་ཆེན་བརྡུང་བར་ཤོག ། ཅེས་འདི་བླ་མ་མཁས་བཙུན་པ། ། སངས་རྒྱས་གྲགས་པའི་གསུང་གི་མཆིད། ། རྟེན་དང་བཅས་པས་བསྐུལ་བའི་ངོར། ། ཚུལ་ཁྲིམས་རིན་ཆེན་རང་ལས་བྱུང༌། ། རང་བསྟོད་འགའ་ནི་མཛེས་མིན་ཡང༌། ། འདོན་པ་པོ་ལ་ལེགས་དགུ་ཡི། ། ཡོན་ཏན་འབྱུང་བའི་རྟེན་འབྲེལ་སོགས། །
དགོས་སྐབས་ཤེས་ན་རྒྱན་དུ་བསྔགས།། །། ༄༅། །ཆོས་སྨྲ་བའི་བཙུན་པ་ཚུལ་ཁྲིམས་རིན་ཆེན་ལ་བསྔགས་པ་མོས་ལྡན་མགྲིན་པ་མཛེས་པའི་རྒྱན་ཕྲེང་ཞེས་བྱ་བ་བཞུགས་སོ།། ༄༅། །སྭ་སྟི་བི་ཛ་ཡནྟུ། རྒྱལ་བ་ཀུན་གྱི་ཐུགས་རྗེ་ཟློས་པའི་གར། ། མཁས་མཆོག་མང་པོའི་གསུང་ལས་སྐྱེས་པའི་བུ། ། ཚུཾལ་ཁྲིཾམས་ལ་སོགས་རྣམ་གསུམ་བསླབ་པའི་གནས། ། མང་ཐོས་རིཾན་ཆེཾན་སྣང་བ་འཕྲོ་ལ་འདུད། ། འབྲས་བུ་ཐམས་ཅད་མཁྱེན་པ་ཀུན་གྱི་མ། ། གྲངས་མེད་རྒྱལ་བའི་མྱུ་གུས་འཇུག་པའི་སྒོ། ། བཅུ་ཕྲག་རིག་པར་སྦྱངས་པའི་བློ་གྲོས་ནི། །
འཆད་རྩོད་རྩོམ་པའི་ལང་ཚོ་དར་ལ་འདུད། ། དམིགས་པ་མེད་པའི་སྙིང་རྗེའི་བཏུང་བ་ཡིས། ། བརླིང་བར་བྱས་པའི་སྙིང་སྟོབས་ཕྲག་པ་ན། ། འགྲོ་ཚོགས་སྲིད་ལས་གདོན་པའི་གཡར་དམ་གྱི། ། ཁུར་ཆེན་འདེགས་པ་རྒྱལ་བའི་སྲས་ལ་འདུད། ། བལྟ་དང་དགོད་པ་འཁྱུད་དང་ཟུང་སྦྱོར་གྱི། ། ཀུན་ནས་དཀྲིས་པའི་གཉེན་པོ་རྒྱུད་སྡེ་བཞིའི། ། དབང་བསྐུར་གདམས་པའི་ཆུ་བོས་སྐལ་བ་ཅན། ། སྒྲིབ་པའི་དྲི་མ་འཁྲུད་མཛད་ཞབས་བརྟན་ཤོག ། དཀོན་མཆོག་གསུམ་དང་དབྱེར་མེད་བླ་མ་ལ། །
བསྟོད་པས་མགྲིན་པར་བརྒྱན་པ་དེ་ཡི་རྒྱུད། ། ཚུཾལ་ཁྲིཾམས་གསུམ་དང་ལུང་རྟོགས་ཡོན་ཏན་རྣམས། ། རིཾན་ཆེཾན་འབྱུང་གནས་བཞིན་དུ་འཕེལ་བར་ཤོག ། ཅེས་པ་ཆོས་སྨྲ་བའི་བཙུན་པ་ཚུལ་ཁྲིམས་རིན་ཆེན་ལ་བསྔགས་པ་མོས་ལྡན་མགྲིན་པ་མཛེས་པའི་རྒྱན་ཕྲེང་ཞེས་བྱ་བ་འདི་ཡང་མཁས་བཙུན་དགེ་བའི་བཤེས་གཉེན་བཀྲ་ཤིས་དཔལ་བཟང་ལ་སོགས་པའི་སློབ་བུ་འགའ་ཞིག་གིས་གསུང་ནན་ཆེན་པོས་བསྐུལ་ངོ་མ་བཟློག་ཙམ་དུ། སྒྲོ་བཏགས་སྨྲ་བ་རང་ཉིད་ཀྱིས་ཇི་ལྟར་ནུས་པའི་སྒོ་ནས་སྒྲོ་འདོགས་པ་དང་བཅས་ཏེ། དཔལ་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །ཡང་རང་ལ་བསྔགས་པ།། ༄༅། །སྭ་སྟི་བི་ཛ་ཡནྟུ། རྒྱལ་བ་ཀུན་གྱི་ཕྲིན་ལས་གདུལ་བྱའི་ངོར། ། ཚུལཾ་ཁྲིཾམས་ཕུང་པོ་རྫོགས་པའི་སྒྱུ་འཕྲུལ་གྱིས། །
འགྲོ་བ་འདྲེན་མཛད་བླ་མའི་མཆོག་རྣམས་ལས། ། རིཾན་ཆེཾན་ཆོས་ཀྱི་སྣང་བ་ཐོབ་ལ་འདུད། ། དད་དང་ཚུལཾ་ཁྲིཾམས་རྒྱན་གྱིས་རྣམ་པར་མཛེས། ། གཞུང་མང་ཐོས་བསམ་བསྒོམ་པའི་བཅུད་ཀྱིས་གཏམས། ། ཚུལ་བཞིན་འགྲོ་ལ་འགྱེད་པའི་སེམས་བསྐྱེད་ཀྱི། ། རིཾན་ཆེཾན་བུམ་པ་བཟང་པོར་རྟག་བརྟན་གསོལ། ། ཚིག་འདིས་བསྟོད་པའི་བསོད་ནམས་རྫོགས་ལྡན་སྤྲིན། ། གུས་ལྡན་ཡིད་ཀྱི་མཁའ་དབྱིངས་དཀྲིགས་པ་ལས། ། ཚུཾལ་ཁྲིཾམས་དག་ཅིང་བཤད་སྒྲུབ་འཕེལ་བ་སོགས། ། ཅི་འདོད་རིཾན་ཆེཾན་ཆར་དུ་འབབ་པར་ཤོག །
དེ་ལྟར་བསྟོད་པའི་ཚིགས་སུ་བཅད་པ་འདི་ནི་རང་གིས་རང་ལ་བསྔགས་པར་མི་འོས་ཀྱང་མོས་ལྡན་གྱི་སློབ་བུ་འགའ་ཞིག་གིས་བསྐུལ་བ་མ་བཟློག་ཙམ་དུ་བཤེས་གཉེན་ཚུལ་ཁྲིམས་རིན་ཆེན་ཞེས་བགྱི་བ་རང་ཉིད་ཀྱིས་དམར་པོའི་ཕྱོགས་ཀྱི་དགའ་བ་གཉིས་པའི་ཚེས་ལ་ས་དཀར་བསམ་འགྲུབ་གླིང་དུ་འཕྲལ་ལ་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །ཨོཾ་སྭ་སྟི་བི་ཛ་ཡནྟུ། ཆོས་ཚུཾལ་སྨྲ་བའི་ཁྲིཾམས་ལྡན་བརྟུལ་ཞུགས་འཆང༌། ། རིཾན་ཆེཾན་གསུམ་ཚོགས་འདུས་པའི་བདག་ཉིད་ཁྱོད། ། འགྲོ་ལ་སྨན་སླད་བསྐལ་པར་བརྟན་བཞུགས་ནས། ། བྱང་ཆུབ་སེམས་མཆོག་བདག་རྒྱུད་བསྐྱེད་དུ་གསོལ། ། ཞེས་པ་འདི་ནི་རབ་བྱུང་འདོད་པའི་ཤིང་ཕག་ལོ་གསར་ཚེས་ལྔའི་ནུབ་མོར་མིཾ་རེ་རེ་སྔོན་རྗེས་སུ་བྱུང་ནས་བདག་ལ་ཁྱོད་ཀྱི་ཞབས་བརྟན་གདོན་བྱར་གནང་དགོས་ཟེར་བ་ཁས་བླངས་ལྟར་མི་སྔོན་མ་དེའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། མི་དེའི་མིང་མ་ཟིན་ལགས།། ༄༅། །ཨོཾ་སྭ་སྟི་བི་ཛ་ཡནྟུ། ངག་གི་དབང་ཕྱུག་བྱིན་རླབས་ཉི་ཟེར་ཐིགས། །
ཉེར་ལྷུང་བློ་གྲོས་བདབ་བརྒྱ་གྲོལ་བ་ལས། ། ལེགས་བཤད་ཚུལཾ་ཁྲིཾམས་དག་པའི་བསུང་ལྟར་ལྡང༌། ། རིཾན་ཆེཾན་པདྨ་བཞད་པ་དེ་ལ་འདུད། ། ཚུལཾ་ཁྲིཾམས་བསླབ་པར་སློབ་པའི་འཕོང་སྐྱེན་གྱིས། ། སྐྱེས་སྦྱངས་ཤེས་རབ་མདའ་གཞུའི་འཁྲུལ་འཁོར་བརྟེན། ། ཤེས་བྱའི་གཟུགས་དང་གཟུགས་བརྙན་དཔྱད་པའི་གནད། ། ཡོངས་འབིགས་དམ་པའི་དགའ་བྱེད་བསྐལ་པར་བརྟན། ། སུ་ཞིག་བསྟོད་ནུས་སྙིང་ལ་སིམ་པའི་མོད། ། དགྲ་གཉེན་བར་མའི་སེམས་ཅན་སྲིད་དོ་འཚལ། ། ཚེ་རབས་ཕ་མར་ཤེས་པའི་བྱམས་བརྩེ་དང༌། །
རིཾན་ཆེཾན་སེམས་གཉིས་རྒྱུད་ལ་སྐྱེ་གྱུར་ཅིག ། ཅེས་པ་འདི་ནི་རབ་བྱུང་འདོད་པའི་ཤིང་ཕག་ལོ་གསར་ཚེས་ལྔའི་ནུབ་མོར་རྨི་ལམ་དུ་མི་རེ་རེ་སྔོན་རྗེས་སུ་བྱུང་སྟེ་བདག་ལ་གདོན་བྱར་ཁྱོད་ཀྱི་ཞབས་བརྟན་གསོལ་འདེབས་ཤིག་དགོས་ཟེར་བ་གཉིས་ཀ་ལ་ཁས་བླངས་ནས་འདྲི་ཚུལ་བྱས་ཏེ་བསམ་མནོ་ཅུང་ཟད་བཏང་བའི་སྐབས་ནས་སད་པར་ཕྱི་ཉིན་ཉུང་ཤས་ཙམ་ལས་མ་དྲན་ཡང་དགོས་པ་ཞིག་ཡོད་སྲིད་སྙམ་ནས་ཁ་འགེངས་དང་བཅས་བསྐུལ་བ་པོ་ཕྱི་མའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། ༄༅། །རང་ལ་བསྟོད་པ་མིང་སྤེལ་མེ་ཏོག་ཕྲེང་བ་ཞེས་བྱ་བ་བཞུགས།། ༄༅། །རྒྱལ་བ་ཀུན་དངོས་བླ་མའི་མཆོག་རྣམས་ལས། ། ལེགས་གསུངས་བདུད་རྩི་འཐུང་སྐྱེས་རྒྱལ་བའི་སྲས། ། ཚུཾལ་ཁྲིཾམས་གསུམ་གནས་གཙུག་ལག་རིཾན་ཆེཾན་མང༌། ། ཡོངས་བཟུང་སྨྲ་བའི་དབང་ཕྱུག་དེ་ལ་འདུད། ། ཡེ་ཤེས་ལྔ་བདག་བདེ་གཤེགས་དགའ་མར་བཅས། ། བྱང་ཆུབ་སེམས་དཔའ་ལྷ་མོ་བགེགས་ཀྱི་དགྲ། ། མ་ལུས་འདུས་པའི་རང་བཞིན་རྡོ་རྗེ་འཛིན། །
ཚུལ་ཁྲིམས་རིན་ཆེན་གྱིས་བརྒྱན་ཞབས་བརྟན་ཤོག ། གང་དག་བསྟོད་པའི་རྒྱུད་མངས་འཁྲོལ་བྱེད་པ། ། རྟག་ཏུ་ཚུལཾ་ཁྲིཾམས་བསླབ་པས་རྒྱུད་བསྡོམས་ནས། ། ཡོན་ཏན་རིཾན་ཆེཾན་རབ་འབར་སྣང་བ་ཡིས། ། བསྟན་དང་འགྲོ་བའི་དོན་ཆེན་བྱེད་པར་ཤོག ། ཅེས་རང་ལ་བསྟོད་པ་མིང་སྤེལ་མེ་ཏོག་ཕྲེང་བ་ཞེས་བྱ་བ་འདིའང་མཁས་བཙུན་དཔལ་ལྡན་འཇམ་དབྱངས། ཉི་མ་འོད་ཟེར། ཀུན་དགའ་སྟོབས་ལྡན། རིན་ཆེན་ཆོས་འཛིན་སོགས་སློབ་བུ་འགས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་དགེ་ལེགས་འཕེལ་པར་གྱུར་ཅིག། །། ༄༅། །དཔཾལ་ལྡཾན་བླ་མ་ཡི་དམ་ལྷ། །
ཆོཾས་སྐྱོཾང་ནོར་སྦྱིན་འདུས་པའི་བདག ། སྐྱབས་མཆོག་མཁྱེན་བརྩེ་ནུས་ལྡན་ལ། ། གསོལ་བ་འདེབས་སོ་བྱིན་གྱིས་རློབས། ། དཀོན་མཆོག་གསུམ་དང་དབྱེར་མེད་པ། ། ཚུལཾ་ཁྲིཾམས་བསླབ་ལྡན་ངག་གི་དབང༌། ། བླ་མ་རིཾན་ཆེཾན་ལྟ་བུ་ལ། ། གསོལ་བ་འདེབས་སོ་བྱིན་གྱིས་རློབས། ། འདི་ཕྱི་བར་དོའི་གནས་སྐབས་ཀུན། ། འཁོར་བ་ངན་འགྲོའི་འཇིགས་ལས་སྐྱོབས། ། འགྲོ་ལ་བྱམས་བརྩེ་བྱང་ཆུབ་སེམས། །
རྒྱུད་ལ་སྐྱེ་བར་བྱིན་གྱིས་རློབས། ། ཞེས་མཁན་པོ་ཆེན་པོ་དཔལ་ལྡན་ཆོས་སྐྱོང་དང་ཚུལ་ཁྲིམས་རིན་ཆེན་དག་ལ་གསོལ་བ་འདེབས་པ་འདི་ནི་དཔོན་མོ་ཚེ་རིང་སྒྲོལ་མའི་ཞལ་ཏོན་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༄༅། །རྒྱལ་བ་མ་ཕམ་པ་དང་མཁན་ཆེན་དཔལ་ལྡན་ཆོས་སྐྱོང་གཉིས་སུ་མེད་པ་ལ་བསྟོད་ཀྱིན་གསོལ་བ་འདེབས་པ་ཐུགས་རྗེར་བསྐུལ་བའི་རྒྱང་གླུ་ཞེས་བྱ་བ་བཞུགས།། ༄༅། །སྭ་སྟི་བི་ཛ་ཡནྟུ། སྒྲོན་མའི་བསྐལ་པའི་ཀུན་གསལ་ལམ་ཡངས་པོར། ། ཆོས་ཀྱི་སྣང་བྱེད་བྱོན་དང་འབྱོན་འགྱུར་གྱི། ། ཀུན་མཁྱེན་ལྔ་པ་མ་ཕམ་རྫོགས་སངས་རྒྱས། ། བྱམས་ཆེན་ཡོན་ཏན་གཏེར་ལ་གུས་པས་འདུད། ། གང་དང་གཉིས་སུ་མེད་པའི་སྒྱུ་འཕྲུལ་གར། །
དཔཾལ་གྱི་འབྱུང་གནས་སུམ་ལྡཾན་རྡོ་རྗེ་འཛིན། ། ལུང་རྟོགས་དམ་པའི་ཆོཾས་ཀྱི་རྒྱལ་ཐབས་ཆེ། ། མཁས་ཚུལ་གསུམ་གྱིས་ལེགས་པར་སྐྱོཾང་ལ་འདུད། ། བྱམས་ཆེན་བསྟན་པའི་སྣང་ཆེན་ནམ་འགྱེད་པར། ། བདག་ཅག་འཁོར་གྱི་ཐོག་མར་ཉེར་བསྩུ་ནས། ། ཐེག་གསུམ་བདུད་རྩི་ཡོངས་བཟུང་མཁའ་མཉམ་གྱི། ། འགྲོ་ཚོགས་སྲིད་ལས་གདོན་པོར་བྱིན་གྱིས་རློབས། ། ཞེས་རྒྱལ་བ་མ་ཕམ་པ་དང་མཁན་ཆེན་དཔལ་ལྡན་ཆོས་སྐྱོང་གཉིས་སུ་མེད་པ་ལ་བསྟོད་ཀྱིན་གསོལ་བ་འདེབས་པ་ཐུགས་རྗེར་བསྐུལ་བའི་རྒྱང་གླུ་ཞེས་བྱ་བ་འདི་ནི་གསེར་གདུང་བླ་མ་སངས་རྒྱས་བཀྲ་ཤིས་པའི་གསུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ས་དཀར་བསམ་འགྲུབ་གླིང་དུ་བྲིས་པ་ཨརྠ་སིདྡྷི་རསྟུ།། ༄༅། །རྡོ་རྗེ་འཆང་དཔལ་ལྡན་ཆོས་སྐྱོང་ཚུལ་ཁྲིམས་རིན་ཆེན་རང་ཉིད་བཅས་ལ་བསྟོད་ཀྱིན་གསོལ་བ་འདེབས་པ་དོན་གཉེར་མགུལ་རྒྱན་ཞེས་བྱ་བ་བཞུགས་སོ།།
༄༅། །དཔཾལ་སྟུག་བསྟན་པའི་འདབ་མ་བརྒྱ་ལྡཾན་ཚལ། ། རིས་བྲལ་སྐྱེ་འགྲོའི་རྐང་དྲུག་ཡོངས་བསྡུས་ནས། ། གང་འཚམ་ཆོཾས་ཚུལ་སྦྲང་རྩིའི་དགའ་སྟོན་གྱིས། ། བརྩེ་བས་སྐྱོཾང་བའི་དབང་ཕྱུག་ཞབས་བརྟན་གསོལ། ། ཀུན་མཁྱེན་ཚུལཾ་བཟང་སྨྲ་བའི་མཆོག་རྣམས་ལས། ། སྡོམ་གསུམ་བསླབ་ཁྲིཾམས་ལེགས་པར་ནོས་པའི་སྲས། ། ཕྱི་ནང་རིག་པར་སྦྱངས་པའི་བློ་གྲོས་ཀྱིས། ། རྒྱལ་བསྟན་རིཾན་ཆེཾན་སྐྱོང་བ་ཞབས་བརྟན་ཤོག ། སྐྱབས་གསུམ་འདུས་པའི་འདྲེན་པ་ཟུང་དག་ལ། ། བསྔགས་པའི་བསོད་ནམས་ས་བོན་སྟོབས་བདོ་བས། །
བསམ་བསྒོམ་ཤེས་རབ་མྱུ་གུ་བསྐྱེད་བསྲིང་རྩེར། ། དོན་གཉིས་གྲུབ་པའི་སྙེ་མ་གཡུར་ཟ་ཤོག ། ཅེས་མཁན་ཆེན་རྡོ་རྗེ་འཆང་དཔལ་ལྡན་ཆོས་སྐྱོང་རང་ཉིད་བཅས་ལ་བསྟོད་ཅིང་གསོལ་བ་འདེབས་པ་དོན་གཉེར་མགུལ་རྒྱན་ཞེས་བྱ་བ་འདི་ནི། མཁས་བཙུན་བླ་མ་དཀོན་མཆོག་དཔལ་བཟང་པའི་གསུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ་བྷ་ཝ་ཏུ།། ༄༅། །དཔཾལ་གྱི་འབྱུང་གནས་སྟོབས་བཅུ་ལྡཾན་པ་ཡི། ། ལུང་རྟོགས་ཆོཾས་ཀྱི་འོད་སྣང་ཡོངས་བཟུང་ནས། ། རྣམ་དག་མཁས་པའི་བགྱི་བས་སྐྱོཾང་བ་ལ། ། ཟླ་བྲལ་བསྟན་པའི་ཉིན་བྱེད་རྒྱལ་གྱུར་ཅིག ། དབང་བཅུ་ལྡན་པའི་ཆེ་མཆོག་སྔོན་རབས་ཀྱི། །
སྨོན་པའི་ལམ་ཀུན་རྫོགས་མིན་དེ་སྲིད་དུ། ། བགྲང་ཡས་བསྐལ་པར་འཚོག་ཞེས་བཞུགས་པ་ལ། ། གཞན་དྲིང་འཇོག་པ་མེད་པའི་ཚུལ་དེ་དགོངས། ། སྡུག་བསྔལ་ཀུན་འབྱུང་ཆུ་རླབས་ཀྱིས་གཡེངས་པས། ། འཕྲལ་ཡུན་ཐར་པའི་ལམ་སྟོར་ལུས་ཅན་ཚོགས། ། སྒྲོལ་བྱེད་ཐུགས་རྗེའི་ཟོམ་སྟེགས་བརླིང་ལྡན་ཉིད། ། བྱམས་བསྟན་མ་ཤར་དེ་སྲིད་བརྟན་པར་བཞུགས། ། བདག་ཅག་ལྟོས་འཁོར་བཅས་པ་བྱང་ཆུབ་བར། ། ཡེ་ཤེས་གཟིགས་པའི་གུར་ཁྱིམ་ཡངས་པ་ལས། ། འདའ་བ་མེད་པར་ལེགས་གསུངས་ཟིལ་མངར་རྒྱུན། །
ཐར་པའི་བཅུད་དུ་ལེན་པར་བྱིན་གྱིས་རློབས། ། ངག་གི་རྣོ་མཚོན་གྲུབ་པ་མ་ལགས་མོད། ། ཆོས་ལས་སྐྱེས་པའི་བཀའ་འབངས་དད་གསུམ་གྱིས། ། ཉེར་བསྐྱེད་དེ་སྐད་གསོལ་བཏབ་སྙེ་མ་དག ། གེགས་བྲལ་གཡུར་དུ་ཟ་བར་བྱིན་གྱིས་རློབས། ། ཞེས་མཁན་ཆེན་དཔལ་ལྡན་ཆོས་སྐྱོང་བ་ལ་ཞབས་བརྟན་གསོལ་བ་བླ་མ་ཀུན་དགའ་རྒྱ་མཚོ་པ་སྐུ་མཆེད་རྣམས་ཀྱིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ།། ༄༅། །སྟོབས་བཅུའི་དཔཾལ་དང་ལྡཾན་པ་རྒྱལ་ཀུན་གྱི། ། མཁྱེན་དང་བརྩེ་ནུས་རིན་ཆེན་འབྱུང་གནས་ལས། ། ལེགས་འཁྲུངས་ཆོཾས་ཀྱི་རྒྱལ་ཐབས་སྐྱོཾང་བ་ཁྱོད། །
གསང་གསུམ་རྡོ་རྗེ་གསུམ་དངོས་བརྟན་པར་བཞུགས། ། བརྒྱ་ཕྲག་བསོད་ནམས་བྱེད་པོས་བསྐལ་པའི་ཕྲེང༌། ། མངོན་པར་བཀྲ་བྱས་དགེ་མཚན་རྫོགས་པའི་སྐུ། ། གསེར་རི་གུར་གུམ་ཆར་གྱིས་བཀྲུས་པ་བཞིན། ། འཛམ་གླིང་བསྟན་པའི་རྒྱན་དུ་བརྟན་པར་བཞུགས། ། དབྱངས་ཀྱི་ཡན་ལག་མ་ཚང་མེད་པའི་གླུར། ། བརྒྱད་ཁྲི་བཞི་སྟོང་ཆོས་ཀྱི་ཚུལ་མ་ལུས། ། རྒྱན་གསུམ་ལམ་ནས་སེམས་ཅན་མོས་པ་བཞིན། ། འགག་མེད་འདོམས་པའི་དབང་ཕྱུག་བརྟན་པར་བཞུགས། ། མཐའ་ཀླས་ཤེས་བྱའི་གཟུགས་བརྒྱ་ཅིག་ཅར་དུ། །
འཆར་བའི་ངོ་མཚར་མཁྱེན་མཐའ་མ་རྟོགས་སྐྱོན། ། བསྒྲིབ་ཕྱིར་ཀུན་གསལ་སྤྲིན་གོས་གྱོན་ནམ་སྙམ། ། དུས་གསུམ་གཟིགས་པ་ཆེན་པོ་བརྟན་པར་བཞུགས། ། ཀུན་རྟོག་ཚེར་མའི་རྣོ་དབལ་མི་འཛིན་པར། ། སེམས་ཅན་མོས་པའི་ཤིང་རྟ་དེ་དང་དེར། ། བདེ་བར་འགེངས་པའི་ཡོན་ཏན་དཔག་བསམ་ཤིང༌། ། བསྟན་འགྲོའི་སྤྱི་ནོར་གཅིག་ཏུ་བརྟན་པར་བཞུགས། ། རྒྱལ་དང་རྒྱལ་བའི་སྲས་ཀྱི་ཕྲིན་ལས་རྒྱུན། ། ཡོངས་བཟུང་སྤེལ་ལ་མཁས་པའི་ངོ་མཚར་འདིས། ། གདེངས་ཅན་སྐྱེངས་ཏེ་ཆུ་གཏེར་ཀློང་ཡངས་བྲོས། །
སེམས་ཅན་བྱང་ཆུབ་སྨིན་བྱེད་བརྟན་པར་བཞུགས། ། དད་བློའི་དགའ་ཚལ་ལས་བཏུས་སྙན་དངགས་ཀྱི། ། མེ་ཏོག་དཀར་པོའི་མཆོད་སྤྲིན་འཐོར་བ་འདིས། ། དཔལ་ལྡན་བླ་མ་རབ་དགྱེས་བརྟན་བཞུགས་ནས། ། ལྟོས་བཅས་བྱང་ཆུབ་བར་དུ་རྗེས་གཟུང་གསོལ། ། སྐྱབས་ཀུན་འདུས་པ་ཁྱེད་ཀྱི་ཐུགས་རྗེ་དང༌། ། དབང་བཅུ་ལྡན་པ་རྣམས་ཀྱི་བདེན་པའི་མཐུས། ། ཇི་ལྟར་གསོལ་བཏབ་སྙེ་མ་གཡུར་ཟ་བས། ། བསྟན་འགྲོའི་དགེ་ལེགས་རྒྱས་པར་བྱིན་གྱིས་རློབས། ། ཞེས་མཁན་པོ་ཆེན་པོ་རྡོ་རྗེ་འཆང་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པར།
སྡེ་དགེ་ས་སྐྱོང་བླ་མ་སྐུ་མཆེད་ལྷ་སྲས་རིན་པོ་ཆེ་ལྕམ་སྐུ་འཁོར་དུ་བཅས་པས་ཞབས་བརྟན་འབུལ་བའི་དུས་སུ་བརྟན་བཞུགས་མེ་ཏོག་དཀར་པོའི་མཆོད་སྤྲིན་ཞེས་བྱ་བ་འདི་ནི། ས་སྐྱོང་ཆེན་པོའི་བཀའ་ལུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་རྣམ་པར་རྒྱལ་བར་གྱུར་ཅིག ། སརྦ་མངྒ་ལཾ།། །། ༄༅། །ངག་དབང་ཀུན་དགའ་ལེགས་པའི་འབྱུང་གནས་ལ་བསྔགས་པ་ཡིད་འཕྲོག་རྒྱགས་པའི་གླུ་དབྱངས་ཞེས་བྱ་བ་བཞུགས།། ༄༅། །ཨོཾ་སྭ་སྟི་བི་ཛ་ཡནྟུ། ངཾག་གི་དབཾང་ཕྱུག་མགྲིན་པར་རྣམ་རྩེན་པས། ། བློ་ལྡན་ཀུཾན་དགཾའི་དཔལ་བསྐྱེད་ལེགས་བཤད་གསུམ། ། འཛད་པ་མེད་པའི་འབྱུངཾ་གནཾས་ལུང་རྟོགས་ཀྱི། ། བསྟན་པའི་རྒྱལ་མཚན་སློང་བ་དེ་ལ་འདུད། །
ཐེག་གསུམ་ཐོས་པའི་རྩལ་རྫོགས་སྲེད་མེད་བུས། ། ཚོགས་གཉིས་ཟུང་འཇུག་མཁའ་ལྡིང་ཐེག་པར་བརྟེན། ། རྒྱལ་བསྟན་ལེགས་བྲིས་ལམ་ན་ཐོགས་མེད་རྒྱུ། ། མཆོག་གི་སློབ་དཔོན་ལྷ་བརྒྱའི་མགོན་ལ་འདུད། ། ལྷུན་གྲུབ་ཕྲིན་ལས་རྒྱུན་རིང་སོང་བའི་དཔེ། ། ང་ཡི་བཟོད་སྙམ་ལམ་གསུམ་འབབ་ཀྱི་རྒྱུན། ། རྒྱགས་པ་མི་འཚལ་སྟོབས་བཅུ་མངའ་བ་ཡི། ། ཕྲིན་ལས་རྒྱུན་མི་ཆད་པས་འགྲན་གྱིས་དོགས། ། མཁྱེན་བརྩེ་ནུས་པ་རྨད་བྱུང་རྣམ་པར་ཐར། ། སྙན་དངགས་ཕྲེང་དུ་བསྟར་སླད་རྣམ་བརྟགས་པས། །
རྒྱལ་བ་སྲས་དང་བཅས་པའི་སྤྱོད་རྗེས་སུ། ། ངེས་པར་སྙེག་ཁྱོད་བསྐལ་པར་ཞབས་བརྟན་གསོལ། ། བསྔགས་བརྗོད་དཔྱིད་ཀྱི་ཡིད་འཕྲོག་རྒྱགས་པའི་གླུས། ། གསང་གསུམ་བྱིན་རླབས་དབྱར་སྐྱེས་མགྲོན་གཉེར་ཞིང༌། ། ཐོས་བསམ་བསྒོམ་པའི་འབྲས་བུ་གཡུར་ཟ་བས། ། བསྟན་འགྲོར་ཕན་བདེའི་དགའ་སྟོན་འགྱེད་པར་ཤོག ། ཅེས་འདྲེན་མཆོག་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་པ་ལ་བསྔགས་པ་ཡིད་འཕྲོག་རྒྱགས་པའི་གླུ་དབྱངས་ཞེས་བྱ་བ་འདི་ནི། རང་ཉིད་མོས་འདུན་ཡོད་པའི་སྟེང་བཀའི་སློབ་བུ་ཀུན་དགའ་ཕུན་ཚོགས་པས་བསྐུལ་བའི་འཕྲལ། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་རྒྱལ་བར་གྱུར་ཅིག། །། ༄༅། །སྭ་སྟི་བི་ཛ་ཡནྟུ།
སྔོན་གྱི་སྨོན་ལམ་རྗེས་དྲན་དཔྱང་ཐག་ལ། ། བྱམས་བརྩེའི་ལག་པ་ཟུང་གིས་ལེགས་འཁྱུད་དེ། ། བདེ་བར་བབས་པ་སྤྲུལ་སྐུར་ཟློས་པའི་གར། ། རྣམ་འདྲེན་བསྟན་པའི་དཔལ་དུ་རྒྱལ་གྱུར་ཅིག ། ལེགས་བྱས་ཕུང་པོ་མི་ཤིགས་རྡོ་རྗེའི་ཁྲིར། ། མངའ་གསོལ་རྒྱལ་བའི་གདུང་འཚོབ་དམ་པ་གང༌། ། ཉེར་འཚེ་ཡིད་སྲུབས་དཔུང་ལས་རྣམ་རྒྱལ་བའི། ། གསང་གསུམ་རྡོ་རྗེའི་རང་བཞིན་ཞབས་བརྟན་ཤོག ། ཡེ་ཤེས་ཁྲོ་ཚོགས་སྲུང་བའི་གུར་ཁྱིམ་མཛོད། ། ཚེ་སྦྱིན་ལྷ་རྣམས་སྐུ་ཚེའི་ཀ་རིང་ཚུགས། །
སྲུང་མའི་ཚོགས་ཀྱིས་ཇི་ལྟར་བཞེད་པའི་དོན། ། ལྷུན་གྱིས་གྲུབ་པའི་བཀྲ་ཤིས་དགེ་ལེགས་སྩོལ། ། ཞེས་པ་ཐང་སྒོམ་སྤྲུལ་པའི་སྐུ་བཞུགས་ཁྲིར་མངའ་གསོལ་བའི་ཚེ། བརྟན་བཞུགས་ཤིས་བརྗོད་འབུལ་བའི་མཚོན་བྱེད་དུ་རྣམ་བྱུང་གི་ལོའི་ཟླ་ཚེས་དགེ་བར་བནྡེ་ཚུལ་ཁྲིམས་རིན་ཆེན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
