གསུང་འབུམ། ཚུལ་ཁྲིམས་རིན་ཆེན།
པོད ༡༣
དཔལ་ཀྱེ་རྡོ་རྗེའི་ལམ་དུས་ཀྱི་དབང་གི་ཆུ་བོ་མ་ནུབ་པར་བསྐུར་བའི་སྐབས་ཀྱི་བདག་ཉིད་འཇུག་པའི་དབང་།
༼ག༽ ༄༅། །དཔལ་ཀྱེ་རྡོ་རྗེའི་ལམ་དུས་ཀྱི་དབང་གི་ཆུ་བོ་མ་ནུབ་པར་བསྐུར་བའི་སྐབས་ཀྱི་བདག་ཉིད་འཇུག་པའི་དབང་ཆོག་གི་ཟུང་རྒྱན་ཞེས་བྱ་བ་བཞུགས།། སངས་རྒྱས་ཀུན་གྱི་ཕྲིན་ལས་གདན་གསུམ་གྱི། ། ལྷ་ཚོགས་ཡོངས་འདུས་རྡོ་རྗེ་སློབ་དཔོན་ཚུལ། ། སྐལ་ལྡན་སྐུ་བཞིར་སྨིན་མཛད་ལ་བཏུད་དེ། ། ལམ་དུས་བདག་འཇུག་དབང་གི་ཟུར་རྒྱན་འདྲི། ། དེའང་ལམ་དུས་ཀྱི་དབང་གི་ཆུ་བོ་མ་ནུབ་པར་བསྐུར་བའི་ལག་ལེན་བྱམས་པ་ཀུན་དགའ་བཀྲ་ཤིས་ཀྱིས་མཛད་པའི་ཡི་གེར་ཤིན་ཏུ་གསལ་ཡང༌། དེར་སློབ་དཔོན་བདག་ཉིད་འཇུག་པའི་རིམ་པ་བརྡ་ཙམ་ལས་གསལ་བར་མ་གསུངས་པས། དང་པོའི་ལས་ཅན་ཐེ་ཚོམ་གྱི་ཁྱོགས་ལ་འཕྱང་བར་དོགས་པས་འདིར་སོགས་ཁོང་རྣམས་དཀྱུས་སུ་འཕངས་པའི་ལྷན་ཐབས་ཀྱི་མདོ་སྨོས་པ་ལ། སྦྱོར་བའི་སྐབས་སུ་ཆུ་བཞི་ཉེར་སྤྱོད་སོགས་ཅི་འབྱོར་དང་གཏོར་མ་ལྔ་ཚར།
རྣམ་རྒྱལ་བུམ་པ་ནང་བཅུད་སོ་ལྔ་དང་རྒྱན་ལྡན། ནང་མཆོད་རྡོ་རྗེ་དྲིལ་བུ་མཎྜལ་སོགས་འོག་ཏུ་མཁོ་བའི་ཡོ་བྱད་མ་ཚང་བ་མེད་པར་བྱ། དངོས་གཞིའི་སྐབས་སུ། གནས་དང་ཡོ་བྱད་བྱིན་གྱིས་བརླབས་པ་ནས་བརྩམས་ཏེ་ཕྱི་ནང་གི་བསྐྱེད་རིམ་བསྒོམ་བཟླས་དཀྱིལ་འཁོར་བསྡུ་བའི་བར་གྲུབ་ནས། རྣམ་རྒྱལ་བུམ་པ་དཀྱིལ་འཁོར་ཆོ་གའི་སྐབས་ལྟར་བསྒྲུབ་བོ། ། དེ་ནས་རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས། མདུན་གྱི་ནམ་མཁར་ཁྲི་བང་རིམ་གསུམ་པ་ལ་གདན་གསུམ་གྱི་ལྷ་རྣམས་རིམ་པ་བཞིན་དུ་འཁོད་པར་བསམས་ལ།
དཀར་མོ་རི་དྭགས་སོགས་ཡིད་བྱུང་གིས་མཆོད། ཞེ་སྡང་རྡོ་རྗེ་སོགས་ཀྱིས་བསྟོད་དོ། ། དེ་དབང་ལྷའི་གཙོ་བོ་དེ་རྩ་བའི་བླ་མ་མི་བསྐྱོད་པ་ཧེ་རུ་ཀ་ལུས་དཀྱིལ་གྱི་ལྷ་དང་བཅས་པའི་རྣམ་པ་ཅན་གྱིས་ཆོ་ག་རྣམས་འབོགས་ཤིང༌། དབང་རྫས་རྣམས་དེའི་ཐུགས་ཀ་ནས་བྱེ་བའི་ཧེ་རུ་ཀ་ཕྱག་གཉིས་པ་ཞིག་གིས་གཏད་པར་བསམས། དངོས་སུ་རང་གིས་སློབ་མ་ལ་ཇི་ཙམ་བསྐུར་བའི་དབང་རྣམས་སྦྱང་གཞི་སྦྱོང་བྱེད་འཁོར་འདས་དབྱེར་མེད་དྲན་པའི་ཚུལ་གྱིས་དབང་དོན་བརྡ་འཕྲོད་པར་བྱེད་ཀྱིན་བརྗོད་དེ། དེའང་ཇི་ལྟར་བལྟམས་པ་སོགས་ཀྱིས་ཁྲུས་དང༌། བླ་མ་ཧེ་རུ་ཀའི་ཟབ་མོ་ལུས་ཀྱི་དཀྱིལ་འཁོར་དུ་འཇུག་པའི་མཎྜལ་འབུལ་བ་ནས་བརྩམས་ཏེ་ཡེ་ཤེས་དབབ་པའི་གསོལ་བ་གདབ་པའི་བར་གྱི་ངག་འདོན་རྣམས་དབང་ཆུའི་བདག་འཇུག་ལྟར་དང༌། དེ་ནས་བྱིན་གྱིས་བརླབས་པ་རིམ་པ་ལྔའི་བླ་མ་བརྒྱུད་པའི་རིམ་པ་ལ། རང་ཉིད་སྐད་ཅིག་གིས་ཧེ་རུ་ཀར་གསལ་བའི་སྤྱི་བོའི་གཙུག་ཏུ་རྩ་བའི་བླ་མ་དམ་པ་བཅོམ་ལྡན་འདས་དགྱེས་པ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ་སྟེ་སྐུ་ལུས་ལ་ཕོ་བྲང་ལྔས་བསྡུས་པའི་ལྷ་བརྒྱ་ལྔ་བཅུ་རྩ་བདུན། ཞར་བྱུང་གི་ལྷ་ཉི་ཤུ་རྩ་གཉིས་ཏེ་སྐུ་དཀྱིལ་གྱི་ལྷ་དང་བཅས་པ།
དེའི་སྤྱི་བོའི་གཙུག་ཏུ་འཇམ་མགོན་བཀྲ་ཤིས་ལྷུན་གྲུབ། ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ། རྗེ་ནམ་མཁའ་བསམ་འགྲུབ། རྡོ་རྗེ་འཆང་དཔལ་ལྡན་ཆོས་སྐྱོང༌། འཇམ་པའི་དབྱངས་སངས་རྒྱས་དཔལ་བཟང་སྟེ་ལྔ་པོ་ཐ་མི་དད་པ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ་སྟེ་སྐུ་ལུས་ལ་ཕོ་བྲང་ལྔས་བསྡུས་པའི་ལྷ་བརྒྱ་ལྔ་བཅུ་རྩ་བདུན་ཞར་བྱུང་གི་ལྷ་ཉི་ཤུ་རྩ་གཉིས་ཏེ་སྐུ་དཀྱིལ་གྱི་ལྷ་དང་བཅས་པ། དེའི་སྤྱི་བོའི་གཙུག་ཏུ་མཚུངས་མེད་བསོད་ནམས་དཔལ་ལྡན་དང་བྱམས་པ་བསོད་ནམས་བཟང་པོ་གཉིས་ཐ་མི་དད་པ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ། དེའི་སྤྱི་བོའི་གཙུག་ཏུ་བྱམས་པ་ཚུལ་ཁྲིམས་དཔལ་བཟང་དང་ཤེས་བྱ་བཟང་པོ་གཉིས་ཐ་མི་དད་པ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ། དེ་བཞིན་དུ་ཐོག་མཐའ་འདྲ་བར་སྦྱར་ཏེ། འཇམ་པའི་དབྱངས་སངས་རྒྱས་ཕུན་ཚོགས་ཀྱེ་རྡོ་རྗེ། འཇམ་མགོན་དཔལ་མཆོག་རྒྱལ་མཚན་དང་མཁན་ཆེན་ལྷུན་གྲུབ་དཔལ་ལྡན་དང་རྗེ་བཙུན་ནམ་མཁའ་དཔལ་བཟང་གསུམ་ཐ་མི་དད་པ།
འཇམ་དབྱངས་ཀུན་དགའ་བསོད་ནམས་ལྷུན་གྲུབ་དང་བྱམས་པ་ཀུན་དགའ་བཀྲ་ཤིས་གཉིས་ཐ་མི་དད་པ། མཁས་གྲུབ་དཔལ་ལྡན་དོན་གྲུབ་ཀྱེ་རྡོ་རྗེ། མཚུངས་མེད་དཀོན་མཆོག་དཔལ་ལྡན་དང་པཎ་ཆེན་ནམ་མཁའ་དཔལ་བཟང་གཉིས་ཐ་མི་དད་པ། འཇམ་དབྱངས་སངས་རྒྱས་སེང་གེ ཐམས་ཅད་མཁྱེན་པ་དཀོན་མཆོག་ལྷུན་གྲུབ། ཡོངས་འཛིན་དཀོན་མཆོག་འཕེལ་བ་དང་མུས་ཆེན་སངས་རྒྱས་རིན་ཆེན་དང་ས་ལོ་ཙཱ་བ་ཀུན་དགའ་བསོད་ནམས་གསུམ་ཐ་མི་དད་པ། རྒྱལ་ཚབ་ཀུན་དགའ་དབང་ཕྱུག་དང་ཀུན་མཁྱེན་བསོད་ནམས་སེང་གེ་གཉིས་ཐ་མི་དད་པ། མུས་ཆེན་འཁོར་ལོ་སྡོམ་པ། རྡོ་རྗེ་འཆང་ཀུན་དགའ་བཟང་པོ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ་སྟེ་སྐུ་ལུས་ལ་ཕོ་བྲང་ལྔ་སོགས་གོང་ལྟར་བརྗོད། གྲུབ་ཆེན་བུདྡྷ་ཤྲཱི།
བླ་མ་དཔལ་ལྡན་ཚུལ་ཁྲིམས། བླ་མ་དམ་པ་བསོད་ནམས་རྒྱལ་མཚན། ན་བཟའ་བྲག་ཕུག་པ། ཞང་དཀོན་མཆོག་དཔལ། འགྲོ་མགོན་ཆོས་རྒྱལ་འཕགས་པ། ཆོས་རྗེ་ས་སྐྱ་པཎྜི་ཏ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། སློབ་དཔོན་རིན་པོ་ཆེ་བསོད་ནམས་རྩེ་མོ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་ཀྱེ་རྡོ་རྗེ་ཡབ་ཡུམ་སོགས་རྒྱས་པར་བརྗོད། ཞང་དགོན་པ་བ།
སེ་མཁར་ཆུ་བ། འབྲོག་མི་ཤཱཀྱ་ཡེ་ཤེས། པཎྜི་ཏ་ཆེན་པོ་ག་ཡ་དྷ་ར། ཨ་ཝ་དྷཱུ་ཏཱི་པ། གྲུབ་ཆེན་ཌཱ་མ་རུ་པ། ཤར་ཕྱོགས་ནག་པོ་པ། གྲུབ་ཆེན་བིརྺ་པ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ། རྡོ་རྗེ་འཆང་དང་བདག་མེད་མ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ་སྟེ་སྐུ་ལུས་ཕོ་བྲང་ལྔས་བསྡུས་པའི་ལྷ་བརྒྱ་ལྔ་བཅུ་རྩ་བདུན་ཞར་བྱུང་གི་ལྷ་ཉི་ཤུ་རྩ་གཉིས་ཏེ་སྐུ་དཀྱིལ་གྱི་ལྷ་དང་བཅས་པའི་བརྒྱུད་པའི་བླ་མ་རྣམས་ཐོ་བརྩེགས་ཀྱི་རྣམ་པས་བཞུགས་པར་གྱུར། ཞེས་བརྗོད། བླ་མ་བརྩེགས་པའི་ཚུལ་ཡང་གོང་མ་གོང་མའི་དབང་དང་གདམས་ངག་འོག་མ་འོག་མས་ཐོབ་ངེས་པ་རྣམས་བརྩེགས་དགོས་ཀྱི།
དེ་འདྲ་མིན་པའི་རྨོངས་དད་ཀྱི་དབང་གིས་གང་དྲན་རང་དགར་བརྩེགས་པའི་སྨན་འབའ་སམ་བསྡུས་པ་ལྟ་བུ་རྣམས་ནི་དཔྱོད་ལྡན་རྣམས་ཀྱིས་ཁྲེལ་བའི་རྒྱུ་ལས་ཅི་ཞིག དེས་ན་འདིས་མཚོན་ཏེ་རང་རང་གི་རྩ་བའི་བླ་མའི་བར་རྒྱུན་ཆགས་སུ་འབྲེལ་བའི་བརྒྱུད་པ་གྱེས་ཚུལ་འབྱིན་འཇུག་གཞན་ཡང་ཤེས་པར་བྱའོ། ། འདི་ནི་དེང་སང་སངས་རྒྱས་ཕུན་ཚོགས་པ་དང་བསོད་ནམས་དཔལ་ལྡན་པ་གཉིས་ནས་བརྒྱུད་པ་མཁན་ཆེན་ཚུལ་ཁྲིམས་ལྷུན་གྲུབ་པ་སོགས་ཀྱིས་གསན་པ་འདི་གཙོར་བཟུང་ན་ཁྱབ་ཆེ་བར་སྣང་བས་དེ་ལྟར་བརྩེགས་པ་ཡིན་ནོ། ། དེ་རྣམས་ཀྱི་ཐུགས་ཀ་ནས་འོད་ཟེར་འཕྲོས་ཞེས་པ་ནས་བརྒྱུད་པའི་བླ་མ་རྣམས་ལ་ཐིམ་པས། དེ་རྣམས་སྐྱབས་གནས་ཐམས་ཅད་འདུས་པའི་ངོ་བོར་གྱུར། དུས་གསུམ་སངས་རྒྱས་སོགས་ཀྱིས་གསོལ་བ་བཏབ་པའི་རྐྱེན་གྱིས་རྡོ་རྗེ་འཆང་དང་བདག་མེད་མ་ཀྱེ་རྡོ་རྗེ་ཡབ་ཡུམ་ལུས་དཀྱིལ་གྱི་ལྷ་དང་བཅས་པ་ཡབ་ཡུམ་སྙོམས་པར་ཞུགས་ཏེ་རླུང་སེམས་མཁའ་འགྲོ་ཡབ་ཡུམ་བཅུའི་དྭངས་མ་སོགས་ནས་སྔར་ཐོ་བརྩེགས་ཀྱི་སྐབས་བཞིན་ཐོག་མཐའ་བར་གྱི་ཞུ་བ་བསྟིམ་པའི་ཚུལ་རྒྱས་བསྡུས་ཀྱི་དབྱེ་བ་རྣམས་ཤེས་པར་བྱས་ནས་རྩ་བའི་བླ་མ་དེ་ཉིད་ལ་ཐིམ་པར་བསམ། དེ་ལ་རྩ་བ་དང་བརྒྱུད་པར་བཅས་པའི་བླ་མ་སོགས་ཀྱི་གསོལ་བ་བཏབ་པས། རྩ་བའི་བླ་མ་དམ་པ་ཀྱེ་རྡོ་རྗེ་ཡབ་ཡུམ་སྙོམས་པར་ཞུགས་ཏེ། རླུང་སེམས་མཁའ་འགྲོ་ཡབ་ཡུམ་བཅུའི་དྭངས་མ་གདན་གསུམ་ཚང་བའི་ངོ་བོ་སྐུ་བཞིའི་ས་བོན་དགའ་བཞིའི་རང་བཞིན་དབང་བཞིའི་ཆུ་བོར་གྱུར་པ་དང་དུས་མཉམ་དུ་ཕྱིའི་ཧེ་རུ་ཀ་ཡབ་ཡུམ་ཐབས་ཤེས་རབ་སྙོམས་པར་ཞུགས་པའི་སྦྱོར་བ་ལས་བྱུང་བའི་བྱང་ཆུབ་ཀྱི་སེམས་སུ་གྱུར་པ། དབང་བཞི་བསྐུར་བའི་ཚུལ་གྱིས་རང་གི་སྤྱི་བོ་ནས་ཐིམ་པས།
རང་གི་ལུས་དང་བླ་མའི་སྐུ། རང་གི་ངག་དང་བླ་མའི་གསུང༌། རང་གི་སེམས་དང་བླ་མའི་ཐུགས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་ངོ་བོར་བྱིན་གྱིས་བརླབ། དེའི་ཚེ་གཙོ་བོའི་ཐུགས་ཀ་ནས་འོད་ཟེར་འཕྲོས་ཞེས་པ་ནས་སྤྱན་དྲངས་ཏེ་རང་གི་སྤྱི་བོ་ནས་ཐིམ་པར་མོས་པ་མཛོད། ཅེས་དྲིལ་གསིལ་དང་བཅས་ཏེ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང༌། བདག་མེད་མ་ནས་བརྒྱུད་པའི་མཚན་བརྗོད་མཐར། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ་ཞེས་བརྗོད། ལྷའི་རིམ་པ་ལ།
རང་ཉིད་ཧེ་རུ་ཀར་གསལ་བའི་རྐང་པའི་འོག་ཏུ་ཞེས་པ་ནས་ཧས་མཚན་པ། གཙོ་བོའི་ཐུགས་ཀ་ནས་འོད་ཟེར་འཕྲོས་པས་རྐང་འོག་གི་རླུང་ལ་ཕོག་ཅེས་པ་ནས་མེ་དེ་ཆེར་འབར་བས་རང་གི་ཁོང་པའི་ནང་དུ་མུན་ཁུང་དུ་སྒྲོན་མེ་བཏེག་པའི་རྣམ་པ་ལྟ་བུས་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་བཀྲ་ལམ་མེར་མངོན་སུམ་ལྟ་བུར་གསལ་བར་གྱུར་ཏེ། རང་གི་སྤྱི་བོ་སྣ་ཚོགས་རྡོ་རྗེ་ཞེས་པ་ནས་ལུས་རང་བཞིན་གྱིས་གྲུབ་པའི་རྟེན་དང་བརྟེན་པར་བཅས་པ་ཐམས་ཅད་མངོན་སུམ་ལྟ་བུར་གྱུར། མེ་དེ་ཆེར་འབར་བའི་སྟོབས་ཀྱིས་ཞེས་པ་ནས་འདར་ཡེད་ཡེད་ཡོད་པ། དེའི་གནས་སྐབས་སུ་གཙོ་བོའི་ཐུགས་ཀ་ནས་འོད་ཟེར་འཕྲོས་པས། ཞེས་པ་ནས་ཧཱུྃ་ཨ་ཧ་ཛྷཻཾ་ཞེས་པའི་བར་ཁྱེད་རང་རྣམས་ཞེས་པའི་ཚབ་ཏུ་རང་ཞེས་བརྗོད་པ་མ་གཏོགས་འདྲའོ། ། སྔགས་ཀྱི་རིམ་པ་ལ། རང་ཧེ་རུ་ཀར་གསལ་བའི་ལྟེ་བ་ནས་སྤྱི་བོའི་བར་རྩ་རོ་རྐྱང་ཀུན་འདར་གསུམ་ཞེས་པ་ནས་མགོ་ཐུར་དུ་ལྟ་བ། བཤང་སྒོའི་རླུང་གཡོས་ཞེས་པ་ནས་སྐྲ་ཤད་འཛིངས་པ་ལྟ་བུ། དེའི་གནས་སྐབས་སུ་གཙོ་བོའི་ཐུགས་ཀ་ནས་འོད་ཟེར་འཕྲོས་ཞེས་པ་ནས་རང་བྱུང་ཆེན་པོའི་ཏིང་ངེ་འཛིན་སྐྱེས་ཞེས་དང༌།
ཨཥྚ་བརྗོད། ཡེ་ཤེས་ཀྱི་རིམ་པ་ལ། རང་ཧེ་རུ་ཀར་གསལ་བའི་ཕོ་བྲང་ལྔའི་གཙོ་བོ་ཞེས་པ་ནས་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེས། དེ་དག་གི་གནས་སྐབས་སུ་གཙོ་བོའི་ཐུགས་ཀ་ནས་འོད་ཟེར་འཕྲོས་ཞེས་པ་ནས་ཐིམ་པས་རང་གི་རྒྱུད་ལ་དགའ་བ་བཞི་ལྡན་གྱི་ལྷན་སྐྱེས་ཡེ་ཤེས་ཞེས་དང༌། དེ་ཝ་པི་ཙུ་བརྗོད། བདེ་ཆེན་དེ་ཁོ་ན་ཉིད་ཀྱི་རིམ་པ་ལ། རང་ཧེ་རུ་ཀར་གསལ་བའི་སྙིང་གར་པདྨ་དང་ཉི་མའི་སྟེང་དུ་སེམས་ཀྱི་རྟེན་ཧཱུྃ་མཐིང་ནག་ཅེས་པ་ནས་འོད་གསལ་སྟོང་པ་ཉིད་དུ་གྱུར། དེའི་གནས་སྐབས་སུ་གཙོ་བོའི་ཐུགས་ཀ་ནས་འོད་ཟེར་འཕྲོས་ཞེས་པ་ནས་ཐིམ་པས་རང་གི་རྒྱུད་ལ་བདེ་སྟོང་གཉིས་སུ་མེད་པའི་ཡེ་ཤེས་ཁྱད་པར་ཅན་སྐྱེས་ཞེས་དང༌། ཨོཾ་ཨ་ཨཱ་ཨི་ཨཱི་སོགས་བརྗོད་དོ། ། དེ་ལྟར་ཡེ་ཤེས་ཕབ་པ་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ་ཏིཥྛས་བརྟན་པར་བྱས།
མེ་ཏོག་ཐུགས་ཀའི་ཐུགས་རྡོ་རྗེའི་དབུ་ལ། ཨོཾ་པྲ་ཏཱིཙྪ་བཛྲ་ཧོཿས་དབུལ། པྲ་ཏཱི་གྲྀཧྞ་སོགས་བརྗོད་པས་སླར་གནང་སྟེ་སྤྱི་བོར་བཅིངས་པར་བསམ། ཨོཾ་རྡོ་རྗེ་སེམས་དཔའ་སོགས་ནས་ཧེ་བཛྲ་པ་ཤྱ་ཧོཿཞེས་པས་གདོང་གཡོགས་ཕྱེ་སྟེ། སྐུའི་དཀྱིལ་འཁོར་ལྟ་བ་བསྐུལ་བར་བསམ། སླར་ཡང་ཐེག་པ་ཆེན་པོའི་གྲོང་ཁྱེར་སོགས་ནས་བརྩོན་པར་གྱིས་ཞེས་པའི་བར་གྱིས་བསྐུལ་ནས། འདི་ན་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་གྱི་འཁོར་ལོའི་རྣམ་པར་བཞུགས་ཏེ། སློབ་དཔོན་གྱི་སྤྱི་བོ་སྣ་ཚོགས་རྡོ་རྗེ་ཞེས་པ་ནས་དཀྱིལ་འཁོར་དུ་བཞུགས་པར་གྱུར། སློབ་དཔོན་ལ་དེ་ལྟར་ཡོད་པ་མ་ཟད། རང་ལའང་དེ་ལྟར་དུ་གནས་པ་ཡིན་ཏེ།
རང་གི་སྤྱི་བོ་སྣ་ཚོགས་རྡོ་རྗེ་ཞེས་པ་ནས། ངོ་བོ་ཉིད་ཀྱི་སྐུ་སྟེ། ལུས་རང་བཞིན་གྱི་ལྷུན་གྱིས་གྲུབ་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མངོན་སུམ་དུ་མཐོང་ངོ༌། ། དངོས་གཞི་ལ་རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་དང་བྱང་ཆུབ་རྡོ་རྗེས་གསོལ་བ་གདབ། རང་ཉིད་དབང་སྟེགས་ཀྱི་སྟེང་དུ་སྐད་ཅིག་ཙམ་གྱིས་ཧེ་རུ་ཀའི་རྣམ་པས་འཁོད་ཅེས་བརྗོད། སྐབས་འདིར་སློབ་མ་དབང་བསྐུར་གྱི་ཚེ་དབང་ལྷ་སྤྱན་འདྲེན་དགོས་ཀྱང༌། འདིར་སྔར་དབང་ལྷ་གདན་གསུམ་ཚང་བའི་ལྷ་ཚོགས་སྤྱན་དྲངས་པ་ད་ལྟར་ནམ་མཁར་བཞུགས་པ་དེས་ཆོག་གིས་གསར་དུ་སྤྱན་འདྲེན་མི་དགོས་སོ། ། འོ་ན་དབང་རྫས་ཀྱི་ལྷ་ལ་དབང་བསྐུར་བའི་ཚེ་གཙོ་བོའི་ཞལ་ནས་དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་གདབ་པའི་ཡུལ་དང་དབང་བསྐུར་མཁན་མེད་པར་འགྱུར་རོ་སྙམ་ན། གཙོ་བོའི་ཞལ་ནས་གསོལ་བ་གདབ་པ་ནི། རིགས་གཞན་བཞི་དང་ཡུམ་བཞི་སོགས་དེར་བཞུགས་པའི་གདན་གསུམ་ཚང་བའི་ལྷ་ཚོགས་ཐམས་ཅད་ལ་སྙན་གསན་འབེབས་པའི་ཚུལ་གྱིས་གསོལ་བ་བཏབ་པས་ཐམས་ཅད་དགོངས་པ་གཅིག་པས་དབང་བསྐུར་བའི་ལས་ལ་གཞོལ་བའི་ཕྱིར་ཡིན་ཞིང༌།
ཆོ་ག་སྤོགས་པ་དང་དབང་རྫས་ལ་དབང་བསྐུར་བ་ནི་དབང་ལྷའི་གཙོ་བོ་དང་བླ་མ་ཐ་མི་དད་པས་མཛད་པ་ཡིན་པས་འགལ་བར་མི་བལྟའོ། ། དངོས་གཞི་དབང་བསྐུར་བ་ལ་མི་བསྐྱོད་པའི་ཆུ་དབང་ནི། འདིར་བུམ་ཆུ་འཐོར་དུ་མེད་པས་རྡོ་རྗེ་གསོར་ཏེ། ཨོཾ་སྭ་བྷཱ་ཝ་སོགས་ནས་ཧཾ། བདག་གི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་སྐུ་མདོག་སྔོན་པོ་ཞེས་པ་ནས་རིག་པའི་དབང་ལྔ་རྡོ་རྗེ་བརྟུལ་ཞུགས་ཏེ་ཐུན་མོང་གི་དབང་དྲུག ཐུན་མོང་མ་ཡིན་པའི་དབང་བཞི་རྣམས་བླངས། རྗེས་གཙོ་བོས་ཇི་ལྟར་སོགས་དང་མཎྜལ་དབུལ། དེང་ནས་བརྩམས་ཏེ་སོགས་ཀྱིས་བཞེས་པར་གསོལ་བ་གདབ་པ་རྣམས་ནི་ལམ་དུས་ཀྱི་དབང་རྒྱས་པར་བླང་བའི་ཚུལ་ལུས་དཀྱིལ་མཛེས་རྒྱན་གཞུང་བསྲངས་ཏེ་ཉམས་སུ་ལེན་པ་ཉིད་དོ། ། དེ་ནས་གཏོར་མ་འབུལ་བ་རྡོ་རྗེའི་གླུ་བཀྲ་ཤིས་ཀྱི་བར་གཏོར་ཆོག་མཛེས་རྒྱན་ལྟར་གྲུབ་པར་བྱ་བ་ནི་སློབ་དཔོན་གྱི་བྱ་བའོ། །
དེ་ནས་སློབ་མ་ལ་བྱ་བ་ལམ་དབང་གི་སྣོད་རུང་གི་སློབ་མ་གཅིག་ནས་ཉེར་ལྔ་ཚུན་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་གཞུག་ཅིང་དབང་བསྐུར་བའི་ཚུལ་ནི་དཀྱུས་སུ་གསལ་བ་ལྟར་བྱས་པས་གྲུབ་པ་ཉིད་དོ། ། སྨྲས་པ། བྱིན་རླབས་སྐལ་ལྡན་ཤིང་རྟ་མ་ནུབ་ཅིང༌། ། ཉམས་སུ་བསྟར་བས་ཐོག་མཐའ་བར་དགེའི་དཔལ། ། སྟེར་བ་ཟབ་ལམ་ཀུན་གྱི་ཡོངས་རྩེ་འདི། ། འདོམས་པའི་རིགས་སུ་སྐྱེས་དེ་སྐལ་བ་སྦོམ། ། ཀུན་ཕན་གཞོན་ནུར་ཀུན་ལ་མཆོག་སྟེར་བའི། ། ནུས་པས་དབེན་ཕྱིར་རྣམ་དཀར་འདི་ཡི་དཔེ། ། མཚོན་ནུས་མིན་པའི་ཁྱད་པར་དགེ་བ་གང༌། ། རྒྱལ་བསྟན་རིང་པོར་འཚོ་བའི་གསོས་སུ་བསྔོ། །
ཞེས་དཔལ་ཀྱེ་རྡོ་རྗེའི་ལམ་དུས་ཀྱི་དབང་གི་ཆུ་བོ་མ་ནུབ་པར་བསྐུར་བའི་སྐབས་ཀྱི་བདག་ཉིད་འཇུག་པའི་དབང་ཆོག་གི་ཟུར་རྒྱན་ཞེས་བྱ་བ་འདི་ནི་སྐུ་དབོན་རིན་པོ་ཆེ་བསོད་ནམས་མཆོག་གྲུབ་པའི་བཀའ་ལུང་གིས་བསྐུལ་ལྟར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་སོ།། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
