གསུང་འབུམ། ཚུལ་ཁྲིམས་རིན་ཆེན།
པོད ༡༤༨
མ་གཅིག་རྡོ་རྗེ་དབང་གྲོལ་མ་འཁོར་དང་བཅས་པའི་གཏོར་བསྔོ་དང་ཐུགས་དམ་བསྐང་བའི་ཆོ་ག་བསམ་དོན་ཀུན་འགྲུབ།
༼ཏ༽ ༄༅། །མ་གཅིག་རྡོ་རྗེ་དབང་གྲོལ་མ་འཁོར་དང་བཅས་པའི་གཏོར་བསྔོ་དང་ཐུགས་དམ་བསྐང་བའི་ཆོ་ག་བསམ་དོན་ཀུན་འགྲུབ་ཞེས་བྱ་བ་བཞུགས།། དཔལ་ལྡན་བླ་མ་རྒྱལ་བ་སྲས་དང་བཅས། ། ཀུན་འདུས་བདག་ཉིད་པདྨ་ཀ་ར་ལ། ། གུས་པས་བཏུད་དེ་སྐྱུ་ར་ཞེས་བྱ་བའི། ། གནས་བདག་ལྷ་མོའི་གཏོར་བསྔོ་བསྐང་བ་བྲི། ། དེ་ལ་སྦྱོར་བ་སྔོན་འགྲོ་དངོས་གཞི་རྗེས་གསུམ་ལས། དང་པོ་ནི། གཏོར་མ་ཟླུམ་གཏོར་རྒྱན་ལྡན་དང༌། བསྐང་གསོ་དང་འབྲེལ་ན་གཏོར་མ་སྙིང་གཟུགས་རྒྱན་ལྡན་དང་ཇི་ལྟར་འབྱོར་པའི་མཆོད་པ་བཤམ་མོ། །
གཉིས་པ་ལ། བསྐང་བ་བཤགས་པ་བཟློག་པ་གསུམ་ལས། དང་པོ་ནི། ཐོག་མར་གཏོར་བསྔོ་ལ། ཨོཾ་བཛྲ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡི་ནང་གཏོར་མ་ལྷ་ཡི་ཞལ་ཟས་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམ། ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་གྱི་བྱིན་གྱིས་བརླབས། རང་ཡི་དམ་ལྷར་གསལ་བའི་མདུན་དུ་བྷྲཱུྃ་ལས་ཁང་བཟང་རིན་པོ་ཆེ་སྣ་ཚོགས་ལས་གྲུབ་པའི་སྒོ་རྒྱན་རྟ་བབས་རྒྱ་ཕིབས་ཏོག་དང་བཅས་པའི་ནང་དུ་རིན་པོ་ཆེའི་ཁྲི་དར་སྣ་ཚོགས་ཀྱིས་བཀབ་པའི་སྟེང་དུ། མཱཾ་ལས་མ་གཅིག་རྡོ་རྗེ་དབང་གྲོལ་མ་སྐུ་མདོག་སྟོན་ཟླ་ལྟར་དཀར་ཞིང་ཞལ་འཛུམ་ཁྲོ་སྒེག་པའི་ཉམས་དང་ལྡན་པ།
ཞལ་མཆེ་བ་མྱུ་གུ་ཅུང་ཟད་གཙིགས་ཤིང་སྤྱན་གཉིས་གཡོ་བ། ཕྱག་གཡས་པས་སྲིད་ཞིའི་ཕྱྭ་གཡང་ཐམས་ཅད་འགུགས་པའི་མདའ་དར་དང༌། གཡོན་པས་དགོས་འདོད་དངོས་གྲུབ་འབྱུང་བའི་ཡིད་བཞིན་ནོར་བུ་བསྣམས་པ། སྐུ་ལ་དར་དཀར་གྱི་ན་བཟའ་དང་དབུ་སྐྲ་རལ་པ་འཕྱང་ཞིང་ཐོད་སྐམ་དང་ཉི་ཟླས་བརྒྱན་པ། རིན་པོ་ཆེའི་སྙན་ཆ་ལ་སོགས་པ་རྒྱན་ཐམས་ཅད་ཀྱིས་བརྒྱན་པ། ཞབས་གཡས་ཅུང་ཟད་བརྐྱང་ཞིང་གཡོན་བསྐུམ་པའི་རོལ་སྟབས་སུ་བཞུགས་པའི་གནས་གསུམ་དུ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་ཨོཾ་ཨཱཿཧཱུྃ་གིས་མཚན་པ། རང་གི་སྙིང་ག་ནས་འོད་ཟེར་འཕྲོས་པས་འཇིགས་རུང་དུར་ཁྲོད་ཀྱི་གནས་དང་བསམ་ཡས་ཤིང་དྲུང་སོགས་གང་ན་གནས་པ་ནས། མ་གཅིག་རྡོ་རྗེ་དབང་གྲོལ་མ་འཁོར་དང་བཅས་པ་ཨོཾ་བཛྲ་ཨཱ་ཀརྵ་ཡ་ཛཿཞེས་པས་སྤྱན་དྲངས་ལ། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། རྡོ་རྗེ་རྩེ་ལྔ་པའི་ཕྱག་རྒྱ་སྤྱི་བོར་བཞག་ལ།
ས་མ་ཡ་སྨ་ར། ས་མ་ཡ་མ་ཏི་ཀྲ་མ། ས་མ་ཡ་རཀྵནྟུ། སློབ་དཔོན་ཆེན་པོ་པདྨ་ཀཱ་ར་དང་ཀུན་དགའ་རིན་ཆེན་ལ་སོགས་པ་རྒྱལ་སྲས་རིག་པ་འཛིན་པ་གང་དག་བྱོན་པ་རྣམས་ཀྱི་བཀའ་ལུང་རྗེས་སུ་དྲན་པས་ལྗོངས་འདིའི་འཁོར་ཡུག་ཀུན་ཏུ་རྒྱལ་བ་སྲས་དང་བཅས་པའི་བསྟན་པ་བསྟན་འཛིན་དགེ་འདུན་གྱི་ཚོགས་འཕེལ་རྒྱས་སུ་འབྱུང་ཞིང་བསྟན་པའི་བཤད་སྒྲུབ་དྲི་མ་མེད་པ་དར་བ་དང༌། བདག་ཅག་ཡོན་མཆོད་འཁོར་དང་བཅས་པ་རྣམས་ཀྱི་འགལ་རྐྱེན་མི་མཐུན་པའི་ཕྱོགས་ཐམས་ཅད་ཞི་བ་དང༌། མཐུན་རྐྱེན་གང་དག་བྱོན་བསམ་པའི་དོན་ཐམས་ཅད་ཡིད་བཞིན་དུ་འགྲུབ་པའི་ཕྲིན་ལས་སྟོང་གྲོགས་མཛོད་ཅིག ཅེས་བརྗོད་ལ། ལྗགས་རྡོ་རྗེའི་སྦུ་གུས་གཏོར་མ་གསོལ་བར་བསམ་ཞིང༌། ནམ་མཁའ་མཛོད་ཀྱི་ཕྱག་རྒྱ་དང༌། ཨེ་ཀ་མ་ཏཱ་བཛྲ་ཝ་ཤཾ་མུཀྟི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་སོགས་གསུམ་མམ་བདུན་གྱིས་བསྔོས་ལ།
མཚན་སྔགས་སྔོན་འགྲོའི་ཆུ་གཉིས་ཉེར་སྤྱོད་ཀྱིས་མཆོད། ཨོཾ་ཨཱཿཧཱུྃ་གིས་ནང་མཆོད་ཕུལ། ། རྣམ་འདྲེན་བསྟན་པ་སྲུང་ཞིང་བསྟན་འཛིན་གྱི། ། བར་ཆད་བསལ་ནས་བཤད་སྒྲུབ་དར་བ་དང༌། ། གང་བཅོལ་བསམ་དོན་སྒྲུབ་ལ་མཐུ་ལྡན་མ། ། རྡོ་རྗེ་དབང་གྲོལ་འཁོར་དང་བཅས་ལ་བསྟོད། ། མཆོད་སྦྱིན་གཏོར་མ་འདི་བཞེས་སོགས་ནས། ཡིད་ལ་འདོད་པ་ཀུན་འགྲུབ་མཛོད་ཀྱིས་ཕྲིན་ལས་བཅོལ་ལོ། ། གཉིས་པ་བསྐང་བ་ལ། བསྐང་རྫས་བསང་སྦྱངས་གོང་ལྟར་དང༌།
སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ཉེ་བར་སྤྱོད་པ་རྣམས་དང༌། གཞན་ཡང་བསྐང་རྫས་སྤྱན་གཟིགས་དཀོར་ནོར་ལ་སོགས་པ་མཆོད་པའི་ཡོ་བྱད་བསམ་གྱིས་མི་ཁྱབ་པས་ནམ་མཁའི་ཁམས་གང་བར་གྱུར། ཨོཾ་བཛྲ་ཨརྒྷཾ་སོགས་ནས་ཤབྡ་ཨཱཿཧཱུྃ་གིས་བར་དང༌། ཨོཾ་སརྦ་བིཏ་པུ་ར་པུ་ར་སོགས་དང༌། ཨོཾ་བཛྲ་སྥ་ར་ཎ་ཁཾ་སྭཱ་ཧཱས་རྒྱས་པར་སྤེལ། དེ་ནས་རྔ་རོལ་དང་བཅས་པས། ཧཱུྃ་ཆོས་དང་ཆོས་མཛད་སྲུང་མ་མངོན་དགའ་ཞིང༌། ། རྣལ་འབྱོར་བསམ་དོན་སྒྲུབ་ལ་རྫུ་འཕྲུལ་དང༌། ། མཐུ་སྟོབས་དཔག་ཡས་རྡོ་རྗེ་དབང་གྲོལ་མ། ། འཁོར་བཅས་དགྱེས་པའི་མཐུན་རྫས་འབུལ་བ་ནི། །
མཆོད་ཡོན་རྒྱ་མཚོ་འདབ་བརྒྱའི་མེ་ཏོག་ཚལ། ། དྲི་ཞིམ་བདུག་སྤོས་སྣང་གསལ་སྒྲོན་མེའི་ཕྲེང༌། ། བསུང་ལྡན་ཡོན་ཆབ་ལེགས་བྲིས་ཞལ་ཟས་དང༌། ། རྔ་དུང་རོལ་མོའི་བྱེ་བྲག་སྣ་ཚོགས་དང༌། ། ཡིད་འོང་གཟུགས་མཆོག་སྙན་འཇེབས་སྒྲ་དང་དྲི། ། རོ་བརྒྱའི་བཟའ་དང་བཅའ་བ་ཇི་སྙེད་དང༌། ། སྟོང་འཁུན་དར་གོས་བརྒྱ་བྱིན་ཚོན་གྱི་སྦུན། ། ལོ་ཏོག་ལེགས་པར་སྨིན་པའི་འབྲུ་རིགས་དང༌། ། རིན་ཆེན་གསེར་དངུལ་མུ་ཏིག་སྦུར་ལེན་ཤེལ། ། བྱི་རུ་གཡུ་དང་རྒྱ་ཇ་དཀར་མངར་རོ། །
འདོད་འཇོའི་བ་སོགས་བཞོན་མ་རྟ་ཕྱུགས་ཚོགས། ། རི་སྐྱེས་བུ་དང་བུ་མོ་འདབ་ལྡན་རིགས། ། ཏིང་འཛིན་སྔགས་དང་ཕྱག་རྒྱས་ཡེ་ཤེས་ཀྱི། ། བདུད་རྩིར་བྱིན་གྱིས་བརླབས་པའི་བ་ལིནྟ། ། ཇ་ཆང་ཕུད་ཀྱི་བཏུང་བ་ཇི་སྙེད་ཀྱིས། ། མ་གཅིག་རྡོ་རྗེ་དབང་གྲོལ་ཐུགས་དམ་བསྐང༌། ། རྡོ་རྗེ་འཁོར་ལོ་རིན་ཆེན་པདྨ་དང༌། ། ལས་ཀྱི་རིགས་སུ་གཏོགས་པའི་མ་མོ་དང༌། ། མཁའ་འགྲོའི་འཁོར་ཚོགས་ཀུན་གྱི་ཐུགས་དམ་བསྐང༌། ། ཁྱེད་རྣམས་ཐུགས་དམ་གཉེན་པོ་བསྐངས་གྱུར་ནས། །
རྣལ་འབྱོར་བདག་གི་ཞི་རྒྱས་དབང་གི་ལས། ། གང་བརྩམས་གེགས་མེད་འགྲུབ་པའི་ཕྲིན་ལས་མཛོད། ། གཉིས་པ་ནི། རྒྱལ་བའི་ཕྲིན་ལས་སྒྱུ་འཕྲུལ་འཇིག་རྟེན་པའི། ། མཁའ་འགྲོའི་ཚུལ་གྱིས་བསྟན་པ་སྐྱོང་མཛད་པ། ། དེ་ལྟར་མ་རྟོགས་མཆོད་གཏོར་ཆག་པ་སོགས། ། ཐུགས་དང་འགལ་དགུ་བཟོད་པར་མཛད་དུ་གསོལ། ། གསུམ་པ་ནི། བྷྱོ་མ་གཅིག་མཁའ་འགྲོ་རྡོ་རྗེ་དབང་གྲོལ་མ། ། རིགས་བཞི་མཁའ་འགྲོའི་སྡེ་ཚོགས་ཐམས་ཅད་དང༌། །
སྤྲུལ་པ་ཡང་སྤྲུལ་གནམ་སའི་ཁྱོན་གང་བ། ། ཐམས་ཅད་ལས་ལ་བསྐུལ་ལོ་མཐུ་མ་ཆུང༌། ། བདག་ཅག་ཡོན་མཆོད་འཁོར་དང་བཅས་རྣམས་ཀྱི། ། ལོ་ཟླ་ཞག་དུས་རྩུབ་པའི་ཀེག་དང་སྲི། ། ཕྱི་ནང་འབྱུང་འཁྲུག་ནད་དང་དུས་མིན་འཆི། ། ས་འོག་ས་སྟེང་ས་བླའི་གདོན་ཚོགས་ཀྱི། ། ཉེ་བར་འཚེ་བ་ཐམས་ཅད་བཟློག་ཅིག་བསྒྱུར། ། སྡང་ཤིང་གདུག་པའི་བསམ་སྦྱོར་ངན་པ་ཡི། ། རྦད་ཟོར་བྱད་གཏད་འཁྲུལ་འཁོར་གང་བརྩམས་པ། ། ཁྱེད་ཅག་མཐུ་རྩལ་དྲག་པོའི་འཐོར་རླུང་གིས། །
ཕྱིར་བཟློག་བྱད་མ་དེ་དེའི་ཤེད་དུ་ཕོབ། ། ལྟས་ངན་བརྒྱད་ཅུ་ཡེ་འདྲོགས་ཐམས་ཅད་དང༌། ། རྨི་ལམ་མི་ཤིས་མཚན་ལྟས་གང་བྱུང་བ། ། ཚེར་མའི་ནགས་ལ་བསྐལ་པའི་མེ་ལྕེས་བཞིན། ། འབྲས་བུ་མི་འབྱིན་ཐལ་བར་བརླག་མཛོད་ཅིག ། མཐུ་སྟོབས་དཔག་ཡས་མི་ཤིགས་རྡོ་རྗེ་ཡིས། ། བསྲུང་བའི་གུར་ཁྱིམ་ཡངས་པར་བདག་ཅག་རྣམས། ། ཆོས་དང་སྲིད་པའི་བདེ་འབྱོར་ཕུན་ཚོགས་ལ། ། དགྱེས་དགུར་རྩེན་པའི་སྐལ་བཟང་ལ་སྦྱོར་ཅིག ། ཐུན་གཏོར་ཡོད་ན་གསེར་སྐྱེམས་དང་བཅས་པ།
ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ལ། ཧཱུྃ་བྷྱོ་འཇིགས་རུང་དུར་ཁྲོད་ཆེན་པོའི་གནས་རྣམས་དང༌། ། བསམ་ཡས་གཙུག་ལག་ཁང་དང་སྒྲུབ་གནས་སོགས། ། གར་བཞུགས་གནས་ནས་རྡོ་རྗེ་དབང་གྲོལ་མ། ། རིགས་བཞིའི་མ་མོ་མཁའ་འགྲོ་འཁོར་ཚོགས་བཅས། ། འདིར་གཤེགས་རྒྱན་གྱིས་བརྒྱན་པའི་གཏོར་མ་དང༌། ། གསེར་སྐྱེམས་ཕུད་ཀྱི་མཆོད་པ་འདི་བཞེས་ལ། ། བདག་ཅག་འཁོར་བཅས་དགོས་པ་ལ་ལའི་ཕྱིར། ། གཞིར་སྡོད་བྱེས་བགྲོད་རྣམ་པ་ཐམས་ཅད་དུ། ། ཁ་འཛིན་རྒྱབ་བརྟེན་དཔུང་གྲོགས་མ་གཡེལ་བར། །
མི་མཐུན་ཉེས་བརྒྱའི་ཕྱོགས་ལས་བསྲུང་བ་དང༌། ། ཅི་འདོད་ལེགས་པའི་དཔལ་དང་ལེགས་སྦྱོར་བའི། ། བསམ་པའི་དོན་ཀུན་འགྲུབ་པའི་སྟོང་གྲོགས་མཛོད། ། ཅེས་བརྗོད་ལ། ཐུན་གཏོར་ཕྱི་རོལ་དུ་དོར་ཞིང་གསེར་སྐྱེམས་ནམ་མཁའ་ལ་གཏོར་རོ། ། གཏོར་ཆོག་སོགས་གཞན་དང་འབྲེལ་བའམ་མ་འབྲེལ་ཡང་རུང་སྟེ། སྤྲོ་ན། བསྐང་གསོ་དང་འབྲེལ་ཚེ་རོལ་མོ་དང་བཅས་ཏེ། ཧཱུྃ་ཛམ་བུ་ལྗོན་པས་མཚན་པའི་གླིང་མཆོག་གི ། འཇིགས་རུང་དུར་ཁྲོད་ཆེན་པོའི་གནས་བརྒྱད་སོགས། །
གར་བཞུགས་གནས་ནས་རྡོ་རྗེ་དབང་གྲོལ་མ། ། འཁོར་བཅས་གནས་འདིར་སྤྱན་འདྲེན་གཤེགས་སུ་གསོལ། ། བོད་ཡུལ་དབུས་གྱུར་འཆང་བ་བསམ་ཡས་ཀྱི། ། གཙུག་ལག་ཁང་དང་ཤིང་དྲུང་ནགས་ཚལ་སོགས། ། མ་མོ་མཁའ་འགྲོ་རབ་དགས་བསྟི་བའི་གནས། ། གང་དུ་བཞུགས་པའི་གནས་ནས་ད་ཚུར་སྤྱོན། ། བོད་ཆེན་ལྗོངས་ཀྱི་ནོར་འཛིན་ཐིག་ལེ་འདིར། ། ཀུན་རིན་ལ་སོགས་གྲུབ་དབང་གང་བྱོན་གྱི། ། བཀའ་ལུང་ཕྲིན་ཡིག་རྗེས་སུ་དྲན་བྱོས་ལ། ། མཆོད་པའི་གནས་འདིར་ཐོགས་མེད་གཤེགས་སུ་གསོལ། །
ཨོཾ་ཨེ་ཀ་མ་ཏ་ཝ་ཤཾ་མུཀྟི་ས་པ་རི་ཝཱ་ར་ཨེ་ཧྱེ་ཧི་ཞེས་བརྗོད། གང་ལྟར་ཡང༌། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཤགས། རྟེན་ཡོད་པའི་སྐབས་ཡིན་ན་བརྟན་བཞུགས་དང༌། མེད་ན་ཡེ་ཤེས་པ་གཤེགས་སུ་གསོལ། དམ་ཚིག་པ་རང་ལ་ཐིམ་པར་བསམ་ཞིང༌། གནས་སྲུང་བ་སོགས་བདག་གི་རྣལ་འབྱོར་གང་ཡིན་གྱི་མཇུག་བསྡུས་ཏེ། དགེ་བ་བསྔོ་བ་དང་བཀྲ་ཤིས་སྨོན་ལམ་གྱིས་མཐའ་བརྒྱན་པར་བྱའོ། ། འདི་སྦྱར་དགེ་བ་ཟླ་འོད་གསར་པ་ཡིས། །
འཇིག་རྟེན་དགེ་ལེགས་ས་དགའི་མེ་ཏོག་ཚལ། ། རྣམ་པར་རྒྱས་པའི་ཕན་བདེའི་རོ་བཅུད་ལ། ། ལུས་ཅན་ཙ་ཀོ་ར་ཚོགས་སྤྱོད་གྱུར་ཅིག ། ཅེས་མ་གཅིག་རྡོ་རྗེ་དབང་གྲོལ་མ་འཁོར་དང་བཅས་པའི་གཏོར་བསྔོ་དང་ཐུགས་དམ་བསྐང་བའི་ཆོ་ག་བསམ་དོན་ཀུན་འགྲུབ་ཞེས་བྱ་བ་འདི་ནི། དབོན་བླ་མ་ཀུན་དགའ་གྲགས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་མེ་ཟླའི་ཟླ་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བའི་བ་གམ་དུ་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །བསྟན་སྲུང་ཚོགས་ལ་གཏོར་བསྔོ་བརྒྱ་རྩ་འབྲིང་པོ་བསག་ཚུལ་བཞུགས་སོ།། ༄༅། །འདིར་གཏོར་བསྔོ་བརྒྱ་རྩ་འབྲིང་པོ་ཞིག་བསག་པའི་ཚུལ་ནི། སྔར་གྱི་གཏོར་མ་རྙིང་པ་ལྔ་ཚར་ཡོད་ན་དེ་ལ་མཐེབ་ཀྱུ་གསར་པ་བསབས། མེད་ན་གསར་པ་ཞིག་ཀྱང་བཤམས་ཏེ།
གསར་རྙིང་གང་ཡིན་དེའི་མདུན་དུ་བསག་རྒྱུའི་ཟླུམ་གཏོར་ལྔ་དང་དེའི་མདུན་ཉེར་སྤྱོད་བཤམས། དེ་ནས་བདག་གི་རྣལ་འབྱོར་སྔོན་དུ་འགྲོ་བས། ལྔ་ཚར་གསར་རྙིང་གང་ཡིན་དེ་ཐོད་པ་བྱིན་བརླབ་བྱ་བ་དང༌། ཡི་དམ་ནས་མཁའ་འགྲོ་སྤྱི་གཏོར་གྱི་བར་གཏོར་ཆོག་ལྟར་ཕུལ། ཡི་དམ་བསྙེན་པ་ཅུང་ཟད་སྔོན་དུ་འགྲོ་བའི་ཆོས་སྐྱོང་རྣམས་ཀྱི་བཟླས་བཤགས་སྔོན་དུ་བཏང་ལ། མདུན་གྱི་ཅོག་ཟླུམ་ལྔ་ལ་མཐེབ་ཀྱུ་གཉིས་རེ་བསབས་ཏེ་ཐོད་པ་བྱིན་རླབས་རྒྱས་པ་ཚར་གཅིག་བྱས་ལ། ཐོག་མར་གུར་མགོན་ལྕམ་དྲལ་ལ་བསགས་ན། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་སོགས་ལན་གསུམ་དང༌། ཤཱ་ས་ན་ལན་གསུམ། ཨོཾ་ཤྲཱི་མ་ཧཱ་ཀཱ་ལི་དེ་ཝི་སོགས་ལྷ་མོའི་སྔགས་ལན་གསུམ་གྱིས་ཕུལ་མཐར།
ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝྱཻ་ས་པ་རི་ཝཱ་ར་ཨརྒྷཾ་སོགས་དང༌། ཨོཾ་མ་ཧཱ་ཀཱ་ལ་ཧཱུྃ་ཕཊ། ཨོཾ་རོ་རུ་སོགས་ལྷ་མོའི་སྔགས་ཀྱི་མཐར་འབྲུ་གསུམ་བཏགས་པས་ནང་མཆོད་དང་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་སོགས་དཀྱུས་ལྟར་ལ་ཁྱད་པར་རང་རང་གི་དམིགས་བསལ་དགོས་པ་ཅུང་ཟད་བཏགས་ནའང་ལེགས། བསྟོད་པ་ཧཱུྃ་ཡིག་མ་ལྷ་མོའི་བསྟོད་པ་འཕྲིན་བཅོལ་བཅས་ཐོག་མཐའ་གཉིས་སུ་རྒྱས་པ་བྱ། བར་སྐབས་རྣམས་སུ་ཧཱུྃ་ཡིག་མའམ་སྲིན་གཟུགས་མ་ཤླཽ་ཀ་གཅིག གང་གི་སྐུ་གསུང་ཐུགས་མ་ཤླཽ་ཀ་གཅིག་གིས་བསྟོད། སླར་ཡང་ཨོཾ་ཨཱཿཧཱུྃ་ཧོཿཧ་ཧོཿཧྲཱིཿབྱིན་རླབས་དྲན་ཙམ་བྱས་ལ། ཡང་ལྕམ་དྲལ་སྔགས་ཀྱིས་གོང་ལྟར་ཕུལ་ནས་བསྟོད་བསྡུས་བཅས་ཅོག་རེ་ལ་ལན་གཉིས་རེ་བསྔོས་པས་ཚར་བཅུ་འགྲོ། ། སླར་ཡང་མཐེབ་ཀྱུ་གཉིས་རེ་བསབས་ཏེ་ཐོད་པ་བྱིན་རླབས་རྒྱས་པ་རེའི་མཐར་ཚར་བཅུ་འབུལ་ཏེ་དེ་ལྟ་བུ་ལན་བཅུ་གཅིག་ལ་གཉིས་ཆག་བྱས་པས་བརྒྱ་དང་བརྒྱད་ཀྱི་བར་དུ་བསགས།
དེས་ལྕམ་དྲལ་ལ་བསགས་ཟིན་ནས། ཡང་ཞལ་ལ་ཅོག་ལྔ་གསར་པ་ཡོད་ན་བཤམས་ལ། ཡང་དེ་ལ་མཐེབ་ཀྱུ་གཉིས་རེ་བསབས་ཏེ་བཅུ་རེའི་སྔོན་དུ་ཐོད་པ་བྱིན་རླབས་རྒྱས་པ་རེ་བྱ། ཨོཾ་མ་ཧཱ་ཀཱ་ལ་ཀཱ་ལ་སོགས་གསུམ་དང༌། ཕྱི་ནང་མཆོད་པ་དང་འདོད་གསོལ་དཀྱུས་ལྟར་དང༌། ཐོག་མཐར་བསྟོད་པ་གསར་རྙིང་གང་རུང་ལྟར་རྒྱས་པ་དང་བར་སྐབས་རྣམས་སུ་དཔལ་ལྡན་དབང་ལྡན་སོགས་ཤླཽ་ཀ་གཅིག་གིས་བསྟོད་དོ། ། དེའི་རིགས་བསྒྲེས་ཏེ་བསྟན་སྲུང་ཅི་ཙམ་ལ་བསགས་ནའང་འདྲའོ། ། མཐའ་སྤྱི་བསྟབས་སོགས་དཀྱུས་ལྟར་བརྟན་བཞུགས་བཀྲ་ཤིས་ཡན་བྱས་པས་གྲུབ་བོ། ། འདི་ནི་གཏོར་བསྔོ་འབྲིང་པོ་བསགས་པའི་ལུགས་སོ། ། ཤིན་ཏུ་བསྡུས་པ་ནི་ལྔ་ཚར་མདུན་གྱི་ཅོག་ཟླུམ་ལྔ་པོ་དེ་ལ་ལན་གཉིས་རེ་ཡང་ཡང་བསབ་པ་ཆོས་སྐྱོང་ཐམས་ཅད་ལ་དེས་འཐུས་པ་བྱེད་པ་འདྲ་ལགས།
ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
