གསུང་འབུམ། ཚུལ་ཁྲིམས་རིན་ཆེན།
པོད ༤༦
གསེར་ཆོས་ལུགས་ཀྱི་སེང་གེའི་གདོང་ཅན་སྔོན་མོའི་གཏོར་བཟློག་གི་ཕྲིན་ལས་མཚོན་ཆའི་འཁོར་ལོ།
༼ང་༽ ༄༅། །ཀརྨཤསྟྲཾཙཀྲོནཱམཀཱཉྩནདྷརྨྨནཱཡསྱནཱིལསིཾཧམུཁིཡོབལིཔྲཏྱཾགིརཥྱབིཛཧཱརཾ།།
༄༅། །གསེར་ཆོས་ལུགས་ཀྱི་སེང་གེའི་གདོང་ཅན་སྔོན་མོའི་གཏོར་བཟློག་གི་ཕྲིན་ལས་མཚོན་ཆའི་འཁོར་ལོ་ཞེས་བྱ་བ་བཞུགས་སོ།། ཡེ་ཤེས་འཇིག་རྟེན་རིགས་ཀྱི་མཁའ་འགྲོ་མ། ། ཇི་སྙེད་དབང་གི་འཁོར་ལོས་སྒྱུར་བ་མོ། ། རྒྱལ་བ་ཀུན་ཡུམ་སེང་གེའི་གདོང་ཅན་མ། ། ཐ་དད་མིན་པ་དཔལ་ལྡན་བླ་མར་འདུད། ། བརྡ་འགྱུར་གཉིས་སུ་སྨྲ་དབང་བ་རི་བས། ། ཡེ་ཤེས་མཁའ་འགྲོ་ལས་ནོས་གསང་བའི་སྔགས། ། བཀླགས་པས་གྲུབ་པའི་གདམས་པ་ས་སྐྱ་པའི། །
ཐུགས་གསང་དཔལ་བེའུར་འཁྱིལ་བའི་གསེར་གྱི་ཆོས། ། གང་གི་རྣལ་འབྱོར་ལ་བརྟེན་རང་གཞན་དག ། བསྲུང་བསྐྱབ་རྡོ་རྗེའི་རྭ་བར་གནས་བཅས་ཏེ། ། ཕ་རོལ་གྱིས་བརྩམས་བྱད་གཏད་མི་མཐུན་ཕྱོགས། ། ཕྱིར་བཟློག་དྲག་པོ་གཏོར་མའི་ལས་རིམ་བརྩམས། ། འདིར་བླ་མ་རྡོ་རྗེ་གདན་པས་བ་རི་ལོ་ཙཱ་བ་ལ་གནང་བ་དཔལ་ས་སྐྱ་པའི་གསེར་ཆོས་བཅུ་གསུམ་གྱི་ཡ་གྱལ་དུ་གྱུར་པ་ཡེ་ཤེས་ཀྱི་མཁའ་འགྲོ་སེང་གེའི་གདོང་ཅན་མ་འདི་ལ། སྒྲུབ་ཐབས་རྗེས་གནང་དང༌། ལས་ཚོགས་གདམས་ངག་སོགས་རྒྱས་པར་བཞུགས་མོད། བསྐང་བ་མདོས་ཟོར་ལ་སོགས་པ་རྒྱས་པར་མ་མངོན་ཡང༌། ངོར་ཆེན་རྡོ་རྗེ་འཆང་ཀུན་དགའ་བཟང་པོ་ཡབ་སྲས་བརྒྱུད་པར་བཅས་པའི་གསུང་ལས།
གསང་སྔགས་རྙིང་མར་དེ་དག་རྒྱས་པར་མཆིས་པའི་ལུགས་སྲོལ་གྱི་རྒྱས་བཀབ་ལག་ལེན་དུ་དྲིལ་བ་ནི། དེ་ལྟར་སྦྱར་བ་མི་རུང་བ་མེད་པར་མན་ངག་དང་ཕྱག་ལེན་རྣམ་དག་ཡོད་པའི་རྒྱུ་མཚན་གྱིས། རྗེ་ཚར་ཆེན་རིན་པོ་ཆེ་སོགས་བླ་མ་གོང་མས་མཛད་པ་མང་དུ་མཆིས་པ་ལས། འདིར་མཁན་ཆེན་ངག་དབང་བརྟན་པའི་རྡོ་རྗེས་སྒྲུབ་ཐབས་མཆོད་ཕྲེང༌། བསྟོད་བསྐུལ། བཟློག་པའི་རིམ་པར་སྩལ་བ། དེ་ཉིད་སླར་ཡང་དེ་དག་གི་ཡན་ལག་རྣམས་ཡོངས་སུ་མ་རྫོགས་པར་དོན་དུ་གཉེར་བ་དག་གི་ངོར་འདོན་ཆོག་ཁྲིགས་ཆགས་སུ་བསྟར་བ་ལ། སྦྱོར་བ། དངོས་གཞི། རྗེས་གསུམ་ལས།
སྦྱོར་བར་རྟེན་བཤམས་མཆོད་གཏོར་དང༌། ། བསྐང་གཏོར་མཎྜལ་གཏོར་མ་ཟོར། ། དྲག་མཆོད་སྨན་ཕུད་རཀྟ་ཚོགས། ། ལིང་ཕུར་ནང་མཆོད་རོལ་མོ་བཤམ། ། ཞེས་པ་ལྟར། གནས་ཁང་བྱི་དོར་བྱས་པར་འདིའི་བྲིས་སྐུ་རབ་གནས་ཅན་ཞལ་ལྷོར་ཕྱོགས་པར་བཀྲམ་པའི་མདུན་དུ་གཏོར་མ་སྨུག་རྩིས་བྱུགས་པ་དང༌། བསྐང་གཏོར་ཆེ་བ་སྟོད་ཟུར་གསུམ་སྨད་ཟླུམ་པོ་ལ་རྩེ་རྒྱན་ཅི་མཛེས་བྱས་པའི་མཐེབ་ཀྱུས་བསྐོར་བ་དེའི་མཐར་ཉེར་སྤྱོད་སྦྲེང་ཚར་དུ་བཤམས། དེའི་མདུན་ཕྱོགས་ཀྱི་ས་གཞི་ལ་སྟེགས་བུ་བྱས་པ་ལ་ཐིག་ཆེན་བརྒྱད་སྤྱི་དང་མཐུན་པར་བཏབ་ནས་ཆེ་ཆུང་ཇི་ལྟར་རིགས་པའི་ཚད་ཀྱིས་རེ་ཁཱ་གྲུ་བཞི། བྱང་ངོས་ཀྱི་ཐིག་ནང་མ་དང་ཚངས་ཐིག་འཛོམ་པ་ནས་དཀྱིལ་འཁོར་གྱི་དབུས་སུ་སླེབ་པའི་སྲད་བུས་བྱང་ཤར་དང༌། ནུབ་བྱང་གི་ཟུར་ཐིག་ཐལ་ནས་དཀྱིལ་འཁོར་གྱི་དབུས་ཕྱོགས་ལ་ཉེ་བའི་ཇི་ཙམ་སླེབ་པའི་སར་བྱ་རྗེས་བྱ།
ཚད་དེ་ཉིད་ཀྱིས་དཀྱིལ་འཁོར་གྱི་དབུས་ནས་དེའི་ལན་བྱ། བྱ་རྗེས་གཉིས་ཀྱི་བར་དང་ལྷོ་ངོས་ཀྱི་རེ་ཁཱ་ནང་མ་དང་ཚངས་ཐིག་འཛོམ་པ་གསུམ་གྲུ་གསུམ་དུ་གདབ། ཚུལ་དེ་ཉིད་ཀྱིས་རེ་ཁཱ་ཕྱི་མ་ནས་ཆོས་འབྱུང་གི་ཕྱི་རོལ་དུ་མེ་རི་གྲུ་གསུམ་གདབ། དེའི་དབུས་སུ་པདྨ་དང་འདབ་མ་བཞི་པའི་ལྟེ་བ་དང་འདབ་མ་བཞི་ལ་ཉི་གདན་གྱི་སྟེང་དུ་དབུས་སུ་ཚོན་སྤུངས་སྔོན་པོ། ཕྱོགས་བཞིར་ཤར་ནས་གཡས་སྐོར་དུ་དཀར་སེར་དམར་ལྗང་གི་མཚན་མ་དགོད། དེའི་སྟེང་དུ་ལྕགས་ཀྱི་རྐང་གསུམ་གྱི་ཁར་ལྕགས་སློང་གི་ནང་དུ་དགྲ་བགེགས་ཀྱི་ཤོག་ལིང་ཡོད་ན་བལྟབ་པའི་སྟེང་དུ། ནས་ནག་རྗེན་བཏགས་བྱས་པ་ཁྲག་ཆང་གིས་སྦྲུས་པའི་གཏོར་མ་གྲུ་གསུམ་ཆེ་བ་གཅིག་ལ་དེའི་སུམ་གཉིས་ཙམ་དུ་སླེབ་པའི་གྲུ་གསུམ་བཞིས་བསྐོར་བ་ཤ་ཁྲག་གིས་བརྒྱན་པའི་མཐར་ཟན་གྱི་མུ་ཁྱུད་ཀྱི་རྣམ་པས་ཁོར་ཡུག་ཏུ་བསྐོར་བ་ལ། སྐྱེར་པ་སོགས་དུག་ཤིང་གི་རྩང་ཐུར་དྲུག་ཅུ་རྩ་བཞི། དུག་ཁྲག་དང་རོ་སོལ་གྱིས་དམར་ནག་ཏུ་བྱུགས་པ་སྲིན་མོ་འགྲོས་སུ་བཙུགས། ཕྱོགས་མཚམས་བརྒྱད་དུ་སྙུག་སྡོང་གཏོར་མ་ལས་ཅུང་ཟད་མཐོ་བར་བཙུགས་པའི་རྩེར་བག་ཟན་གྱིས་མི་མགོ་སྐམ་པོའི་རྣམ་པ་ཁྲག་གིས་ཁ་མིག་དོད་པས་མཚན་པ།
དེ་ལ་བརྟེན་ནས་རྒྱུ་མ་རློན་པ་རླུང་གིས་བུས་པའི་ལྡ་ལྡི་བྲེ། གཏོར་མ་རྣམས་ལ་རྩང་ཐུར་གྱི་རྩེར་ཤ་སྣ་སྙིང་སྣའི་ཚལ་བུ་དང༌། མཁའ་འགྲོ་གཙོ་འཁོར་རྣམས་ཀྱི་ཙ་ཀ་ལི་རབ་གནས་ཅན་དང༌། དར་ནག་གི་བ་དན་གྱིས་བརྒྱན། དེའི་མདུན་དུ་གཏོར་ཟོར་གྲུ་གསུམ་ཁྲག་གིས་བྱུགས་པར་སྐྱེར་རྩང་བཙུགས་པ་དང༌། ལྕགས་ཕྱེ་ཟངས་ཕྱེ་ཟི་ར་ཡུངས་ཀར་སོགས་ཐུན་རྫས། མཚེའི་སྡོང་པོ། ཡུངས་ཀར་གྱི་གོང་བུ། རྡོ་ཟོར་གྲུ་གསུམ་པ། མདའ་གཞུ།
ཁྲག་སྣ་དུག་སྣ་རྣམས་བཤམ། གཞན་ཡང་ཁྲག་གི་མཆོད་ཡོན། དབང་པོ་ལྔའི་མེ་ཏོག་སོགས་དྲག་པོའི་ཉེར་སྤྱོད་རྣམས་དང༌། གཏོར་མའི་མདུན་དུ་ལྕགས་སྣོད་ཀྱི་ནང་དུ་ཚ་བ་གསུམ་སྐེ་ཚེ་གྲི་ཁྲག་ལ་སོགས་པ་བསྲེས་པའི་བསྒྲལ་བྱ་ཟན་གྱི་ལིངྒའང་སྤྱི་ལྟར་བྱས་པ་ཁེབས་བཅས་བཤམ། རྣལ་འབྱོར་པ་རྣམས་ཀྱི་མདུན་དུ་རྡོ་རྗེ་དྲིལ་བུ། ནང་མཆོད། རྔ་དུང༌། རྐང་གླིང་རོལ་མོ་ལ་སོགས་པ་དགོས་པའི་ཡོ་བྱད་ཐམས་ཅད་ཚང་བར་བཤམ་མོ། ། གཉིས་པ་དངོས་གཞིའི་རིམ་པ་ལ། དངོས་གཞིར་བདག་ ༡ བསྐྱེད་གཏོར་འབུལ་བཅས། །
མདུན་ ༢ བསྐྱེད་སྒྲུབ་མཆ ༣ ོད་བཤགས་ ༤ བཟླ ༥ ས་བྱ། ། བསྒྲལ་ལས་བྱས་ཏེ་བཟློག་ ༧ བསྒྱུར་བཅོལ། ། ཟོར་བསྐུ ༨ ལ་དགྲ་ཕྱོགས་ཟོར་དུ་འཕང༌། ། ཞེས་པ་ལྟར། དང་པོ་ལ་སྔོན་འགྲོ་གཏོར་མ་གཅིག་ཆུས་བྲན་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ལ། ཨོཾ་སརྦ་བི་གྷྣཱན་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསོགས་ལན་གསུམ་གྱིས་བསྔོས་ལ། ཧཱུྃ་བཀའ་གསང་རྨད་བྱུང་དཀྱིལ་འཁོར་འདིར། ། གསང་བའི་དམ་ཅན་སོ་སོ་དང༌། ། འདུ་བའི་ལྷ་རྣམས་མ་གཏོགས་པའི། །
བགེགས་དང་ལོག་འདྲེན་འབྱུང་པོའི་ཚོགས། ། མཆོད་སྦྱིན་གཏོར་མས་ཚིམ་གྱིས་ལ། ། འདི་རུ་མ་འདུག་གཞན་དུ་སོང༌། ། ཅི་སྟེ་མི་འགྲོ་འདུག་གྱུར་ན། ། སེང་གདོང་དྲག་མོར་ཁྲོས་ནས་ནི། ། ཁྱེད་ཅག་ལུས་ངག་ཡིད་གསུམ་རྣམས། ། རྡུལ་ཕྲན་བཞིན་དུ་བརླག་པར་འགྱུར། ། དེ་བས་རང་རང་གནས་སུ་དེངས། ། ཨོཾ་སརྦ་བིགྷྣཱན་གཙྪ། རོལ་མོ་དང་བཅས་ཏེ་ཨཿཀཿསཿམཿསོགས་རྩ་སྔགས་བརྗོད་ཅིང་བགེགས་བསྐྲད།
མཚམས་བཅད་པ་ནི། ཧཱུྃ་ང་ནི་སེང་གདོང་དྲག་མོ་སྟེ། ། སྐུ་གསུང་ཐུགས་ཀྱི་ཆོ་འཕྲུལ་ལས། ། ཡེ་ཤེས་ཁྲོ་མོས་ནམ་མཁའ་གང༌། ། དམ་ཚིག་མཁའ་འགྲོས་བར་སྣང་གང༌། ། ལས་བྱེད་མཁའ་འགྲོས་ས་གཞི་གང༌། ། ཕྱོགས་མཚམས་རྡོ་རྗེའི་རྭ་གུར་བརྩེགས། ། མེ་རླུང་འཚུབ་མས་སྣང་སྲིད་འགེངས། ། བགེགས་རིགས་འཇུག་པའི་སྐབས་མེད་དོ། ། ཞེས་རོལ་མོའི་སྒྲ་དང་བཅས་རྩ་སྔགས་ཀྱི་རྗེས་སུ་ཨོཾ་བཛྲ་རཀྵ་རཀྵ་ཧཱུྃ་ཕཊ།
ཅེས་བརྗོད་ཅིང་མཚམས་བཅད་དོ། ། མཆོད་པའི་ཡོ་བྱད་བྱིན་གྱིས་བརླབ་པ་ནི། ཨོཾ་གྱིས་ཆོས་རྣམས་སྟོང་པར་གྱུར་པའི་ངང༌། ། ཨཱཿལས་དུང་ཆེན་ཐོད་པ་ཡངས་པའི་ནང༌། ། ཧཱུྃ་ལས་ཕྱི་ནང་དགྲ་བགེགས་བསྒྲལ་བྱུང་གི ། ཁྲག་ཞག་ཡོན་ཆབ་དབང་ལྔའི་མེ་ཏོག་དང༌། ། ཚིལ་ཆེན་སྤོས་དང་ཞུན་ཆེན་མར་མེ་གསལ། ། མཁྲིས་པའི་དྲི་ཆབ་ཤ་རུས་ཞལ་ཟས་རི། ། རྐང་གླིང་རྔ་དུང་རོལ་མོ་བསམ་མི་ཁྱབ། ། བདུད་རྩི་སྨན་མཆོག་རཀྟའི་རྒྱ་མཚོ་ཆེ། །
ཤ་རུས་བརྩེགས་པའི་གཏོར་མ་འདོད་ཡོན་ལྔ། ། དཔག་ཡས་མཆོད་སྤྲིན་ཞིང་ཀུན་ཁྱབ་པར་གྱུར། ། ཨོཾ་བཛྲ་ཨརྒྷཾ་ཨཱཿཧཱུྃ་ནས་ཤབྡ་ཨཱཿཧཱུྃ་གི་བར་གྱིས་ཉེར་སྤྱོད་དང༌། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐ། ཞེས་པས་བདུད་རྩི་དང༌། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜལ་ཧཱུྃ་ཧྲཱིཿཐ། ཞེས་པས་རཀྟ་དང༌། ཨོཾ་ཨཱཿཧཱུྃ་མ་ཧཱ་བ་ལིཾ་ཏ་བ་ལ་བ་ཏི་གུཧྱ་སིདྡྷི་ས་མ་ཡ་ཧཱུྃ་ཧྲཱིཿཐ། ཞེས་པས་གཏོར་མ་དང༌། ཨོཾ་ཨཱཿཧཱུྃ་སརྦ་པཱུ་ཛ་མེ་གྷ་ས་མུ་དྲ་སྥ་ར་ཎ་སྭཱ་ཧཱ།
ཞེས་པས་མཆོད་པ་ཐམས་ཅད་མི་ཟད་པར་བྱིན་གྱིས་བརླབ་བོ། ། བདག་བསྐྱེད་དངོས་ལ། སྐྱབས་སུ་འགྲོ་བ་དང་སེམས་བསྐྱེད་པ་སྤྱི་ལྟར་བྱ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་སོགས་ཀྱིས་ཚད་མེད་པ་བཞི་བསྒོམ་པ་ནི་བསོད་ནམས་ཀྱི་ཚོགས་སོ། ། ཨོཾ་སྭ་བྷཱ་ཝའི་སྔགས་ཀྱིས་སྟོང་པར་བསྒོམ་པ་ནི་ཡེ་ཤེས་ཀྱི་ཚོགས་སོ། ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མ་ལ་གནས་པའི་ཧཱུྃ་ཡིག་ལས་བྱུང་བའི་སྣ་ཚོགས་རྡོ་རྗེ་ཧཱུྃ་གིས་མཚན་པ། དེ་ཡོངས་སུ་གྱུར་པ་ལས་འོག་ཏུ་འབར་ཞིང་བཟོད་པར་དཀའ་བའི་རྡོ་རྗེའི་ས་གཞི་རབ་ཏུ་བརྟན་པ། ཕྱོགས་ཀུན་ཏུ་བར་མཚམས་མེད་ཅིང་དུམ་བུ་གཅིག་ཏུ་གྱུར་པའི་རྡོ་རྗེའི་རྭ་བ་དང་དྲྭ་བ། སྟེང་དུ་སྲ་ཞིང་མཁྲེགས་པའི་རྡོ་རྗེའི་གུར་གྱི་ནང་དུ་རྡོ་རྗེའི་བླ་རེས་བརྒྱན་པ། ཕྱི་རོལ་ཀུན་ཏུ་ཡེ་ཤེས་ཀྱི་མེ་དཔུང་དྲག་ཏུ་འབར་ཞིང་འཁྲུགས་པ་དང་བཅས་པའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་འཇིག་རྟེན་དང་འཇིག་རྟེན་ལས་འདས་པའི་ཤ་ཟ་དང་མ་མོ་མཁའ་འགྲོ།
རོ་དང་རོ་ལངས་ལ་སོགས་པས་ཡོངས་སུ་གང་བའི་དུར་ཁྲོད་ཆེན་པོ་འཇིགས་ཤིང་སྐྱེ་གཡའ་བས་བསྐོར་བའི་དབུས་སུ། ཨེ་ལས་ཆོས་འབྱུང་གྲུ་གསུམ་མཐིང་ནག་གདེང་ཁ་ཆེ་བ་གྱེན་དུ་ཕྱོགས་པ། དེའི་དབུས་ཀྱི་ནམ་མཁར་པྃ་ལས་སྣ་ཚོགས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་མཐིང་ནག་གསལ་ཞིང་འཚེར་བ། དེ་ལས་འོད་ཟེར་འཕྲོས། གདུག་པ་ཅན་ཐམས་ཅད་ཚར་བཅད། དཔའ་བོ་མཁའ་འགྲོ་རྣམས་ཀྱི་ནུས་མཐུ་ཐམས་ཅད་བསྡུས་ནས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན། སྐུ་མདོང་མཐིང་ནག་ཞལ་གཅིག་ཕྱག་གཉིས་མ། སེང་ཞལ་རབ་ཏུ་རྔམ་པ་ཆེས་ཆེར་གདངས་ཤིང༌། མཆེ་བ་རྣམ་པར་གཙིགས་ནས་ལྗགས་གློག་ལྟར་འཁྱུག་པ།
མེའི་ཕུང་པོ་འབར་བ་ལྟ་བུའི་སྤྱན་གསུམ་དམར་ལ་ཟླུམ་ཞིང་བགྲད་པ། དབུ་སྐྲ་དང་སྨིན་མ་དང་སྨ་ར་དང་ཨག་ཚོམ་དམར་སེར་གྱེན་ཐུར་དུ་འཁྱིལ་པ་ལས་མེའི་ཚ་ཚ་འཕྲོ་བ། ཕྱག་གཡས་པས་རྣོ་ཞིང་གཅོད་པའི་ངར་དང་ལྡན་པའི་རྡོ་རྗེས་མཚན་པའི་གྲི་གུག་ནམ་མཁའ་ལ་འཕྱར་ཞིང༌། གཡོན་པས་ཐོད་པ་དཀར་པོ་ཁྲག་གིས་བཀང་བ་ཐུགས་ཀར་འཛིན་པའི་གྲུ་མོ་ན་རྒྱན་ཐམས་ཅད་ཀྱིས་བརྒྱན་པའི་ཁ་ཌཱཾ་ག་བསྣམས་པ། མི་མགོ་སྐམ་པོ་མཆེ་བ་གཙིགས་པ་ལྔས་དབུ་ལ་བརྒྱན་ཅིང༌། རློན་པ་ཁྲག་འཛག་པ་ལྔ་བཅུ་རྒྱུ་མ་ལ་བརྒྱུས་པའི་ཕྲེང་བས་དོ་ཤལ་བྱས་པ། ནུ་འབུར་མཐོ་ཞིང་རབ་ཏུ་རྒྱས་པ། རིན་པོ་ཆེ་དང་རུས་པའི་རྒྱན་ལྔས་བརྒྱན་པ། སྟག་ལྤགས་རློན་པ་ཁྲག་འཛག་པ་དང་བཅས་པའི་ཤམ་ཐབས་གསོལ་བ། ཞབས་གཡོན་བརྐྱང་བའི་བརླ་ལ་གཡས་བསྐུམ་པའི་བྲང་བ་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་དགྲ་བགེགས་ཐམས་ཅད་ཀྱི་ངོ་བོ་མི་རོ་དམར་སེང་དབུགས་བྲལ་མ་ཐག་པའི་མགོ་བོ་གཡོན་དུ་བསྟན་པ་གན་རྒྱལ་དུ་འགྱེལ་བའི་སྙིང་གར་བརྫིས་པ།
དྲག་མོ་ཤིན་ཏུ་ཁྲོས་པའི་ཚུལ་ཅན། སྐུ་ལས་སྐྱེས་པའི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། གཞན་ཡང་དེ་དག་གི་འཁོར་དུ་ཡེ་ཤེས་དང་འཇིག་རྟེན་པའི་རིགས་ཀྱི་དཔའ་བོ་མཁའ་འགྲོའི་ཚོགས་དཔག་ཏུ་མེད་པས་བསྐོར་བར་གྱུར། ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་འོག་མིན་མཁའ་སྤྱོད་ཨཽ་ཌྱཱན་ལ་སོགས་པའི་གནས་ནས་མཁའ་འགྲོ་མ་སེང་གེའི་གདོང་པ་ཅན་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཨརྒྷཾ་ཨཱཿཧཱུྃ། ཨོཾ་བཛྲ་པུཥྤེ་སོགས་ནས། ཤབྡ་ཨཱཿཧཱུྃ་གི་བར་གྱིས་མཆོད་ལ།
ཛཿཧཱུྃ་བཾ་ཧོཿཞེས་པས་རང་ལ་གཉིས་སུ་མེད་པར་བསྟིམ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་སྔར་བཞིན་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུའི་ལྷག་མ་ཡར་ལུད་པ་ལས་སྤྱི་བོར་མི་བསྐྱོད་པའི་ངོ་བོ་རྡོ་རྗེ་སྔོན་པོ་རྩེ་ལྔ་པས་དབུར་བརྒྱན་པར་བསམས་ལ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཞེས་པ་རེ་རེའི་མགོར་སྦྱར་བའི་ཨརྒྷཾ་ནས་ཤབྡའི་བར་གྱིས་མཆོད། སེང་གེ་རྣམ་པར་བསྒྱིངས་པའི་ཞལ་ཅན་མ། །
མཐོན་མཐིང་འོད་སྟོང་འཕྲོ་བའི་མིག་ཡངས་མ། ། དཔའ་མོ་དགྱེས་པའི་གད་རྒྱངས་ཆེར་སྒྲོགས་མ། ། ཡེ་ཤེས་མཁའ་འགྲོ་མ་ལ་ཕྱག་འཚལ་བསྟོད། ། ཅེས་པས་བསྟོད་ཅིང༌། ལྷའི་སྐུ་སྣང་ལ་རང་བཞིན་མེད་པ་ལ་སེམས་ཡུན་རིང་དུ་མཉམ་པར་གཞག་གོ ། དེ་ལས་ལྡང་བ་ན་བཟླས་པ་བྱ་སྟེ། རང་གི་སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་མཐིང་ནག་སྔགས་ཀྱི་ཕྲེང་བས་གཡོན་དུ་བསྐོར་བ་ལས་འོད་ཟེར་མེ་དཔུང་ལྟ་བུ་དཔག་ཏུ་མེད་པ་འཕྲོས་པས་ལུས་ཀྱི་ཕྱི་ནང་ཐམས་ཅད་ཁྱབ། ནད་གདོན་སྡིག་སྒྲིབ་བྱད་ཁ་རྦོད་གཏོང༌། མི་དང་མི་མ་ཡིན་པའི་གནོད་པ་ཐམས་ཅད་རེག་པ་ཙམ་གྱིས་ཚར་བཅད། བླ་མ་ཡི་དམ་མཁའ་འགྲོའི་བྱིན་རླབས་དང་ནུས་མཐུ་ཐམས་ཅད་འོད་ཟེར་གྱི་རྣམ་པར་བསྡུས་ནས་རང་ལ་ཐིམ་པས་རྒྱུད་བྱིན་གྱིས་བརླབས་པར་བསམས་ལ།
ཨཿཀཿསཿམཿརཿཙཿཤཿདཿརཿསཿམཿརཿཡཿཕཊཿ ཅེས་པའི་བསྙེན་སྔགས་ཅི་ནུས་བཟླས་ལ། མཐར་སྔར་བཞིན་མཆོད་བསྟོད་བྱས་ལ། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་བགེགས་དང་བར་དུ་གཅོད་པ་ཐམས་ཅད་ཉེ་བར་ཞི་བ་དང༌། གཞན་གྱི་བྱད་ཁ་རྦོད་གཏོང་ཐམས་ཅད་ཕྱིར་བཟློག་པ་དང༌། མྱུར་དུ་མཁའ་འགྲོ་མ་སེང་གེའི་གདོང་པ་ཅན་མའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་པ་འདོད་དོན་གསོལ་བ་བཏབ། བཟློག་པ་བྱེད་ན། ཨཿཀཿསཿམཿསོགས་དང་ལྷ་སྲིན་སྡེ་བརྒྱད་མི་དང་མི་མ་ཡིན་པའི་བྱེད་ཁ་རྦོད་གཏོང་ཐམས་ཅད་བྱད་མ་གནོད་བྱེད་ཀྱི་སྟེང་དུ་ཨེ་ས་བྷྱོཿབྷྱོཿབཟློག་བཟློག ཅེས་བཏགས་པའམ།
ཡང་ན་སྔགས་མགོ་མཇུག་བཟློག་ལ་བཟླས་ནའང་བཟློག་པར་འགྱུར་ཏེ། མཐར། རང་ཉིད་མཁའ་འགྲོ་མ་སེང་གེའི་གདོང་ཅན་དུ་བསྒོམས་པའི་ལག་པ་གཡས་པའི་མཐིལ་ཉི་མའི་དཀྱིལ་འཁོར། གཡོན་པའི་མཐིལ་ཟླ་བའི་དཀྱིལ་འཁོར་བསམས་པའི་བར་དུ་དགྲ་བགེགས་དམིགས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི༴ དགེ་འདུན་གྱི༴ གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་ཁྲོ་མོ་རྣམས་ཀྱི་བཀའ་བདེན་པ་དང༌། མཁའ་འགྲོ་མ་སེང་གེའི་གདོང་པ་ཅན་མཁའ་འགྲོ་བྱེ་བ་འབུམ་སྡེའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌།
བདེན་པ་ཆེན་པོའི་བྱིན་གྱིས་བརླབས་ཀྱིས། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང༌། བདག་ཅག་ཡོན་མཆོད་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། བསམ་པ་ངན་པ་དང་སྦྱོར་བ་རྩུབ་མོར་བརྩམས་པ། རྨི་ལམ་ངན་པ་མཚན་ལྟས་ངན་པ་དུས་མ་ཡིན་པར་འཆི་བར་འགྱུར་བ་ལ་སོགས་པ་མི་མཐུན་པའི་ཕྱོགས་ཐམས་ཅད་ཕྱིར་བཟློག་པར་གྱུར་ཅིག མེད་པར་གྱུར་ཅིག ཞི་བར་གྱུར་ཅིག གལ་ཏེ་ཞི་བར་མ་གྱུར་པ་དེའི་ཚེ་དེ་དག་ཐམས་ཅད་ཀྱི་ལུས་བཅིང་བར་བགྱིའོ། །
ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེས་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག ཅེས་དང༌། ཐལ་མོ་ལན་གསུམ་གསུམ་བརྡབས། དེ་འདྲ་ལན་གཅིག་གམ་གསུམ་གྱི་མཐར།
རྩ་སྔགས་ལ་ཏྲི་ར་ཙ་ས་མ་ཡ་བྱད་མའི་སྲོག་ལ་གཏུབས། ཞེས་བཏགས་པ་ཅུང་ཟད་བཟླས་ལ། ཁྲོ་མོ་འབར་བའི་སོགས་བརྗོད་ལ། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པར་བསམ། དེ་ནས་མདུན་བསྐྱེད་རྒྱས་བསྡུས་གང་རུང་དང་འབྲེལ་བའི་སྐབས་ཡིན་ན་དེར་འཇུག་ཅིང༌། དེ་དང་མ་འབྲེལ་ན། དགེ་བ་འདི་ཡིས་མྱུར་དུ་བདག ། སེང་གེའི་གདོང་ཅན་འགྲུབ་གྱུར་ནས། ། ཞེས་སོགས་ཀྱིས་བསྔོ་བ་སྨོན་ལམ་བྱས་ལ། རང་ཉིད་སྲུང་འཁོར་གྱི་ནང་དུ་ལྷའི་ང་རྒྱལ་གྱིས་སྤྱོད་ལམ་རྣམས་བྱའོ། །
གཏོར་མ་འབུལ་བ་ནི། གཏོར་མ་དང་མདུན་གྱི་ནང་མཆོད་གཉིས་ཀར་དམིགས་ཏེ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང༌། རྃ་ལས་མེ། སུྃ་ལས་མི་མགོའི་སྒྱེད་པུ་གསུམ་གྱི་སྟེང་དུ་ཨ་ལས་ཐོད་པ་ཡངས་ཤིང་རྒྱ་ཆེ་བར། གོ་ཀུ་ད་ཧ་ན་ལས་ཤ་ལྔ། བི་ར་ཤུ་མ་མུ་ལས་བདུད་རྩི་ལྔ། དེ་རྣམས་ལ་བྷྲཱུྃ་ཨཱྃ་ཛྲཱྀྃ་ཁྃ་ཧཱུྃ་གིས་མཚན་པ།
རླུང་གཡོས་མེ་སྦར། ཐོད་པའི་རྫས་རྣམས་ཞུ་བའི་ཁུ་བ་དམར་པོ་ཚ་བ་ལ། ཕྱོགས་བཅུའི་རྒྱལ་བ་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་དཀར་པོ་བསིལ་བ་བླུགས་པས་དཀར་ལ་དམར་བའི་མདངས་ཆགས་པའི་ཡེ་ཤེས་ཀྱི་བདུད་རྩིར་གྱུར། ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་གྱིས་ལྷན་ཅིག་བྱིན་བརླབ། གཏོར་མགྲོན་བསྐྱེད་པ་ནི། མདུན་གྱི་ནམ་མཁར་པྃ་ལས་སྣ་ཚོགས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་མཐིང་ནག་གསལ་ཞིང་འཚེར་བ་ཞེས་སོགས་ནས། རྡོ་རྗེ་སྔོན་པོ་རྩེ་ལྔ་པས་དབུར་བརྒྱན་པའི་བར་ཡན་ལག་བཞི་རྫོགས་སུ་བསྐྱེད། དུས་གཞན་དུ་དེ་ཙམ་མི་ནུས་ན། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་མཁའ་སྤྱོད་ལ་སོགས་པའི་གནས་ནས་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་པ་ཙམ་བྱས་ཀྱང་རུང༌།
གོང་ལྟར་ཡང་མདུན་བསྐྱེད་ཀྱི་ལྷའི་ལྗགས་རྡོ་རྗེའི་སྦུ་གུའི་འོད་ཀྱིས་གཏོར་མ་དྲངས་ཏེ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་སྟེ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཨོཾ་ཨ་ཀཱ་རོ་སོགས་བཏགས་པ་གསུམ་མམ་ལྔ་ལ་སོགས་པས་ཕུལ། གོང་ལྟར་མཆོད་པ་རྣམས་ཀྱིས་མཆོད། ཨོ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཨོཾ་ཨཱཿཧཱུྃ་ཞེས་པས་ནང་མཆོད་འབུལ། སྔར་གྱི་བསྟོད་པ་བསྡུས་པའམ། སྤྲོ་ན། ཨ་ཧོ་བདེ་གཤེགས་ཀུན་གྱི་དཔལ་མོ་ཆེ། ། ཀ་པཱ་ལ་བཀང་དམར་ཆེན་ལུས་འཚོ་ཞིང༌། ། ས་གསུམ་འབྱུང་པོ་སྐྲག་མཛད་གྲི་གུག་འཕྱར། །
མ་དང་མཁའ་འགྲོའི་གཙོ་མོ་ཁྱོད་ལ་འདུད། ། རྭ་བའི་སྦུབ་ཀྱི་མུན་ཆེན་ལྟར་གནག་སྐུ། ། ཙ་མུཎྜི་སོགས་མ་མོའི་དཀྱིལ་འཁོར་དུ། ། ཤ་ཁྲག་ཕ་རོལ་བྱད་མ་གསོད་ལ་དགྱེས། ། ད་མུའི་འཚེ་བ་བཟློག་མཛད་ཁྱོད་ལ་འདུད། ། ར་ཝི་པདྨར་གར་མཛད་དྲག་ཆེན་མོ། ། ས་ཆེན་འདར་བའི་སྒྲ་འབྱིན་སེང་གེའི་ཞལ། ། མ་ལུས་ཆོས་སྐུས་ཁྱབ་པའི་ཨ་ཡིག་གེ ། རྭ་བར་བཞུགས་པའི་རྔམ་བརྗིད་ཁྱོད་ལ་འདུད། ། ཡ་བྲལ་དུས་མཚན་དམག་དཔུང་རབ་བཀྱེ་ལ། །
ཕཊ་ཕཊ་སྒྲ་སྒྲོགས་བྱད་མའི་སྙིང་ཁྲག་འཐུང༌། ། གནོད་བྱེད་ཐལ་བའི་རྡུལ་དུ་བརླག་ཏུ་གསོལ། ། ཞེས་པ་ཕྱིར་བཟློག་ཡི་གེ་བཅུ་བཞི་དང་སྦྱར་བའི་བསྟོད་པ་ཆག་ལོ་རིན་ཆེན་ཆོས་ཀྱི་རྒྱལ་པོས་མཛད་པས་བསྟོད་དོ། ། མཁའ་འགྲོའི་གཙོ་མོ་སེང་གེའི་གདོང་ཅན་མ། ། དམ་རྫས་བདུད་རྩིའི་གཏོར་མ་འདི་བཞེས་ལ། ། སྐྱབས་སུ་སོང་བའི་རྣལ་འབྱོར་བདག་ཅག་རྣམས། ། ནམ་ཡང་གཡེལ་མེད་རྟག་ཏུ་སྐྱོང་བར་མཛོད། ། ཁྱེད་ཐུགས་དགྱེས་པའི་ཆུ་སྐྱེས་ལས་བྱུང་བའི། ། དངོས་གྲུབ་བདེ་ཆེན་བདུད་རྩིའི་བཅུད་ཆེན་པོས། ། ལྟོས་བཅས་བུང་བ་བདག་ཅག་ཚིམ་མཛད་དེ། །
མཁའ་ལ་སྤྱོད་པའི་གནས་སུ་འཁྲིད་དུ་གསོལ། ། ཞེས་པས་ཕྲིན་ལས་བཅོལ་ཏེ་འདོད་དོན་གསོལ་ལོ། ། གཉིས་པ་མདུན་བསྐྱེད་བསྒྲུབ་པ་ལ། སློབ་དཔོན་གྱིས་མདུན་གྱི་མཎྜལ་གཏོར་མ་དང་བཅས་པ་ལ་རྡོ་རྗེའི་རྩེས་ནང་མཆོད་ནས་འཐོར་ཞིང༌། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མ་སོགས་ནས་ཆོས་འབྱུང་གྲུ་གསུམ་མཐིང་ནག་གདེང་ཁ་ཆེ་བ་གྱེན་དུ་ཕྱོགས་པ། དེའི་དབུས་ཀྱི་ནམ་མཁར་པྃ་ལས་སྣ་ཚོགས་པདྨ་འདབ་མ་བཞི་པའི་ལྟེ་བ་དང་འདབ་མ་བཞི་ལ་རྃ་ལས་ཉི་མའི་དཀྱིལ་འཁོར་རེ་རེའི་སྟེང་དུ་ཧཱུྃ་ཡིག་རེ་རེ། དེའང་དབུས་ཀྱི་མཐིང་ནག ཤར་གྱི་དཀར་པོ།
ལྷོའི་སེར་པོ། ནུབ་ཀྱི་དམར་པོ། བྱང་གི་ལྗང་གུ་རྣམས་གསལ་ཞིང་འཚེར་བ། དེ་ལས་འོད་ཟེར་འཕྲོས། གདུག་པ་ཅན་ཐམས་ཅད་ཚར་གཅད། དཔའ་བོ་མཁའ་འགྲོ་རྣམས་ཀྱི་ནུས་མཐུ་ཐམས་ཅད་བསྡུས་ནས་ཧཱུྃ་རྣམས་ལ་ཐིམ། དེ་རྣམས་ཡོངས་སུ་གྱུར་པ་ལས་དབུས་སུ་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་མཐིང་ནག ཤར་དུ་སངས་རྒྱས་རིགས་ཀྱི་སེང་གདོང་ཅན་དཀར་མོ། ལྷོར་རིན་ཆེན་རིགས་ཀྱི་སེང་གདོང་ཅན་སེར་མོ། ནུབ་ཏུ་པདྨའི་རིགས་ཀྱིས་སེང་གདོང་ཅན་དམར་མོ།
བྱང་དུ་ལས་ཀྱི་རིགས་ཀྱི་སེང་གདོང་མ་ལྗང་གུ་ཐམས་ཅད་ཀྱང་ཞལ་གཅིག་ཕྱག་གཉིས་མ་སོགས་ནས། ཕྱག་གཡས་པ་རྣམས་ཀྱིས་རྣོ་ཞིང་གཅོད་པའི་ངར་དང་ལྡན་པའི་རང་རྟགས་ཀྱིས་མཚན་པའི་གྲི་གུག་ནམ་མཁའ་ལ་འཕྱར་ཞིང༌། གཡོན་པ་རྣམས་ཀྱི་ཐོད་པ་དཀར་པོ་ཁྲག་གིས་བཀང་བ་ཐུགས་ཀར་འཛིན་པའི་སོགས་ནས་མེ་འབར་བའི་དབུས་ན་བཞུགས་པ། གཞན་ཡང་དེ་དག་གི་འཁོར་དུ་ཡེ་ཤེས་པ་དང་འཇིག་རྟེན་པའི་རིགས་ཀྱི་དཔའ་བོ་དང་མཁའ་འགྲོ་བཀའ་སྲུང་དམ་ཅན་རྒྱ་མཚོའི་ཚོགས་དཔག་ཏུ་མེད་པས་བསྐོར་བ་དང་བཅས་པར་གྱུར། དེ་ཐམས་ཅད་ཀྱི་དཔྲལ་བར་ཨོཾ་སོགས་ནས་དཔའ་བོ་མཁའ་འགྲོ་བཀའ་སྲུང་དམ་ཅན་གྱི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་དང་རྔ་དུང་རོལ་མོ་དབྱངས་དང་བཅས་པས་སྤྱན་འདྲེན་པ་ནི་འདི་སྐད་དོ། ། ཧཱུྃ་བྷྱོཿ གནས་མཆོག་འོག་མིན་སྟུག་པོ་བཀོད། ། མཁའ་ལ་སྤྱོད་དང་ཨཽ་ཌ་ཡཱན། ། སོ་ས་གླིང་སོགས་གར་བཞུགས་ནས། །
མཁའ་འགྲོའི་དབང་མོ་འཁོར་བཅས་གཤེགས། ། ཨེ་དབྱིངས་གྲུ་གསུམ་མཐིང་ནག་འབར། ། འཇིགས་རུང་ཡ་ངའི་དུར་ཁྲོད་དབུས། ། པད་ཉི་རོ་ཡི་གདན་སྟེང་ནས། ། ཡེ་ཤེས་མཁའ་འགྲོ་ཆེན་མོ་བཞེངས། ། མེ་རི་མེ་དཔུང་འབར་བའི་ཀློང༌། ། རླུང་ནག་དུད་སྤྲིན་འཚུབ་མའི་ནང༌། ། སྐྱེ་མེད་དབྱིངས་ལས་སྐྱེ་བའི་འཕྲུལ། ། མཁའ་འགྲོའི་རྒྱལ་མོ་སྐུ་བཞེངས་ཤིག ། དད་དང་དམ་ཚིག་ལྡན་པ་ཡི། །
རྣལ་འབྱོར་སྒྲུབ་པོ་བདག་ཅག་གིས། ། བསྟན་དང་འགྲོ་བའི་དོན་སླད་དུ། ། ཡུམ་ཆེན་མཁའ་འགྲོ་སྤྱན་འདྲེན་ནོ། ། བསྐལ་བ་གྲངས་མེད་སྔོན་རོལ་ནས། ། འགྲོ་བའི་དོན་དུ་ཐུགས་བསྐྱེད་པའི། ། འབྲས་བུ་མངོན་དུ་མཛད་པའི་ཕྱིར། ། ཐུགས་རྗེ་དགོངས་ལ་གཤེགས་སུ་གསོལ། ། ཁྱེད་ཀྱིས་ཇི་ལྟར་བཞེད་པའི་དོན། ། གདུག་པ་འདུལ་ཕྱིར་སྐུར་སྤྲུལ་མ། ། དེ་ཡི་ཐུགས་དམ་བདག་བསྐུལ་ན། །
དུས་ལ་བབ་པོ་ད་ཚུར་སྤྱོན། ། ཡེ་ཤེས་མཁའ་འགྲོ་ཀུན་གྱི་གཙོ། ། སེང་གེའི་གདོང་ཅན་གཤེགས་སུ་གསོལ། ། རྡོ་རྗེ་རིགས་ཀྱི་མཁའ་འགྲོ་མ། ། རྔམ་པའི་ཞལ་ལྡན་གཤེགས་སུ་གསོལ། ། སངས་རྒྱས་རིན་ཆེན་པདྨ་དང༌། ། ལས་ཀྱི་རིགས་ཀྱི་མཁའ་འགྲོ་མ། ། སྤྲུལ་པ་ཡང་སྤྲུལ་འཁོར་དང་བཅས། ། གནས་འདིར་མྱུར་དུ་གཤེགས་སུ་གསོལ། ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཨེ་ཧྱེ་ཧི།
ཞེས་པས་སྤྱན་དྲངས། ཧཱུྃ་ཡེ་ཤེས་ལས་གྲུབ་དག་པའི་གཞལ་མེད་ཁང༌། ། གྲུ་གསུམ་མཐིང་ནག་པད་ཉི་རོ་ཡི་གདན། ། མེ་རླུང་འཁྲུགས་པའི་དཀྱིལ་འཁོར་ཆེན་པོ་འདིར། ། མཁའ་འགྲོ་འཁོར་བཅས་བརྟན་པར་བཞུགས་སུ་གསོལ། ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་བཛྲ་ཨཱ་ས་ན་ཏིཥྛནྟུ། ཞེས་པས་བཞུགས་སུ་གསོལ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཨརྒྷཾ་ཨཱཿཧཱུྃ་ནས་ཤབྡ་ཨཱཿཧཱུྃ་གི་བར་གྱིས་མཆོད་ལ། ཛཿཧཱུྃ་བཾ་ཧོཿཞེས་པས་མདུན་བསྐྱེད་ལ་བསྟིམ། དབང་ལྷ་གོང་བཞིན་སྤྱན་དྲངས།
མཆོད་དེ་དབང་བསྐུར་ནས། ཆུའི་ལྷག་མ་ཡར་ལུད་པ་ལས་གཙོ་མོའི་སྤྱི་བོར་མི་བསྐྱོད་པའི་ངོ་བོ་རྡོ་རྗེ་སྔོན་པོ་རྩེ་ལྔ་པ་དང༌། གཞན་རྣམས་ཀྱི་སྤྱི་བོར་རིགས་གཞན་བཞིའི་འཁོར་ལོ་རིན་པོ་ཆེ་པདྨ་རལ་གྲི་རྣམས་ཀྱིས་དབུར་བརྒྱན་པར་བསམ་མོ། ། གསུམ་པ་མཆོད་པ་འབུལ་བ་ལ། མཆོད་པའི་དངོས་པོ་མི་ཟད་པར་སྤེལ་བ་ནི། རྒྱལ་ཀུན་སྦྱིན་པའི་ཕ་རོལ་ཕྱིན་སྟོབས་དང༌། ། བདག་ཅག་ལྷག་བསམ་སྨོན་ལམ་བདེན་སྟོབས་ཀྱིས། ། ཕྱི་ནང་གསང་བའི་མཆོད་སྤྲིན་བསྐལ་པའི་བར། ། མཆོད་ཡུལ་ཀུན་གྱི་སྤྱན་ལམ་རྒྱས་གྱུར་ཅིག ། ཨོཾ་ཨཱཿཧཱུྃ་སརྦྦ་པཱུ་ཛ་མེགྷ་ས་མུ་དྲ་སྥ་ར་ཎ་སྭཱ་ཧཱ།
ཞེས་པས་རྒྱ་ཆེར་སྤེལ། ཧཱུྃ་རྣམ་པ་དགྲ་བགེགས་བསྒྲལ་བའི་ཤ་ཁྲག་རུས། ། ངོ་བོ་རྡུལ་བྲལ་ཡེ་ཤེས་རང་སྣང་སྤྲིན། ། མཆོད་ཡོན་མེ་ཏོག་བདུག་པ་སྣང་གསལ་དྲི། ། ཞལ་ཟས་རོལ་མོ་མཁའ་འགྲོ་དགྱེས་ཕྱིར་འབུལ། ། ཨོཾ་ཌཱཀྐི་ནི་སིངྷ་མུ་ཁི་ས་པ་རི་ཝཱ་ར་ཨརྒྷཾ་ཨཱཿཧཱུྃ། ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ། ཞེས་པས་ཉེར་སྤྱོད་འབུལ། ཧཱུྃ་རང་བཞིན་གདོད་ནས་རྣམ་དག་བདུད་རྩིའི་མཆོག ། ཤ་ལྔ་བདུད་རྩི་ལྔ་དང་ཡི་གེ་ལྔ། །
དབྱེར་མེད་ཡེ་ཤེས་བདུད་རྩིར་བྱིན་བརླབས་པ། ། མཁའ་འགྲོ་འཁོར་བཅས་དགྱེས་པའི་མཆོད་པ་འབུལ། ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། ཞེས་པས་སྨན་དང༌། སྤྲོ་ན་འོག་ནས་འབྱུང་བའི་ཕུད་མཆོད་ཀྱིས་ཀྱང་མཆོད་དོ། ། ཧཱུྃ་ཕྱི་ནང་གསང་བའི་ཀུན་རྟོག་དགྲ་ཚོགས་རྣམས། ། སྐྱེ་མེད་ཡེ་ཤེས་ཆེན་པོའི་ཀློང་ཡངས་སུ། ། བསྒྲལ་བ་ལས་བྱུང་རཀྟའི་རྒྱ་མཚོ་ཆེ། ། མཁའ་འགྲོ་འཁོར་བཅས་དགྱེས་པའི་མཆོད་པ་འབུལ། ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་མ་ཧཱ་རཀྟ་ཁ་ཁ་ཁཱ་ཧི་ཁཱ་ཧི།
ཞེས་པས་རཀྟ་འབུལ། ཧཱུྃ་སྲིད་གསུམ་རྣམ་པར་དག་པའི་གཏོར་གཞོང་དུ། ། འཁོར་བ་ཡོངས་སྒྲོལ་དམར་གྱི་གཏོར་མ་བཤམ། ། མྱང་འདས་ཡེ་ཤེས་ལྔ་ཡི་ངོ་བོ་ཉིད། ། ཤ་ལྔ་བདུད་རྩི་ཡེ་ཤེས་ལྔར་བྱིན་བརླབས། ། རོ་བཅུད་བརྒྱ་ལྡན་ཤ་ཁྲག་རྒྱན་དང་ལྡན། ། མ་མོ་མཁའ་འགྲོ་མཉེས་པའི་དམ་རྫས་འདི། ། སེང་གེའི་གདོང་ཅན་མཁའ་འགྲོའི་ཚོགས་ལ་འབུལ། ། འཁོར་བཅས་མཉེས་ནས་དངོས་གྲུབ་སྩལ་དུ་གསོལ། ། ཨོཾ་ཌཱ་ཀི་ནི་སིངྷ་མུ་ཁི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི།
ཞེས་གཏོར་སྔགས་ལན་གསུམ་དང༌། ཤེས་ཤིང་ནུས་ན་མཁའ་འགྲོ་སྤྱིའི་གཏོར་སྔགས་ཀྱང་བརྗོད་པས་གཏོར་མ་ཕུལ་ལ། སྤྲོ་ན་བསྟོད་པ་རྒྱས་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བའི། གང་ལ་བསྟོད་ཅིང་སོགས་ཀྱིས་བསྟོད། མི་ནུས་ན། ཧཱུྃ་ཞེ་སྡང་རྣམ་དག་རྣམ་ཤེས་གནས་གྱུར་པ། ། ཆོས་དབྱིངས་ཡེ་ཤེས་རང་བཞིན་བཅོམ་ལྡན་མ། ། ཐུགས་ཀྱི་རིགས་མཆོག་མཐིང་ནག་ཁྲོ་མོའི་སྐུ། ། སེང་གེའི་གདོང་ཅན་མ་ལ་ཕྱག་འཚལ་ལོ། ། གཏི་མུག་རྣམ་དག་གཟུགས་ཕུང་གནས་གྱུར་པ། །
མེ་ལོང་ཡེ་ཤེས་རང་བཞིན་བཅོམ་ལྡན་མ། ། སྐུ་ཡི་རིགས་མཆོག་རབ་དཀར་ཁྲོ་མོའི་སྐུ། ། སེང་གེའི་གདོང་ཅན་མ་ལ་ཕྱག་འཚལ་ལོ། ། སེར་སྣའི་རང་བཞིན་ཚོར་ཕུར་གནས་གྱུར་པ། ། མཉམ་ཉིད་ཡེ་ཤེས་རང་བཞིན་བཅོམ་ལྡན་མ། ། ཡོན་ཏན་རིགས་མཆོག་གསེར་འདྲ་ཁྲོ་མོའི་སྐུ། ། སེང་གེའི་གདོང་ཅན་མ་ལ་ཕྱག་འཚལ་ལོ། ། འདོད་ཆགས་རྣམ་དག་འདུ་ཤེས་གནས་གྱུར་པ། ། སོར་རྟོག་ཡེ་ཤེས་རང་བཞིན་བཅོམ་ལྡན་མ། ། གསུང་གི་རིགས་མཆོག་རབ་དམར་ཁྲོ་མོའི་སྐུ། །
སེང་གེའི་གདོང་ཅན་མ་ལ་ཕྱག་འཚལ་ལོ། ། ཕྲག་དོག་རྣམ་དག་འདུ་བྱེད་གནས་གྱུར་པ། ། བྱ་གྲུབ་ཡེ་ཤེས་རང་བཞིན་བཅོམ་ལྡན་མ། ། ཕྲིན་ལས་རིགས་མཆོག་ལྗང་སྔོན་ཁྲོ་མོའི་སྐུ། ། སེང་གེའི་གདོང་ཅན་མ་ལ་ཕྱག་འཚལ་ལོ། ། ཞེས་བསྟོད་པས་མཆོད་པའོ། ། ཚོགས་ཀྱི་མཆོད་པ་འབུལ་བ་ནི། ཡོ་བྱད་རྣམས་འདུ་བྱས་ལ་འོག་ནས་འབྱུང་བ་ལྟར་འབུལ། དེ་ནས་ཐུགས་དམ་བསྐང་བ་ལ་ནི། ཐོག་མར་བསྐང་རྫས་བྱིན་གྱིས་བརླབ་པ་ནི།
ཨོཾ་ཆོས་དབྱིངས་རྣམ་དག་ཅིར་ཡང་རུང་བ་ལ། ། སྣ་ཚོགས་མཆོད་པའི་སྤྲིན་ཕུང་འཁྲིགས་པ་འདི། ། དངོས་སུ་བཤམས་དང་རྣལ་འབྱོར་ཡིད་ཀྱིས་སྤྲུལ། ། བླ་མ་ཡི་དམ་མཁའ་འགྲོས་བྱིན་གྱིས་བརླབས། ། བདེན་ཚིག་སྨོན་ལམ་དག་པའི་ནུས་མཐུ་ཡིས། ། མཁའ་འགྲོ་འཁོར་བཅས་དགྱེས་པའི་རྫས་སུ་གྱུར། ། སྤྲོས་མེད་ངང་ལས་སྤྲོས་པའི་ཚོགས་སྣང་བ། ། མཁའ་དང་ས་གཞི་ཁྱབ་པར་འབྱུང་གྱུར་ཅིག ། ཨོཾ་སརྦྦ་བིད་པཱུ་ར་པཱུ་ར། སུ་ར་སུ་ར།
ཨ་བརྟ་ཡ་ཨ་བརྟ་ཡ་ཧོཿཞེས་པས་བྱིན་གྱིས་བརླབས་ནས། བསྐང་གཏོར་ལ་ཨོཾ་ཨཱཿཧཱུྃ་ཧ་ཧོཿཧྲཱིཿལན་གསུམ་གྱིས་བྱིན་རླབས་དྲན་པར་བྱས་ལ། གཏོར་སྔགས་ལན་གསུམ་གྱིས་དབུལ་ཞིང༌། ཧཱུྃ་སྐྱེ་མེད་རྣམ་དག་ཆོས་སྐུའི་ངང་ཉིད་ལས། ། སྐྱེ་བའི་ཆོ་འཕྲུལ་གཟུགས་ཀྱི་སྐུར་བསྟན་མ། ། སེང་གེའི་གདོང་ཅན་འཁོར་དང་བཅས་པ་ལ། ། བདག་གིས་མཐུན་པའི་དམ་རྫས་འབུལ་བ་ནི། ། གཙང་ཞིང་གཙང་མར་སྦྱར་བའི་མཆོད་ཡོན་དང༌། ། དྲི་ཞིམ་ཞབས་བསིལ་ཁྲུས་ཀྱི་ཞལ་བསིལ་དང༌། ། དབྱིབས་ལེགས་ཁ་དོག་ཕུན་ཚོགས་མེ་ཏོག་གསར། །
དྲི་བཟང་དུད་པའི་སྤྲིན་གྱི་བདུག་སྤོས་དང༌། ། མཁའ་ལ་ཉི་བཞིན་གསལ་བའི་མར་མེའི་ཕྲེང༌། ། བསིལ་དང་ཡིད་དུ་འོང་བའི་དྲི་མཆོག་དང༌། ། ཁ་དོག་དྲི་རོ་ནུས་ལྡན་ཞལ་ཟས་ཚོགས། ། རོལ་མོའི་བྱེ་བྲག་སྙན་བརྗིད་ཡིད་འཁུལ་བ། ། ས་དང་ནམ་མཁའ་བར་སྣང་ཁྱབ་པ་འདི། ། མཁའ་འགྲོ་སེང་གེའི་གདོང་པ་ཅན་ལ་འབུལ། ། གཙོ་མོ་འཁོར་བཅས་ཐུགས་དམ་བསྐང་གྱུར་ནས། ། རྣལ་འབྱོར་བདག་དང་ཡོན་བདག་འཁོར་བཅས་ཀྱི། ། མི་མཐུན་རྐྱེན་དང་བར་ཆད་བཟློག་པ་དང༌། །
མཆོག་དང་ཐུན་མོང་དངོས་གྲུབ་སྩལ་དུ་གསོལ། ། འདི་དང་སྐྱེ་བ་ཀུན་དུ་བསྐྱབ་མཛད་ནས། ། གནོད་པའི་ལམ་སྤངས་ཡང་དག་དོན་རྟོགས་མཛོད། ། ཐོད་མཁར་འབར་བ་གཡང་གཞིའི་བླ་རེ་བྲེས། ། སྙིང་དང་གློ་མཆིན་འཕྱང་འཕྲུལ་སྣ་ཚོགས་པ། ། རྒྱུ་རློན་ལྡ་ལྡི་ཕྱོགས་ཀུན་ཁྱབ་པར་དཔྱངས། ། ཁྲག་ཞག་འཁྱིལ་བའི་གཞི་ལ་ཀེང་རུས་བཀྲམ། ། མི་མགོའི་ཏོག་དང་ཞིང་གི་རྒྱལ་མཚན་འཕྱར། ། དྲག་པོའི་གཞལ་ཡས་མཚན་ཉིད་ལྡན་པའི་ནང༌། ། དགྲ་བགེགས་ཤ་ཁྲག་དྲོན་མོའི་མཆོད་ཡོན་བསྐྱིལ། །
མིག་རྣ་སྣ་ལྕེ་སྙིང་རྣམས་དྲོད་མ་ཡལ། ། དབང་པོ་ལྔ་ཡི་མེ་ཏོག་གསར་པ་བཤམས། ། དུར་ཁྲོད་མེས་བསྲེགས་ཚིལ་ཆེན་སྤོས་དུད་འཁྲིགས། ། ཞུན་ཆེན་རབ་ཏུ་གསལ་བའི་སྒྲོན་མེ་སྦར། ། མཁྲིས་ཆེན་ཁྲག་གིས་སྦགས་པའི་དྲི་མཆོག་དང༌། ། ཤ་ཁྲག་རུས་པ་ནང་ཁྲོལ་ཞལ་ཟས་ཚོགས། ། མི་རྐང་གླིང་བུ་ཐོད་པ་ལྟག་སྤྲོད་རྔ། ། བྱད་མ་དམ་ཉམས་འགུགས་པའི་དྲག་པོའི་དབྱངས། ། སོད་ཅིག་སྒྲོལ་ཅིག་ཞེས་བསྐུལ་དྲག་པོའི་ངག ། ཡེ་ཤེས་མཁའ་འགྲོ་དགྱེས་པ་བསྐྱེད་པ་ཡི། །
གསང་བའི་དམ་རྫས་སྔངས་སྐྲག་བསྐྱེད་པ་འདི། ། སེང་གདོང་རྔམ་པའི་མཁའ་འགྲོ་ཁྱོད་ལ་འབུལ། ། འཁོར་བཅས་དགྱེས་ཤིང་ཐུགས་དམ་གཉེན་བསྐུལ་ནས། ། རྣལ་འབྱོར་བདག་དང་ཡོན་བདག་འཁོར་བཅས་ལ། ། བྱད་ཁ་རྦོད་གཏོང་མནན་གཏད་བསད་པའི་ལས། ། གང་ཡིན་བྱད་མཁན་རང་ལ་བཟློག་ནས་ཀྱང༌། ། བདག་སོགས་སྲུང་ཞིང་སྐྱོབ་པའི་ཕྲིན་ལས་མཛོད། ། གཞན་ཡང་མཁའ་འགྲོ་མཉེས་པའི་དམ་རྫས་ནི། ། ཡིད་འོང་གཟུགས་དང་རྣ་བར་སྙན་པའི་སྒྲ། ། ངད་ལྡན་དྲི་དང་བདེ་བར་འཚོ་བའི་རོ། །
བདེ་ཆེན་བསྐྱེད་པ་རེག་བྱའི་མཆོད་པ་འབུལ། ། གཡུལ་ལས་རྒྱལ་བྱེད་འཁོར་ལོ་ནོར་བུ་དང༌། ། བཙུན་མོ་བློན་པོ་གླང་པོ་རྟ་ཡི་མཆོག ། དམག་དཔོན་རིན་ཆེན་རྣམ་པ་བདུན་དང་ནི། ། མདའ་མདུང་རལ་གྲི་མཚོན་ཆ་ངར་ལྡན་སོགས། ། གྲི་གུག་ཐོད་ཁྲག་ཁ་ཊྭཱཾ་ག་ལ་སོགས། ། བྱིན་གྱིས་བརླབས་པའི་ཕྱག་མཚན་སྣ་ཚོགས་འབུལ། ། རིན་པོ་ཆེ་དང་རུས་པའི་རྒྱན་ཆ་དང༌། ། མི་མགོ་སྐམ་རློན་ཕྲེང་དང་དར་དཔྱངས་དང༌། ། མི་ལྤགས་སྟག་ལྤགས་ལ་སོགས་སྐུ་ཡི་ཆས། །
རྔ་དང་སིལ་སྙན་དབྱངས་སོགས་གསུང་གི་རྫས། ། རིགས་ལྔའི་ཕྱག་མཚན་ལ་སོགས་ཐུགས་མཉེས་བྱེད། ། མཁའ་འགྲོ་འཁོར་བཅས་དགྱེས་པར་བསྐྱེད་ཕྱིར་འབུལ། ། རི་རབ་གླིང་བཞི་གླིང་ཕྲན་རོལ་མཚོར་བཅས། ། ལྷ་མིའི་ལོངས་སྤྱོད་ཀུན་བཟང་མཆོད་པའི་སྤྲིན། ། མཆོད་པར་འོས་པ་ཇི་སྙེད་མཆིས་པ་ཡང༌། ། དངོས་བཤམས་ཡིད་ཀྱིས་སྤྲུལ་ཏེ་འབུལ་ལགས་ན། ། བཞེས་ནས་བདག་དང་ཡོན་བདག་འཁོར་བཅས་ལ། ། ཚེ་དང་བསོད་ནམས་རྒྱས་པའི་དངོས་གྲུབ་སྩོལ། ། མི་དང་མི་མིན་གནོད་པ་ཞི་བ་དང༌། །
ཐར་པའི་ལམ་བརྙེས་བྱང་ཆུབ་ཐོབ་པར་མཛོད། ། དབང་བཞིའི་ཆུ་བོ་མ་ནུབ་དམ་ཚིག་དང༌། ། ཟབ་གསལ་བསྐྱེད་དང་རྫོགས་པའི་རིམ་པ་བསྒོམ། ། སྙིང་པོའི་སྔགས་བཟླས་ལས་བཞིའི་ཕྲིན་ལས་ཀྱིས། ། སེམས་ཅན་དོན་བྱེད་ལས་ཀྱི་ཚོགས་ལ་འབད། ། ཀུན་ཀྱང་ཡང་དག་ལྟ་བས་བརྒྱན་པ་ཡི། ། མཁའ་འགྲོ་འཁོར་བཅས་ཐུགས་དམ་བསྐང་གྱུར་ཅིག ། ཧཱུྃ་དུས་གསུམ་སངས་རྒྱས་ཐམས་ཅད་སྐྱེད་མཛད་ཡུམ། ། སེང་གདོང་ཆོས་ཀྱི་སྐུ་ཡི་ཐུགས་དམ་བསྐང༌། ། ས་བཅུའི་བྱང་སེམས་ཀུན་ལ་དབང་བསྒྱུར་མ། །
སེང་གདོང་ལོངས་སྤྱོད་རྫོགས་སྐུའི་ཐུགས་དམ་བསྐང༌། ། གང་ལ་གང་འདུལ་དེ་དེའི་སྐུར་སྟོན་མ། ། སེང་གདོང་སྤྲུལ་པའི་སྐུ་ཡི་ཐུགས་དམ་བསྐང༌། ། སྐུ་གསུམ་དབྱེར་མེད་མཁའ་ཁྱབ་འདུས་མ་ཁྱབ། ། སེང་གདོང་ངོ་བོ་ཉིད་སྐུའི་ཐུགས་དམ་བསྐང༌། ། བསྟན་པ་བསྲུང་ཞིང་དགྲ་བགེགས་ཚར་གཅོད་ཕྱིར། ། རྡོ་རྗེ་རིགས་ཀྱི་སེང་གདོང་ཐུགས་དམ་བསྐང༌། ། ནད་གདོན་བགེགས་དང་བར་ཆད་ཞི་བའི་ཕྱིར། ། བདེ་གཤེགས་རིགས་ཀྱི་སེང་གདོང་ཐུགས་དམ་བསྐང༌། ། ཚེ་དང་བསོད་ནམས་དཔལ་འབྱོར་རྒྱས་པའི་ཕྱིར། །
རིན་ཆེན་རིགས་ཀྱི་སེང་གདོང་ཐུགས་དམ་བསྐང༌། ། ཁམས་གསུམ་སྐྱེ་འགྲོ་དབང་དུ་བསྡུ་བྱའི་ཕྱིར། ། པདྨའི་རིགས་ཀྱི་སེང་གདོང་ཐུགས་དམ་བསྐང༌། ། མཐུན་ཕྱོགས་སྤེལ་ཞིང་མི་མཐུན་ཕྱོགས་གཞོམ་ཕྱིར། ། ལས་ཀྱི་རིགས་ཀྱི་སེང་གདོང་ཐུགས་དམ་བསྐང༌། ། དབྱིངས་དང་ཡེ་ཤེས་དབྱེར་མེད་ཡོངས་རྗེ་མོ། ། སེང་གདོང་རབ་འཇིགས་ཁྲོས་མའི་ཐུགས་དམ་བསྐང༌། ། གདུག་ཅན་དགྲ་བགེགས་འདུལ་ཕྱིར་དྲག་མོའི་ཚུལ། ། སེང་གདོང་རྔམ་ཞལ་ཅན་མའི་ཐུགས་དམ་བསྐང༌། ། དམ་ཉམས་དགྲ་བགེགས་བྱད་མའི་སྲོག་གཅོད་ཕྱིར། །
གྲི་གུག་འབར་བ་འཛིན་མའི་ཐུགས་དམ་བསྐང༌། ། བྱད་མའི་སྙིང་ཁྲག་དྲོན་མོ་འཐུང་བའི་ཕྱིར། ། ཐོད་ཕྲག་ལྕང་ལོ་ཅན་མའི་ཐུགས་དམ་བསྐང༌། ། ཐབས་དང་ཤེས་རབ་ཟུང་འཇུག་ཁ་སྦྱོར་ཕྱིར། ། ཁ་ཊྭཱཾ་ག་ལ་འཁྱུད་མའི་ཐུགས་དམ་བསྐང༌། ། བགེགས་རིགས་ཐལ་བའི་རྡུལ་བཞིན་བརླག་བྱའི་ཕྱིར། ། ཞབས་ཀྱིས་རོ་སྙིང་བསྣུན་མའི་ཐུགས་དམ་བསྐང༌། ། ཞི་རྒྱས་དབང་དྲག་ཕྲིན་ལས་ལྷུན་གྲུབ་ཕྱིར། ། རིགས་བཞི་མཁའ་འགྲོའི་ཚོགས་ཀྱི་ཐུགས་དམ་བསྐང༌། ། ལེགས་ཉེས་སྟོང་འཛིན་དམ་ཚིག་རྗེས་སྐྱོང་པ། །
གནས་གསུམ་དཔའ་བོ་མཁའ་འགྲོའི་ཐུགས་དམ་བསྐང༌། ། གྲུབ་པའི་རྟགས་དང་མཚན་མ་ཅི་ཡང་སྟོན། ། མཐུ་ལྡན་འཇིག་རྟེན་མཁའ་འགྲོའི་ཐུགས་དམ་བསྐང༌། ། བཀའ་ཉན་ལས་བྱེད་སྤྲུལ་པ་ཡང་སྤྲུལ་གྱི། ། མ་མོ་མཁའ་འགྲོ་འབུམ་གྱི་ཐུགས་དམ་བསྐང༌། ། བསྐང་ངོ་མཁའ་འགྲོའི་ཐུགས་དམ་གཉེན་པོ་བསྐང༌། ། བཤགས་སོ་བདག་རྒྱུད་ཉེས་ལྟུང་མཐའ་དག་བཤགས། ། བཟློག་གོ་མི་མཐུན་རྐྱེན་དང་བར་ཆད་བཟློག ། སྩོལ་ལོ་དངོས་གྲུབ་མ་ལུས་དེང་འདིར་སྩོལ། ། བསྐུལ་ལོ་དགྲ་བགེགས་བསྒྲལ་བའི་ལས་ལ་བསྐུལ། །
མཛོད་ཅིག་བཅོལ་བའི་ཕྲིན་ལས་གྲུབ་པར་མཛོད། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། ། བདག་ཅག་འཁོར་བཅས་བྱིན་གྱིས་བརླབས་ནས་ཀྱང༌། ། ཐུབ་དབང་བསྟན་པའི་དཔལ་དུ་འགྱུར་བ་དང༌། ། མ་གྱུར་འགྲོ་བའི་དོན་ཀུན་འགྲུབ་པ་དང༌། ། ས་དང་ལམ་གྱི་རིམ་པ་ཀུན་བགྲོད་ནས། ། མཁའ་འགྲོ་ཉིད་ཀྱི་གོ་འཕང་ཐོབ་པར་མཛོད། ། བཞི་པ་མཐོལ་ཤིང་བཤགས་པ་ནི། ཧཱུྃ་བྷྱོཿ ཡེ་ཤེས་དབྱིངས་ཀྱི་ཡུམ་ཆེན་མཁའ་འགྲོ་མ། །
ཁྲོ་ཞལ་རྔམ་པ་སེང་གེའི་གདོང་ཅན་མ། ། ཁྱེད་ཐུགས་དབྱིངས་ལས་གཡོ་བ་མི་མངའ་ཡང༌། ། བདག་སོགས་སེམས་ཅན་དོན་ལ་དགོངས་སུ་གསོལ། ། ཐོག་མེད་དུས་ནས་ཐ་མ་ད་ལྟའི་བར། ། མ་རིག་འཁྲུལ་པའི་ཉོན་མོངས་དབང་གྱུར་པས། ། སོ་སོར་ཐར་དང་བྱང་སེམས་གསང་སྔགས་ཀྱི། ། སྡོམ་པ་གསུམ་དང་འགལ་བ་མཐོལ་ལོ་བཤགས། ། དབང་བཞིའི་དམ་ཚིག་ཚུལ་བཞིན་མ་བསྲུངས་དང༌། ། བསྐྱེད་རྫོགས་རྣལ་འབྱོར་ཐུན་བཞིར་མ་བསྒོམས་དང༌། ། མཁའ་འགྲོ་འཁོར་བཅས་དུས་སུ་མ་མཆོད་པས། །
དམ་ཚིག་ཉམས་ཆག་གྱུར་པ་མཐོལ་ལོ་བཤགས། ། རང་ལུས་མཁའ་འགྲོར་མ་གསལ་མཐོལ་ལོ་བཤགས། ། སྔགས་ཚིག་དག་པར་མ་བཟླས༴ ། རང་སེམས་མཁའ་འགྲོར་མ་རྟོགས་མཐོལ༴ ། མཁའ་འགྲོའི་ཡོན་ཏན་མ་ཤེས་མཐོལ༴ ། མཁའ་འགྲོའི་ཕྲིན་ལས་མ་བསྒྲུབས་མཐོལ་ལོ༴ ། མདོར་ན་ལུས་ངག་ཡིད་ཀྱི་སྒོ་རྣམས་ནས། ། ཐུགས་དང་འགལ་བའི་ཉེས་པ་ཅི་མཆིས་པ། ། མཐོལ་ལོ་བཤགས་སོ་ཚངས་པའི་དངོས་གྲུབ་སྩོལ། ། ཞེས་སོ། །
ལྔ་པ་བཟླས་པ་བྱ་བ་ནི། ། མདུན་བསྐྱེད་ཀྱི་ལྷ་ཐམས་ཅད་ལ་དམིགས་ཏེ་རྩ་སྔགས་ཅི་ནུས་བཟླས་ལ། ཧཱུྃ་བྷྱོཿརྒྱལ་བ་ཀུན་ཡུམ་རྡོ་རྗེ་མཁའ་འགྲོ་མ། ། སིངྷ་མུ་ཁའི་ལྷ་ཚོགས་འཁོར་བཅས་རྣམས། ། དགྱེས་པར་བསྐྱེད་པའི་མཆོད་གཏོར་འདི་བཞེས་ལ། ། གང་བཅོལ་ཕྲིན་ལས་འདི་དག་འགྲུབ་པར་མཛོད། ། རྒྱལ་བའི་བསྟན་པ་དར་ཞིང་རྒྱས་པ་དང༌། ། བསྟན་འཛིན་རྣམས་ཀྱི་བཞེད་པ་ཆོས་བཞིན་འགྲུབ། ། བར་ཆད་ཀུན་ཞི་སྐུ་ཚེ་མཆོག་ཏུ་རིང༌། ། ཕྲིན་ལས་ཕྱོགས་བཅུར་རྒྱས་པར་མཛད་དུ་གསོལ། །
རྣལ་འབྱོར་བདག་ཅག་འཁོར་དང་བཅས་རྣམས་ཀྱི། ། ལུས་ངག་ཡིད་ཀྱི་བར་ཆད་ཀུན་ཞི་ཞིང༌། ། བསམ་པའི་དོན་རྣམས་ཆོས་དང་མཐུན་པར་འགྲུབ། ། འདི་ཕྱི་བདེ་བའི་ལམ་བཟང་འགྲུབ་པར་མཛོད། ། བླ་མ་ལྷ་དང་མཁའ་འགྲོས་བརྩེར་དགོངས་ཤིང༌། ། དཀོན་མཆོག་གསུམ་གྱི་བདེན་པའི་བྱིན་རླབས་ཞུགས། ། བྱང་ཆུབ་སེམས་ཀྱི་ནུས་པ་ཆེར་བརྟན་པས། ། ཐེག་ཆེན་ལམ་ལ་གཡོ་བ་མེད་པར་མཛོད། ། དབང་ལས་ཐོབ་པའི་དམ་ཚིག་རྣམ་པར་དག ། རིམ་གཉིས་བསྒོམ་པས་ལམ་གྱི་ཡོན་ཏན་འཕེལ། །
ཞི་རྒྱས་དབང་དྲག་ལས་རྣམས་ཐོགས་མེད་འགྲུབ། ། མཐར་ཐུག་མཆོག་གི་དངོས་གྲུབ་ཐོབ་པར་མཛོད། ། སྦྱིན་པའི་བདག་པོ་འཁོར་དང་གཡོག་བཅས་ཀྱི། ། འགལ་རྐྱེན་ཞི་ཞིང་མཐུན་རྐྱེན་ཚང་བ་དང༌། ། བསྟན་དང་བསྟན་འཛིན་རྣམས་ལ་དད་གུས་ཀྱི། ། དགེ་བ་རྒྱ་ཆེར་འཕེལ་བར་མཛད་དུ་གསོལ། ། རྣམ་པ་ཀུན་ཏུ་མི་དགེའི་ལས་སྤང་ཞིང༌། ། དགེ་བའི་ལས་ལ་ཀུན་ཏུ་བརྩོན་པ་དང༌། ། ཐེག་པ་ཆེན་པོའི་ལམ་ལ་རབ་ཞུགས་ནས། ། བླ་མེད་བྱང་ཆུབ་ཐོབ་པར་མཛད་དུ་གསོལ། །
ཞེས་པས་ཕྲིན་ལས་བཅོལ། དྲུག་པ་བསྒྲལ་ལས་བྱ་བ་ནི། མདུན་དུ་ལིངྒ་དངོས་སུ་ཡོད་ན་ལིང་ཁེབས་བསལ། དངོས་སུ་མེད་པའི་ཚེ་གཏོར་མའི་འོག་གི་ལིངྒ་ལ་དམིགས་ཏེ། རྡོ་རྗེའི་རྩེས་ནང་མཆོད་ནས་གཏོར་ཏེ། བསང་སྦྱངས། སྟོང་པའི་ངང་ལས་ཁཾ་ནག་པོ་ཡོངས་སུ་གྱུར་པ་ལས་གནམ་ལྕགས་ལས་གྲུབ་པའི་གཤིན་རྗེའི་ཁང་སྒྲོམ་གྲུ་གསུམ་པ། ཁ་དོག་ཅིང་གཏིང་ཟབ་པ། སྟེང་ནས་དུག་མཚོན་སེར་ཆར་འབབ་པ། འོག་ནས་ཁྲག་ནད་རླངས་པ་འཕྱུར་བ།
གསོད་གཅོད་ནམ་མཁའི་འབྲུག་ལྟར་སྒྲོགས་པ། གཤིན་རྗེ་ནག་པོའི་ཁ་གདངས་ལྟ་བུར་ཟིན་ནས་ཐར་པ་མེད་པའི་རོ་དོང་ནག་པོ། དེའི་ནང་དུ་ནྲྀ་ཡོངས་སུ་གྱུར་པ་ལས་གནོད་བྱེད་དགྲ་བགེགས་ཐམས་ཅད་ཀྱི་ངོ་བོ། ལིངྒ་གཅེར་བུ་ལུས་རིད་ཅིང་ཉམ་ཐག་པ། གདོང་པ་མཆི་མའི་རྒྱུན་གྱིས་གཡོགས་པ། བུ་ག་དགུ་ནས་རྣག་ཁྲག་འཛག་ཅིང༌། མཛེ་དང་ཕོལ་མིག་དུ་མས་བཏབ་པ། རྐང་ལག་ལྕགས་ཀྱི་སྒྲོག་ཏུ་ཆུད་པ། མགོན་སྐྱབས་བྲལ་བས་སྐྲག་ཅིང་འདར་བའི་རྣམ་པ་ཅན་དུ་གྱུར། ཅེས་བརྗོད།
བདག་གི་ཐུགས་ཀའི་ཧཱུྃ་ལས་འོད་ཟེར་ཚ་ཞིང་རྩུབ་པ་དཔག་ཏུ་མེད་པ་འཕྲོས། མདུན་བསྐྱེད་ཀྱི་མཁའ་འགྲོ་མ་འཁོར་དང་བཅས་པའི་ཐུགས་ཀར་ཕོག་པས་ཐུགས་རྒྱུད་རང་དབང་མེད་པར་བསྐུལ། དེ་དག་ལས་རང་དང་འདྲ་བའི་ཕོ་ཉ་ལས་མཁན་ཁྲོ་འཁྲུག་རྔམ་པ་ལག་ན་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་སོགས་མཚོན་ཆ་ཐོགས་པ་སྟོང་གསུམ་ཁྱབ་པ་འཕྲོས། གནོད་བྱེད་དགྲ་བགེགས་བྱད་མ་གང་དུ་གནས་པ་ནས་རང་དབང་མེད་པར་བཀུག་སྟེ། གཟུགས་བརྙན་ལ་གཉིས་སུ་མེད་པར་ཐིམ་པར་བསམས་ལ། ཧཱུྃ་མཛད་ཀྱི་ཕྱག་རྒྱ་དང་བཅས་ཏེ། ཛཿརྗེ་བཙུན་རྩ་བ་དང་བརྒྱུད་པར་བཅས་པའི་སོགས་ནས། མཁའ་འགྲོ་མ་སེང་གེའི་གདོང་པ་ཅན། མཁའ་འགྲོ་མ་བྱེ་བ་འབུམ་སྡེའི་ཚོགས་དང་བཅས་པ་རྣམས་ཀྱི་བདེན་པ་དང་བདེན་པ་ཆེན་པོའི་བྱིན་གྱིས་བརླབས་ཀྱིས། སངས་རྒྱས་ཀྱི་བསྟན་པ་བཤིག་པ།
དཀོན་མཆོག་གི་དབུ་འཕང་དམོད་པ། བླ་མ་དམ་པའི་སྐུ་དགྲ། དགེ་འདུན་གྱི་སྤྱི་དགྲ། སེམས་ཅན་ཡོངས་ལ་འཚེ་བ། རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་རྣམས་ལ། སྡང་བའི་སེམས་དང་ལྡན་པ། གདུག་པའི་སེམས་དང་ལྡན་པ། དྲག་ཤུལ་གྱི་སེམས་དང་ལྡན་པ། བསམ་སྦྱོར་ངན་པ་རྩོམ་པར་བྱེད་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས།
རྦད་འདྲེ་རྦོད་གཏོང༌། བྱད་ཟོར་རྩུབ་པ། སྔ་དགྲ་བྱས་པ། ཕྱི་དགྲ་ཤོམ་པ། ད་དགྲ་སྡང་ཞིང་གནོད་པ། ཕོད་བཙུགས་པ། དོ་བསྡོ་བའི་དགྲ་བགེགས་བྱད་མ་གང་ཡིན་པ་དེ་དག་སྟོང་གསུམ་འཇིག་རྟེན། ས་འོག་ས་སྟེང་ས་བླ་གང་དུ་གནས་ཀྱང༌། སྐད་ཅིག་ཐང་ཅིག་ཡུད་ཙམ་ལ་མིང་དང་རུས་སུ་སྨོས་པ། གཟུགས་དང་རྟགས་སུ་བྱས་པའི་དགྲ་བགེགས་ཀྱི་ལིངྒ་འདི་ལ་ཁུག་ཅིག་ཕོབ་ཅིག་ཅེས་དང༌།
ཨཿཀཿསཿམཿསོགས་ཡི་གེ་བཅུ་བཞི་པའི་མཐར། སརྦ་ཤ་ཏྲཱུན་ཨཱ་ཀརྵ་ཡ་ཛཿཞེས་དང༌། ཨོཾ་བཛྲ་ཡཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བིཾ། ཨོཾ་བཛྲ་གྷཎྜེ་ཧོཿ ཞེས་པ་ཕྱག་རྒྱ་དང་བཅས་ཏེ་ལན་གསུམ་གྱིས་དགུག་གཞུག་བཅིང་དང་དབང་དུ་བྱ། སླར་ཡང་ལྷ་དབྱེའི་ཆེད་དུ། རྗེ་བཙུན་རྩ་བ་སོགས་ནས། དོ་བསྡོ་བའི་དགྲ་བགེགས་བྱད་མ་གང་ཡིན་པ་དེ་དག་ཐམས་ཅད་སྲུང་སྐྱོབ་བྱེད་པའི་ལྷ་དང་ཕྱེས་ཤིག
སྟོང་གྲོགས་བྱེད་པའི་ལྷ་དང་ཕྱེས་ཤིག ཕ་ལྷ་དང་ཕྱེས་ཤིག མ་ལྷ་དང་ཕྱེས་ཤིག ཞང་ལྷ་དང་ཕྱེས་ཤིག སྲོག་ལྷ་དང་ཕྱེས་ཤིག ཡུལ་ལྷ་དང་ཕྱེས་ཤིག སྲུང་འཁོར་གྱི་ལྷ་དང་ཕྱེས་ཤིག ཡི་དམ་གྱི་ལྷ་དང་ཕྱེས་ཤིག ནུས་མཐུ་བསྐྱེད་པའི་ལྷ་དང་ཕྱེས་ཤིག ཨཿཀཿསོགས་རྩ་སྔགས་ལ་སརྦ་ཤ་ཏྲཱུ་ན་སརྦྦ་དེ་ཝཱ་ཨུངྒྷ་ཊ་ཡ་ཕཊ།
ཅེས་བརྗོད་པས་དགྲ་བོ་མགོན་སྐྱབས་ཀྱི་ལྷ་ཐམས་ཅད་ཀྱིས་སྤངས་པར་བསམ། དེ་ནས་གནང་བ་ཞུ་ཞིང་དྲག་པོའི་ཕྲིན་ལས་སུ་བསྐུལ་བ་ནི། གཏོར་ཆུང་ཞིག་ཀྱང་བྲན་ཏེ། གསེར་སྐྱེམས་ནམ་མཁར་གཏོར་ཞིང༌། ཨོཾ་ཨཱཿཧཱུྃ་རྩ་བརྒྱུད་བླ་མ་ཡི་དམ་དཀོན་མཆོག་གསུམ། ། སྣང་ཞིང་སྲིད་པའི་ལྷ་སྲིན་སྡེ་བརྒྱད་དང༌། ། ཡུལ་ཕྱོགས་འདིར་གནས་གཞི་བདག་གཉེན་པོ་རྣམས། ། གསེར་སྐྱེམས་མཆོད་པ་དམ་པ་འདི་བཞེས་ལ། ། མངོན་སྤྱོད་ལས་ལ་ཕྲག་དོག་མ་མཛད་པར། ། བསྟན་དགྲ་སྤངས་ནས་བདག་གི་དཔུང་གཉེན་མཛོད། །
བྷྱོཿཆོས་དབྱིངས་རྣམ་དག་ནམ་མཁའི་ཀློང་ཡངས་སུ། ། རབ་འཇིགས་དུར་ཁྲོད་ཆེན་པོས་ཡོངས་སུ་བསྐོར། ། ཆོས་འབྱུང་གྲུ་གསུམ་མཐིང་ནག་འབར་བའི་དབུས། ། ཡེ་ཤེས་མེ་དཔུང་འབར་བའི་ཀློང་དཀྱིལ་ནས། ། མཁའ་འགྲོ་བྱེ་བའི་གཙོ་མོ་སྐུ་བཞེངས་ཤིག ། དྲག་མོ་སེང་གེའི་གདོང་ཅན་སྐུ་བཞེངས་ཤིག ། རིགས་བཞིའི་མཁའ་འགྲོ་ཤུགས་འགྲོ་སྐུ་བཞེངས་ཤིག ། གནས་གསུམ་མ་མོ་མཁའ་འགྲོ་སྐུ་བཞེངས་ཤིག ། སྤྲུལ་པ་ཡང་སྤྲུལ་ཚོགས་རྣམས་སྐུ་བཞེངས་ཤིག ། ཕོ་ཉ་ལས་མཁན་ཚོགས་རྣམས་སྐུ་བཞེངས་ཤིག །
ཤ་ཁྲག་བརྒྱན་པའི་གཏོར་མ་འདི་བཞེས་ལ། ། དྲག་པོའི་ཕྲིན་ལས་བསྐུལ་ལ་ད་ཚུར་གསོན། ། སྐྱེ་འགྲོའི་བདེ་སྐྱིད་བསྟན་ལ་རག་ལས་མོད། ། བསྟན་དགྲ་བཏང་སྙོམས་སུ་ལ་མངོན་སྤྱོད་བརྩམ། ། དེ་སླད་བསྟན་པ་ཉམས་པར་བྱེད་པའི་དགྲ། ། བླ་མ་དཀོན་མཆོག་དབུ་འཕང་དམོད་པའི་དགྲ། ། སེམས་ཅན་ཡོངས་ལ་རྣམ་འཚེའི་དགྲ་དང་བགེགས། ། བདག་ཅག་བྱང་ཆུབ་སྒྲུབ་པོ་འཁོར་བཅས་ལ། ། གནོད་ཅིང་བསམ་སྦྱོར་ངན་པའི་དགྲ་བྱུང་ན། ། མཐུ་ཆེན་མཁའ་འགྲོ་ཆོས་སྐྱོང་སྲུང་མའི་ཐུགས། །
རྒྱུད་ནས་བསྐུལ་བའི་དགོས་པ་མི་ཆུང་གྲང༌། ། དེ་ཕྱིར་དྲག་མོ་ཁྲོས་པའི་སྐུར་སྤྲུལ་མ། ། བདུད་དང་དགྲ་བགེགས་དམ་ཉམས་ཚར་གཅོད་མ། ། ཁྱེད་ཀྱི་ཐུགས་དམ་གཉེན་པོ་དུས་ལ་བབ། ། བསྟན་པ་བཤིག་པའི་དགྲ་བགེགས་བྱད་མའི་ཚོགས། ། འདི་དག་ཁྱེད་ཀྱིས་མྱུར་དུ་བསྒྲལ་བའི་འོས། ། ད་ལྟར་མ་བསྒྲལ་ཐུགས་དམ་བཅས་པ་འགལ། ། དེ་སླད་བདག་གིས་བསྐུལ་བའི་ཕྲིན་ལས་འདི། ། ད་ལྟ་ཉིད་དུ་འགྲུབ་པའི་ཕྲིན་ལས་མཛོད། ། རྣལ་འབྱོར་བདག་ཅག་དཔོན་སློབ་ཡོན་སྦྱོར་གྱིས། །
ཐར་པ་ཐམས་ཅད་མཁྱེན་ལམ་སྒྲུབ་པའི་བགེགས། ། གཟུགས་ཅན་དགྲ་དང་གཟུགས་མེད་བགེགས་ཀྱི་རིགས། ། མྱུར་དུ་ཁུག་ལ་བསྒྲལ་བའི་ཕྲིན་ལས་མཛོད། ། དམ་ཉམས་དགྲ་བགེགས་ལས་ངན་སྡིག་ཅན་འདིའི། ། གནམ་གྱི་འཇུ་ཐག་དཀར་པོ་སྟེང་ནས་ཆོད། ། ས་ཡི་རྟེན་ཕུར་ནག་པོ་འོག་ནས་ཕྱུངས། ། མགོན་སྐྱོབ་བྱེད་པའི་ལྷ་སྲུང་ཀུན་དང་ཕྲོལ། ། ལུས་ལ་དུག་ནད་མཚོན་ཆའི་ཆར་པ་ཕོབ། ། ངག་ནས་སྨྲེ་སྔགས་ལྷང་ལྷང་འདོན་དུ་ཆུག ། ཡིད་ཀྱིས་ཏིང་འཛིན་བསྒོམ་པ་རྨུགས་སུ་ཆུག །
རྣམ་ཤེས་སྐྱེ་མེད་མཁའ་འགྲོའི་ཐུགས་དང་བསྲེས། ། ཤ་ཁྲག་རུས་པ་ལྷག་མེད་ཚོགས་སུ་རོལ། ། རིགས་བརྒྱུད་ཉེ་འབྲེལ་འཁོར་གཡོག་རྩད་ནས་ཕྱུངས། ། ཡུལ་གཞིས་ཟས་ནོར་དུས་མཐའི་རླུང་ལ་སྐུར། ། ཐལ་བའི་རྡུལ་ཕྲན་ཙམ་ཡང་མེད་པར་མཛོད། ། ཕྱིན་ཆད་དགྲ་བགེགས་བྱད་མའི་ཚོགས་རྣམས་ཀྱིས། ། བདག་ལ་གླགས་ལྟའི་སྐབས་རྙེད་མེད་པར་མཛོད། ། བསམ་ངན་གདུག་རྩུབ་སྡིག་པའི་རྒྱུན་བཅད་དེ། ། ཐམས་ཅད་བདག་གི་དབང་དུ་འགྱུར་བར་མཛོད། ། མདོར་ན་སྡང་ཞིང་གདུག་སེམས་ལྡན་པ་འདི། །
ལོ་དང་ཟླ་བའི་ཡུན་ཚད་མ་འགྱངས་བར། ། ཞག་དང་ཟ་མའི་དུས་མཚམས་ད་ལྟ་ཉིད། ། བསད་ཅིང་བསྒྲལ་ནས་རྣམ་ཤེས་དབྱིངས་སུ་སྒྲོལ། ། ཅེས་བསྐུལ་ཞིང༌། དེ་ནས་ཕུར་པ་ལག་ཏུ་ཐོགས་ལ། ཧཱུྃ་ང་ནི་དུས་གསུམ་བདེ་གཤེགས་ཐམས་ཅད་ཀྱི། ། སྤྲུལ་པའི་ལས་བྱེད་སེང་གེའི་གདོང་ཅན་མ། ། ཡེ་ཤེས་འཇིག་རྟེན་མཁའ་འགྲོ་ཡོངས་ཀྱི་གཙོ། ། དམ་ཉམས་བྱད་མའི་སྲོག་གི་གཤེད་མ་སྟེ། ། ལག་ན་གདུག་ཅན་གསོད་པའི་ཕུར་པ་ཐོགས། །
སྐུ་སྟོད་ཁྲོ་ཆེན་འབར་བ་རྔམས་ཤིང་བརྗིད། ། སྐུ་སྨད་གནམ་ལྕགས་ཕུར་བུ་ཟུར་གསུམ་དབལ། ། རེག་པས་གཅོད་པའི་ཡེ་ཤེས་མཚོན་རྣོན་འདི། ། དགྲ་བགེགས་སྙིང་གི་དཀྱིལ་དུ་བཏབ་ཙམ་གྱིས། ། ལས་ངན་རྒྱུན་བཅད་ལུས་ངན་རྡུལ་དུ་རློག ། ཧཱུྃ་དགྲ་བགེགས་བྱད་མའི་ལུས་ངག་ཡིད་གསུམ་གྱི། ། ནུས་མཐུ་བཀྲག་མདངས་བསོད་ནམས་ལྷག་མ་བཅས། ། འབྲུ་གསུམ་ས་བོན་གཟུགས་གྱུར་བདག་ལ་ཐིམ། ། བདག་གི་སྒོ་གསུམ་མཐུ་སྟོབས་གཟི་བརྗིད་རྒྱས། ། ཨོཾ་ཨཱཿཧཱུྃ་ནྲྀ་ཛཿཞེས་དང༌།
ཕུར་བུའི་དབུ་གཙུག་གིས་རང་གི་གནས་གསུམ་དུ་གཏུགས་ཏེ། སླར་ཡང་ཨཿཀཿསཿམཿསོགས་དང༌། བཛྲ་ཀཱི་ལི་ཀཱི་ལ་ཡ་དགྲ་བོ་བྱད་མའི་སྲོག་སྙིང་ལ་མཱ་ར་ཡ་ཛཿཛཿརྦད་རྦད་ཨེ་ས་བྷྱོ་རྦད། ཅེས་མང་དུ་བཟླ་ཞིང༌། དགྲ་བོའི་སྙིང་གར་དྲག་ཏུ་བཏབ་པས་ཚེའི་རྒྱུན་བཅད། རྣམ་ཤེས་ཚོགས་བརྒྱད་ཀྱི་རྟེན་དང་བཅས་པ་རྡུལ་དུ་བརླག་པར་བསམ། ནམ་མཁར་གནས་པའི་རྡོ་རྗེ་སེམས་དཔའ་དེ་ཉིད་དཔའ་བོ་མཁའ་འགྲོའི་ཚོགས་དཔག་ཏུ་མེད་པས་བསྐོར་ཏེ་འཇའ་འོད་ཀྱི་གུར་ཕུབ། མེ་ཏོག་གི་ཆར་འབེབས། རོལ་མོའི་སྒྲ་བསྒྲགས་པ་དང་བཅས་ཏེ་སྐད་ཅིག་ཉིད་ལ་མི་བསྐྱོད་པའི་ཞིང་དུ་ཐོགས་པ་མེད་པར་གཤེགས་པར་བསམ། ཕཊ་དྲག་པོ་བརྗོད་ཅིང་མིག་གྱེན་དུ་བལྟ།
མཐར་བསྒྲལ་བྱ་སྒྲོལ་བྱེད་བསྒྲལ་བའི་ཐབས་ཐམས་ཅད་རང་སེམས་གསལ་སྟོང་ཟུང་འཇུག་སྤྲོས་པའི་མཐའ་ཐམས་ཅད་དང་བྲལ་བའི་ངང་དུ་ཅི་གནས་སུ་མཉམ་པར་གཞག་གོ ། དེ་ནས་ལིང་རོ་ཞལ་བསྟབ་བྱ་བ་ནི། ཧཱུྃ་མི་བཟད་སྡིག་པའི་ལས་ལ་ཆེས་རྔམས་པའི། ། དུག་གསུམ་གོང་བུར་གྱུར་པའི་བདུད་དགྲ་རྣམས། ། སྐྱེ་མེད་དབྱིངས་སུ་སྦྱོར་སྒྲོལ་བགྱིས་པ་ཡི། ། ཤ་རུས་རི་བོ་ཁྲག་ཞག་རྒྱ་མཚོར་གྱུར། ། མཁའ་འགྲོ་བྱེ་བའི་གཙོ་མོའི་ཞལ་དུ་བསྟབས། ། དྲག་མོ་སེང་གེའི་གདོང་ཅན་ཞལ་དུ་བསྟབས། ། རིགས་བཞི་མཁའ་འགྲོ་ཤུགས་འགྲོའི་ཞལ་དུ་བསྟབས། ། གནས་གསུམ་མ་མོ་མཁའ་འགྲོའི་ཞལ་དུ་བསྟབས། །
སྤྲུལ་པ་ཡང་སྤྲུལ་ཚོགས་ཀྱི་ཞལ་དུ་བསྟབས། ། ཕོ་ཉ་ལས་མཁན་ཚོགས་ཀྱི་ཞལ་དུ་བསྟབས། ། ཞལ་དུ་བསྟབས་པ་ཁ་ཁ་ཁཱ་ཧི་ཧོཿ ། དགྱེས་པར་རོལ་ནས་དངོས་གྲུབ་སྩོལ་ཅིག་གུ། ། བདུན་པ་བཟློག་པ་ལ། སྔར་གྱི་ལིང་རོ་ཡོད་པ་དེ་དང་བཅས་པའི་གཏོར་མ་ཤ་ཁྲག་གིས་བརྒྱན་པ་བྲན་ལ། འབྲུ་གསུམ་ལན་གསུམ་བརྗོད་པས་བྱིན་གྱིས་བརླབས་ལ། འདིར་ཟོར་བྱིན་གྱིས་བརླབ་པའི་ཕྱིར་དམིགས་པ་དཀྱུས་ལྟར་དང༌། ཧཱུྃ་དཔལ་ལྡན་རྩ་བརྒྱུད་བླ་མའི་སོགས་ནས་གཟི་བརྗིད་འབར་གྱུར་ཅིག་ཅེས་པའི་བར་བརྗོད་དོ། ། བཟློག་པའི་དམིགས་པ་ནི།
རང་ཉིད་སེང་གེའི་གདོང་ཅན་མར་གསལ་བའི་སྙིང་གར་རང་དང་བསྲུང་བྱ་སྦ་བ་མན་ངག་ལྟར་དང༌། བདག་མདུན་གྱི་ལྷ་ཚོགས་ཐམས་ཅད་དམ་ཉམས་དགྲ་བགེགས་བྱད་མ་ལ་ཤིན་ཏུ་ཁྲོས་པའི་ཉམས་དང་ལྡན་པས་ཧཱུྃ་ཞེས་དྲག་ཏུ་བརྗོད་པའི་ཤངས་ནས་རླུང་ཆེན་དྲག་ཏུ་གཡོས་པ་དང་མཉམ་དུ། སྐུའི་ཆ་དང་རལ་པའི་གསེབ་ལ་སོགས་པ་ནས་རང་འདྲའི་སྤྲུལ་པ་ཡང་སྤྲུལ་ཉིང་སྤྲུལ་བསམ་གྱིས་མི་ཁྱབ་པ་འཕྲོས། དེ་རྣམས་ཀྱིས་བདག་ཅག་ཡོན་མཆོད་འཁོར་དང་བཅས་པའི་སྒོ་གསུམ་གྱི་བར་ཆད། ཆག་ཆེ་ཉམ་ང༌། མི་ནད་ཕྱུགས་ནད། ནད་སྲི་འཆི་སྲི། རྨི་ངན་ལྟས་ངན་གྱི་འབྲས་བུ་ལ་སོགས་པ་མི་མཐུན་པའི་ཕྱོགས་ཐམས་ཅད་ཐལ་བ་རྡུལ་དུ་བཤིག རོ་མ་རྣམས་ཀྱང་དུས་མཐའི་འཐོར་རླུང་གིས་གཏོར་བ་བཞིན་དུ་རྗེས་མེད་དུ་གཏོར། དེས་ཞི་བར་མ་གྱུར་པ་ཕ་རོལ་གྱི་བྱད་གཏད་དྲག་སྦྱོར་གྱི་མཐུ་དང་ནུས་པ་ཐམས་ཅད་བྱད་མཁན་རང་གི་གཤེད་དུ་བབ་ཅིང་ཚར་གཅོད་པའི་ལས་མཛད།
ཐམས་ཅད་ཀྱི་ཞལ་ནས་བྷྱོཿབྷྱོཿབཟློག་བཟློག་གི་ང་རོ་དྲག་པོས་འཇིག་རྟེན་གྱི་ཁམས་གཡོ་བར་ནུས་པ་ཙམ་དུ་ཡོད་པར་བསམས་ལ། གྱེར་བསྒོམ་ལྷན་ཅིག་པས་འདི་སྐད་དོ། ། ཧཱུྃ་རྒྱལ་བ་ཀུན་གྱི་མཐུ་སྟོབས་ནུས་པའི་ཚོགས། ། གཅིག་བསྡུས་གདུག་པ་ཚར་གཅོད་སེང་གེའི་གདོང༌། ། སྐུ་མདོག་མུན་ལྟར་གནག་ཅིང་སེང་གེའི་ཞལ། ། སྟོང་གསུམ་དགྲ་ལ་རྔམ་པས་རབ་ཏུ་གདངས། ། མཆེ་རྣོན་གཙིགས་པས་ས་གསུམ་འབྱུང་པོ་བསྔངས། ། ལྗགས་དམར་བར་སྣང་གཡོ་བས་དགྲ་ཁྲག་གཞིབ། ། སྤྱན་གསུམ་དམར་ཟླུམ་ལྡོག་པས་ལོག་འདྲེན་གཟིར། ། ཤངས་ནས་རླུང་འཚུབས་དགྲ་བགེགས་ཐལ་བར་གཏོར། །
ཨག་ཚོམ་གསེབ་ནས་ཁྲོ་ཆུའི་ཞུན་མ་འཐོར། ། སྨིན་འཁྱོག་མེ་ཡི་ཚ་ཚས་བགེགས་དཔུང་བསྲེག ། རལ་པ་སྤྲུགས་པའི་ཁྲོད་ནས་ཁྲོ་ཆུང་ཚོགས། ། སྤྲུལ་པས་བསྲུང་བཟློག་ཕྲིན་ལས་ཅི་ཡང་སྒྲུབ། ། ཞལ་ནས་བྷྱོ་བཟློག་ཧཱུྃ་ཕཊ་འཇིགས་རུང་སྒྲས། ། ཕ་རོལ་བསམ་སྦྱོར་ངན་པ་བཟློག་ཅིང་བསྒྱུར། ། མི་སྡུག་ཆས་བརྒྱན་སྐུ་ལས་མཁའ་འགྲོའི་ཚོགས། ། སྤྲུལ་པས་སྟོང་གསུམ་བསྟན་དགྲའི་དཔུང་ཚོགས་བཅོམ། ། རྒྱལ་རྣམས་སྐུ་གསུང་ཡོན་ཏན་ཕྲིན་ལས་ཀྱི། ། རང་བཞིན་རིགས་བཞི་སེང་གེའི་གདོང་ཅན་མ། །
མ་མོ་མཁའ་འགྲོ་སྤྲུལ་པ་ཡང་སྤྲུལ་བཅས། ། རྫུ་འཕྲུལ་མཐུ་ལྡན་མཁའ་འགྲོ་བྱེ་བ་འབུམ། ། རྣལ་འབྱོར་དཔོན་སློབ་འཁོར་བཅས་བསྲུང་བའི་ཚེ། ། བདུད་སྡེས་མི་ཕྱེད་སྲུང་བའི་གུར་ཁང་བརྟན། ། གདུག་པ་ཚར་གཅོད་ལས་ལ་མངགས་པའི་ཚེ། ། མཐུ་སྟོབས་ཐོགས་མེད་གནམ་ལྕགས་ཐོག་ལྟར་མྱུར། ། དགྲ་ལ་བབ་ན་དགྲ་སྲོག་ཧུར་ཐུམ་འཕྲོག ། བགེགས་ལ་བབ་ན་བགེགས་དཔུང་དབྱིངས་སུ་བཏུལ། ། གདོན་ལ་བབ་ན་གདོན་རྐང་དྲུང་ནས་འབྱིན། ། བྱད་མར་བབ་ན་ལྷ་སྲུང་བདུད་དུ་འབེབས། །
སྣང་སྲིད་ལྷ་སྲིན་སྡེ་བརྒྱད་མ་ལུས་པ། ། ལས་ལ་འགྱེད་པའི་མཁའ་འགྲོ་སེང་གདོང་ཅན། ། འཁོར་བཅས་ཤ་ཁྲག་གཏོར་མ་འདི་བཞེས་ལ། ། དེ་རིང་བཟློག་བསྒྱུར་ཕྲིན་ལས་གྲུབ་པར་མཛོད། ། ཅེས་པས་བཟློག་པའི་ལས་ལ་བསྐུལ་ནས་བཟློག་པ་དངོས་ནི། བྷྱོཿདཔའ་མོ་རབ་འཇིགས་སེང་གེའི་གདོང་ཅན་མ། ། རིགས་བཞི་མཁའ་འགྲོའི་ཚོགས་དང་ཤུགས་འགྲོར་བཅས། ། གནས་གསུམ་མ་མོ་མཁའ་འགྲོ་ཐམས་ཅད་དང༌། ། སྤྲུལ་པ་ཡང་སྤྲུལ་བཅས་པ་ཚུར་དགོངས་ལ། ། དེང་འདིར་བསྟན་པའི་བཤད་སྒྲུབ་སྤེལ་བ་དང༌། །
སེམས་ཅན་ཕན་འདོགས་བདེ་སྐྱིད་བསྒྲུབ་པ་དང༌། ། རྣལ་འབྱོར་བདག་ཅག་ཡོན་མཆོད་འཁོར་བཅས་རྣམས། ། ཆོས་དང་སྲིད་པའི་བདེ་འབྱོར་བསྒྲུབ་པ་ལ། ། སྡང་སེམས་གདུག་སེམས་དུག་ཆུས་ཆེར་མྱོས་པའི། ། གནོད་བྱེད་བན་བོན་མུ་སྟེགས་གང་ཡིན་གྱིས། ། མནན་གཟིར་བྱད་གཏད་ངན་པ་གང་བརྩམས་པ། ། བྱད་མཁན་དེ་དེའི་གཤེད་དུ་བཟློག་ཅིང་བསྒྱུར། ། བདུད་དང་གཤིན་རྗེ་སྲིན་པོ་མ་མོ་བཙན། ། རྒྱལ་འགོང་འབྱུང་པོ་དམ་སྲི་ཐེའུ་རང་སོགས། ། སྣང་སྲིད་ལྷ་སྲིན་དྲེགས་བྱེད་རྦད་བསྐུལ་གྱི། །
ཉེར་འཚེ་ཐམས་ཅད་བཟློག་ཅིང་བསྒྱུར་དུ་གསོལ། ། སྲིན་པར་ཀུན་རྟོག་རྫིང་བུ་རྙོག་བྱེད་ཅིང༌། ། བར་ཆད་འཇུག་པའི་ཕོ་ཉ་དང་པོའི་འཕྲིན། ། ལྟས་ངན་ཡེ་འདྲོག་རྨི་ལམ་ངན་པའི་རིགས། ། འབྲས་བུ་འབྱིན་ནུས་མེད་པར་བཟློག་ཅིང་བསྒྱུར། ། གནམ་ལོ་ཟླ་བ་ཞག་དུས་སྤར་སྨེ་ཡི། ། འབྱུང་ཁམས་མི་མཐུན་གཅོད་འདྲལ་ལས་བྱུང་བའི། ། ཀེག་འཕྲང་སྲི་ལངས་ན་ཤི་དུར་ཞུགས་ཀྱི། ། ཆག་ཆེ་ཉམ་ང་བཟློག་ཅིང་བསྒྱུར་དུ་གསོལ། ། གདོན་བགེགས་འབྱུང་ཚོགས་འཁྲུགས་པའི་ཁ་ཡི་རླངས། །
རླུང་མཁྲིས་བད་ཀན་ལྡན་འདུས་ལས་གྱུར་པའི། ། མི་ནད་ཕྱུགས་ནད་ཡམས་ནད་འགོ་བའི་རིགས། ། མི་འབྱུང་བྱུང་བ་བཟློག་ཅིང་བསྒྱུར་དུ་གསོལ། ། སྔོན་ལས་ངན་དང་གློ་བུར་རྐྱེན་བྱུང་གི ། དུས་མིན་འཆི་བར་འགྱུར་བ་ཇི་སྙེད་དང༌། ། མི་ནོར་གང་སྟངས་རིགས་ཆད་རྒུད་པ་སོགས། ། སྐལ་ངན་ཐམས་ཅད་བཟློག་ཅིང་བསྒྱུར་དུ་གསོལ། ། གཞན་གྱི་དཔལ་འབྱོར་དབྲོག་ལ་ཆེས་རྔམ་པའི། ། དགྲ་ཇག་ཆོམ་རྐུན་དམག་འཁྲུག་འཇིགས་པ་དང༌། ། ཁ་སྨྲས་རྩོད་པ་རྒྱལ་པོའི་ཆད་པ་སོགས། །
དངངས་སྐྲག་འཇིགས་པ་ཐམས་ཅད་བཟློག་ཅིང་བསྒྱུར། ། བླ་མའི་སྐུ་དགྲ་བསྟན་པའི་སྤྱི་དགྲ་དང༌། ། རྣལ་འབྱོར་བདག་ཅག་དཔོན་སློབ་འཁོར་བཅས་ལ། ། སྔ་དགྲ་བྱས་དང་ད་དགྲ་སྙིང་ལ་བཅང༌། ། ཁ་དགྲ་ཁྱི་ལྟར་ཟུག་པའི་སྡང་དགྲ་རྣམས། ། ས་འོག་ས་སྟེང་ས་བླ་གར་བྲོས་ཀྱང༌། ། རེངས་པར་ཁུག་ལ་བཟུང་དང་བཅིང་བརྡེག་གཏུབས། ། བསད་བཅད་བསྒྲལ་ནས་རྣམ་ཤེས་ཆོས་དབྱིངས་བསྟིམ། ། ཇི་ལྟར་བཅོལ་པའི་ཕྲིན་ལས་སྒྲུབས་མཛོད་ཅིག ། ཅེས་བརྗོད་ཅིང་རྩ་སྔགས་ཀྱི་མཇུག་ཏུ་ལྷ་སྲིན་སྡེ་བརྒྱད་མི་དང་མི་མ་ཡིན་པའི་བྱད་ཁ་རྦོད་གཏོང་ཐམས་ཅད་བྱད་མ་གནོད་བྱེད་ཀྱི་སྟེང་དུ་ཨེ་ས་བྷྱོཿབྷྱོཿབཟློག་བཟློག་ཅེས་བཟླས།
བཟློག་པ་བསྡུས་པ་ནི། བྷྱོཿདཔའ་མོ་རབ་འཇིགས་སེང་གེའི་གདོང་ཅན་མ། ། ཆོ་འཕྲུལ་བསམ་ཡས་མཁའ་འགྲོ་འཁོར་བཅས་ཀྱིས། ། མཐུ་དང་ནུས་པ་རྫུ་འཕྲུལ་ཆེར་བསྐྱེད་ལ། ། བཟློག་པར་བཅོལ་པའི་ཕྲིན་ལས་འགྲུབ་པར་མཛོད། ། མི་དང་མི་མིན་སུ་དང་གང་གིའང་རུང༌། ། ངན་སྔགས་ཟོར་ཁ་མནན་གཏད་འཁྲུལ་འཁོར་སོགས། ། ངན་པར་བརྩམས་པའི་བསམ་སྦྱོར་མཐའ་དག་ནི། ། བྱད་མཁན་དེ་ཉིད་རང་ལ་བཟློག་པར་མཛོད། ། ནམ་མཁའ་གང་བ་ལྷ་ཡི་ཆོ་འཕྲུལ་དང༌། །
བར་སྣང་ཁྱབ་པའི་གཉན་གྱི་གདུག་རྩུབ་དང༌། ། ས་གཞི་གང་བའི་ཀླུ་ཡི་གནོད་པ་རྣམས། ། ཐམས་ཅད་བཟློག་ཅིང་བསྒྱུར་བའི་ཕྲིན་ལས་མཛོད། ། སྔོན་གྱི་ལས་ལ་དབང་བས་སྣ་དྲངས་པའི། ། ལྷ་སྲིན་སྡེ་བརྒྱད་གདུག་པའི་གནོད་པ་ཡི། ། ནད་དང་གདོན་དང་བར་ཆད་ཅི་མཆིས་པ། ། མཁའ་འགྲོའི་ཚོགས་ཀྱིས་བཟློག་ཅིང་བསྒྱུར་བར་མཛོད། ། བྱང་ཆུབ་བསྒྲུབ་པའི་གེགས་སུ་གྱུར་པ་ཡི། ། འགལ་རྐྱེན་ཚོགས་དང་མི་མཐུན་ཐོག་ཏུ་བབས། ། བསམ་ལ་བར་དུ་གཅོད་པ་ཐམས་ཅད་ཀྱང༌། །
ཁྱེད་ཀྱི་ནུས་པས་མྱུར་དུ་བཟློག་ཏུ་གསོལ། ། བདག་ལ་སེམས་པའི་གང་ཟག་ཐམས་ཅད་དང༌། ། སྦྱིན་པའི་བདག་པོ་ཕན་སེམས་ལྡན་པ་ལ། ། གནོད་ཅིང་འཚེ་བའི་ལོག་འདྲེན་བགེགས་ཀྱི་ཚོགས། ། མ་ལུས་བཟློག་ཅིང་བསྒྲལ་ནས་མེད་པར་མཛོད། ། མདོར་ན་བསམ་ངན་སྦྱོར་རྩུབ་གང་བརྩམས་པ། ། དེ་དག་དེ་རིང་ཉིད་ལ་བཟློག་པ་དང༌། ། ནམ་མཁའ་སྤྲིན་ལྟར་དེངས་པར་མཛད་ནས་ཀྱང༌། ། འདོད་པའི་དོན་ཀུན་འགྲུབ་པར་མཛད་དུ་གསོལ། ། ཞེས་དང་རྩ་སྔགས་བཟློག་ཤམ་ཅན་བཟླའོ། །
དེ་ཡན་ཆད་ཞག་གྲགས་ཅི་རིགས་པར་བྱའོ། ། ཉི་མ་སྔ་མ་རྣམས་སུ་དེ་ནས་ཐུན་གཏོར་སྐྱོང་བ་སོགས་ལ་འཇུག་གོ ། བརྒྱད་པ་ཟོར་བསྐུལ་བ་ནི། ཉི་མ་རྗེས་མའི་ཉིན་གཏོར་ཆེན་འགྲོ་ཕྱོགས་སུ་ཞལ་བསྒྱུར་ལ། རྡུལ་ཚོན་གྱི་དཀྱིལ་འཁོར་ནི་གཏོར་མ་དང་ཐ་མི་དད་པར་ལྷར་བསྐྱེད་པ་ཡིན་ནའང༌། འདིར་མར་མེ་གཅིག་ལས་གཉིས་མཆེད་ཀྱི་ཚུལ་དུ་ཤེས་པར་བྱས་ནས་རྡུལ་ཚོན་མི་བསྡུ་བར་རྗེས་ཆོག་གི་མཆོད་ཡུལ་དུ་གཞག ཡུལ་གྱི་གཞི་བདག་ལ་གཏོར་མ་བཏང་ལ་སྟོང་གྲོགས་བཅོལ། གསེར་སྐྱེམས་ནམ་མཁའ་ལ་གཏོར་ཞིང་འདི་སྐད་གྱེར་རོ། ། ཧཱུྃ་རྩ་བརྒྱུད་བླ་མ་ཡི་དམ་ལྷ། ། མཁའ་འགྲོ་ལྷ་སྲིན་སྡེ་བརྒྱད་དང༌། །
ཡུལ་ལྷ་ས་བདག་བཅས་པ་རྣམས། ། གསེར་སྐྱེམས་མཆོད་པ་འདི་བཞེས་ལ། ། བསྟན་དགྲ་རྡུལ་དུ་བརླག་བྱའི་ཕྱིར། ། དེ་རིང་མངོན་སྤྱོད་བརྩམས་པ་ལ། ། ཀོ་ལོང་ཕྲག་དོག་མ་མཛད་པར། ། བདག་གི་རྒྱབ་བརྟེན་དཔུང་སྒྲོགས་སྤྱོན། ། ཡིད་ལ་བརྣག་པའི་དགྲ་བོ་འདིས། ། སངས་རྒྱས་བསྟན་པའི་སྤྱི་དགྲ་བྱས། ། དཀོན་མཆོག་གསུམ་ལ་སྐུར་པ་བཏབ། ། དཔལ་ལྡན་བླ་མའི་སྐུ་དགྲ་བྱས། །
རྣལ་འབྱོར་བདག་གི་སྒོས་དགྲ་བྱེད། ། དེ་བས་བསྒྲལ་བའི་ཞིང་གྱུར་འདི། ། ལས་ངན་རྒྱུན་ཆགས་འགོག་ཕྱིར་དུ། ། མྱུར་དུ་བསྒྲལ་ལ་གནང་བ་སྩོལ། ། དེ་ནས་བདུད་འདུལ་མཁའ་འགྲོ་འཁོར་ཚོགས་སྤྲུལ་པ་ཡང་སྤྲུལ་གྲངས་མེད་པ་དང༌། འཇིག་རྟེན་གྱི་དྲེགས་པའི་སྡེ་ཚོགས་བསམ་གྱིས་མི་ཁྱབ་པ་དང་བཅས་ཏེ་ཁྲོ་འཁྲུག་རྔམ་པས་དགྲ་བོའི་ཕྱོགས་སུ་ཆས་པར་བསམས་ལ། ཧཱུྃ་ང་ནི་དུས་གསུམ་བདེ་གཤེགས་ཀྱི། ། སྤྲུལ་པའི་མཁའ་འགྲོ་སེང་གེའི་གདོང༌། ། ཡེ་ཤེས་འཇིག་རྟེན་མཁའ་འགྲོའི་ཚོགས། ། དགྲ་བགེགས་བྱད་མའི་སྲོག་གི་གཤེད། །
སྲིད་གསུམ་གནས་ན་ང་དབང་ཆེ། ། ལས་ལ་མི་འཁོལ་འགའ་ཡང་མེད། ། ང་ཡི་གཏོར་ཟོར་གཉེན་པོ་འདི། ། སྟེང་གི་ལྷ་ལ་མི་འཕང་ངོ༌། ། འོག་གི་ཀླུ་ལ་མི་འཕང་ངོ༌། ། བར་གྱི་གཉན་ལ་མི་འཕང་ངོ༌། ། དགྲ་བགེགས་བྱད་མ་བསྒྲལ་བའི་ཕྱིར། ། དྲག་པོ་ཟོར་གྱི་ལས་བྱེད་དོ། ། བྷྱོཿཤར་ཕྱོགས་རྒྱལ་པོ་ཡུལ་འཁོར་སྲུང༌། ། དྲི་ཟའི་དམག་ཚོགས་གྲངས་མེད་བཅས། །
གསེར་སྐྱེམས་མཆོད་པ་འདི་བཞེས་ལ། ། གཏོར་ཟོར་གཉེན་པོའི་ལམ་ཡངས་ཕྱེས། ། དམག་དཔུང་བསྐྱོད་ལ་རུ་མཚོན་ཕྱོར། ། ཟོར་སྣ་དགྲ་བོའི་ཡུལ་དུ་དྲངས། ། བྷྱོཿལྷོ་ཕྱོགས་རྒྱལ་ཆེན་འཕགས་སྐྱེས་པོ། ། གཤིན་རྗེའི་དམག་ཚོགས་གྲངས་མེད་བཅས། ། གསེར་སྐྱེམས་མཆོད་པ་འདི་བཞེས་ལ། ། གཏོར་ཟོར་གཉེན་པོའི་ལམ་ཡངས་ཕྱེས། ། དམག་དཔུང་བསྐྱོད་ལ་རུ་མཚོན་ཕྱོར། ། ཟོར་སྣ་དགྲ་བོའི་ཡུལ་དུ་དྲངས། །
བྷྱོཿནུབ་ཕྱོགས་རྒྱལ་ཆེན་མིག་མི་བཟང༌། ། ཀླུ་གདོན་དམག་ཚོགས་གྲངས་མེད་བཅས། ། གསེར་སྐྱེམས་མཆོད་པ་འདི་བཞེས་ལ། ། གཏོར་ཟོར་གཉེན་པོའི་ལམ་ཡངས་ཕྱེས། ། དམག་དཔུང་བསྐྱོད་ལ་རུ་མཚོན་ཕྱོར། ། ཟོར་སྣ་དགྲ་བོའི་ཡུལ་དུ་དྲངས། ། བྷྱོཿབྱང་ཕྱོགས་རྒྱལ་ཆེན་རྣམ་ཐོས་སྲས། ། གནོད་སྦྱིན་དམག་ཚོགས་གྲངས་མེད་བཅས། ། གསེར་སྐྱེམས་མཆོད་པ་འདི་བཞེས་ལ། ། གཏོར་ཟོར་གཉེན་པོའི་ལམ་ཡངས་ཕྱེས། །
དམག་དཔུང་བསྐྱོད་ལ་རུ་མཚོན་ཕྱོར། ། ཟོར་སྣ་དགྲ་བོའི་ཡུལ་དུ་དྲངས། ། བྷྱོཿསྟེང་འོག་ཕྱོགས་མཚམས་གནས་པ་ཡི། ། ལྷ་ཀླུ་འབྱུང་པོ་འཁོར་བཅས་རྣམས། ། གསེར་སྐྱེམས་མཆོད་པ་འདི་བཞེས་ལ། ། གཏོར་ཟོར་གཉེན་པོའི་ལམ་ཡངས་ཕྱེས། ། དམག་དཔུང་བསྐྱོད་ལ་རུ་མཚོན་ཕྱོར། ། ཟོར་སྣ་དགྲ་བོའི་ཡུལ་དུ་དྲངས། ། ཞེས་སོ། ། དགུ་པ་དགྲ་ཕྱོགས་ཟོར་དུ་འཕང་བ་ནི།
ཟོར་རྣམས་གང་དུ་འཕེན་པའི་ས་དེར་སྤྱན་དྲངས་ལ། གཏོར་ཆེན་མི་ལྤགས་སམ་གཅན་གཟན་གདུག་པ་ཅན་གྱི་པགས་པའི་སྟེང་དུ་བཞུགས་སུ་གསོལ་ལ། ནང་མཆོད་དང་ཆུས་བྲན་ལ། ལས་སུ་གཏད་པ་ནི། ཐོག་མར་ཕུད་མཆོད་འབྲུ་གསུམ་གྱིས་བྱིན་གྱིས་བརླབས་ལ། ཕྱོགས་བཅུ་དུས་གསུམ་བདེ་གཤེགས་ཐམས་ཅད་ཀྱི། ། མཁྱེན་བརྩེ་ནུས་པ་ཡོན་ཏན་ཀུན་གྱི་དངོས། ། དབང་བརྒྱུད་བྱིན་རླབས་གདམས་པ་སྩལ་དྲིན་ཆེ། ། འཁོར་ལོའི་མགོན་པོའི་ཞལ་དུ་ཨོཾ་ཨཱཿཧཱུྃ། ། རྡོ་རྗེ་འཆང་ཆེན་དཔའ་མོ་སེང་གེའི་གདོང༌། །
དགྲ་ལས་རྣམ་རྒྱལ་རྡོ་རྗེ་གདན་པ་ཆེ། ། དོན་ཡོད་རྡོ་རྗེ་བ་རི་ལོ་ཙཱ་བ། ། བརྩེ་ཆེན་སྙིང་པོའི་ཞལ་དུ་ཨོཾ་ཨཱཿཧཱུྃ། ། བསོད་ནམས་རྩེ་མོ་རྗེ་བཙུན་གྲགས་རྒྱལ་མཚན། ། ས་སྐྱ་པཎ་ཆེན་འཕགས་པ་རིན་པོ་ཆེ། ། དཀོན་མཆོག་དཔལ་དང་བྲག་ཕུག་བསོད་ནམས་དཔལ། ། བསོད་ནམས་རྒྱལ་མཚན་ཞལ་དུ་ཨོཾ་ཨཱཿཧཱུྃ། ། ཀུན་དགའ་བཀྲ་ཤིས་ངང་ཚུལ་བཟང་པོ་ཅན། ། ཚུལ་ཁྲིམས་རྒྱལ་མཚན་བློ་གྲོས་བཟང་པོ་དང༌། ། མཁྱེན་རབ་ཆོས་རྗེ་ལོ་ཆེན་ཆོས་སྐྱོང་བཟང༌། །
ས་སྐྱ་ལོ་ཙཱའི་ཞལ་དུ་ཨོཾ་ཨཱཿཧཱུྃ། ། དཀོན་མཆོག་ལྷུན་གྲུབ་དཀོན་མཆོག་དཔལ་ལྡན་དང༌། ། ཤར་ཆེན་ཀུན་བཀྲས་ཤེར་འབྱུང་ཀུན་དགའ་ལེགས། ། སངས་རྒྱས་ཕུན་ཚོགས་བསྟན་འཛིན་ལྷུན་གྲུབ་དང༌། ། བཀྲ་ཤིས་ལྷུན་གྲུབ་ཞལ་དུ་ཨོཾ་ཨཱཿཧཱུྃ། ། དཔའ་མོ་སེང་གེའི་གདོང་ཅན་རིགས་བཞིས་མཚོན། ། མཁའ་འགྲོ་བྱེ་བ་འབུམ་གྱི་སྡེ་ཚོགས་བཅས། ། ཡི་དམ་ཞི་ཁྲོའི་ལྷ་ཚོགས་ཐམས་ཅད་དང༌། ། རང་ལུས་ལྷ་ཡི་ཞལ་དུ་ཨོཾ་ཨཱཿཧཱུྃ། ། གུར་གྱི་མགོན་པོ་གདོང་བཞི་ལྡན་པས་མཚོན། །
བསྟན་སྲུང་དམ་ཅན་རྒྱ་མཚོ་ཐམས་ཅད་དང༌། ། གནས་ཆེན་ཡུལ་ཆེན་དུར་ཁྲོད་ཆེར་ཉུལ་བའི། ། དཔའ་བོ་མཁའ་འགྲོའི་ཞལ་དུ་ཨོཾ་ཨཱཿཧཱུྃ། ། བསྟན་མ་བཅུ་གཉིས་གཞི་བདག་གནས་བདག་དང༌། ། འགྲོ་དྲུག་ལྷ་རུ་གསལ་ལ་ཨོཾ་ཨཱཿཧཱུྃ། ། མཆོད་ཡུལ་དགྱེས་ནས་ལས་ཀྱི་དངོས་གྲུབ་སྩོལ། ། སྦྱིན་ཡུལ་ཚིམ་ནས་གནོད་སེམས་སྤོང་གྱུར་ཅིག ། ཅེས་དང༌། རང་གིས་ཀྱང་མྱངས་ལ་ཨཿཀཿསཿམཿསོགས་བརྗོད་དོ། ། དེ་ནས་རྔ་ཚིགས་རོལ་མོར་བཅས་པས་འདི་སྐད་གྱེར་རོ། །
ཧཱུྃ་རབ་འཇིགས་དུར་ཁྲོད་འབར་བའི་ཀློང༌། ། དགྲ་བགེགས་སྒྲོལ་བའི་དཀྱིལ་འཁོར་ནས། ། ཡེ་ཤེས་འཇིག་རྟེན་མཁའ་འགྲོའི་ཚོགས། ། སེང་གདོང་དྲག་མོ་ཟོར་ལ་བཞེངས། ། རིགས་བཞིའི་དྲག་མོ་ཟོར་ལ་བཞེངས། ། ཡེ་ཤེས་མཁའ་འགྲོ་ཟོར་ལ་བཞེངས། ། འཇིག་རྟེན་མཁའ་འགྲོ་ཟོར་ལ་བཞེངས། ། མཁའ་འགྲོ་བྱེ་འབུམ་ཟོར་ལ་བཞེངས། ། སྤྲུལ་པ་ཡང་སྤྲུལ་ཟོར་ལ་བཞེངས། ། བཀའ་སྲུང་དམ་ཅན་ཟོར་ལ་བཞེངས། །
གཙང་རིས་དཔལ་མགོན་ཟོར་ལ་བཞེངས། ། ལྷ་སྲིན་སྡེ་བརྒྱད་ཟོར་ལ་བཞེངས། ། ཡུལ་ལྷ་གཞི་བདག་ཟོར་ལ་བཞེངས། ། བཞེངས་ཤིག་ཟོར་གྱི་མཐུ་དཔུང་བསྐྱེད། ། ཀུན་ཀྱང་ཟོར་ཐོགས་ལས་ལ་སྒྲིམས། ། མཐུ་སྟོབས་དུས་མཐའི་རླུང་ལྟར་སྐྱེད། ། དཔུང་ཚོགས་ཉི་ཟེར་རྡུལ་ལྟར་སྤྲོས། ། གཟི་བརྗིད་བསྐལ་པའི་མེ་ལྟར་སྐྱེད། ། མཚོན་ཆར་བྲག་རི་བསྙིལ་ལྟར་ཕོབས། ། འཇིགས་རུང་ང་རོ་འབྲུག་ལྟར་སྒྲོགས། །
བསྟན་དགྲ་དམ་ཉམས་ཡུལ་དུ་རྒྱུག ། བཅོལ་པའི་ཕྲིན་ལས་གྲུབ་པར་མཛོད། ། དེ་ནས་རྡོ་རྗེ་ཟོར་འཛིན་གྱིས་ཟོར་ཆུང་ཕྱག་ཏུ་ཐོགས་ནས་ཐམས་ཅད་ཀྱི་ངག་ཏུ། ཧཱུྃ་བསྟན་དགྲ་བྱད་མ་བསྒྲལ་བའི་ཕྱིར། ། དྲག་པོའི་གཏོར་ཟོར་འབར་བ་འཕེན། ། ཧཱུྃ་ཕཊ་ཛཿབྷྱོཿམཱ་ར་ཡའི། ། འུར་སྒྲས་སྟོང་གསུམ་འཇིག་རྟེན་འདར། ། ཐུན་ཟོར་རྡོ་རྗེའི་སེར་ཆེན་འབེབས། ། མཚེ་ཟོར་རལ་གྲིའི་ནགས་ལྟར་འཁྲུགས། ། ཉུངས་ཟོར་དྲག་པོའི་ཆར་ལྟར་ཕབ། །
རྡོ་ཟོར་གནམ་ལྕགས་སྒྱོགས་ལྟར་འཕེན། ། མདའ་ཟོར་རྡུགས་མེད་ཐོག་ལྟར་རྒྱུ། ། ཁྲག་ཟོར་ཟངས་ཞུན་བུ་ཡུག་འཚུབས། ། རྩང་ཟོར་སྤུ་གྲིའི་སོ་ལྟར་གཟིངས། ། གཏོར་ཟོར་དུག་ནད་མཚོན་ཆའི་ཆར། ། གང་ལ་བབ་པ་བརླག་བྱེད་འདི། ། བསྟན་དགྲ་དམ་ཉམས་སྟེང་དུ་འཕེན། ། མི་རོ་རྫ་ལྟར་ཉིད་དུ་ཆུགས། ། མི་ཁྲག་མཚོ་ལྟར་འཁྱིལ་དུ་ཆུགས། ། མཱ་ར་ཡའི་ལས་མཛོད་ཅིག །
ཅེས་དང༌། སྒྲུབ་གྲོགས་རྣམས་ཀྱིས་དྲག་རོལ་རྒྱུན་རིང་བྱ་ཞིང༌། དེའི་ཚེ་སློབ་དཔོན་གྱིས་གཏོར་མ། ཐུན། མཚེ། ཉུངས། རྡོ། མདའ། ཁྲག་ཟོར་རྣམས་འཕང༌། དེ་ནས་ཟོར་ཆེན་ལག་ཏུ་ཐོགས་ལ།
བྷྱོཿམཐུ་ལྡན་མཁའ་འགྲོ་སྲུང་མའི་ཚོགས། ། ཕོ་ཉ་ལས་མཁན་བཅས་པ་རྣམས། ། བསྐུལ་ལོ་དྲག་པོའི་ལས་ལ་བསྐུལ། ། རྦད་དོ་གནོད་བྱེད་ཐོག་ཏུ་རྦད། ། ཡིད་ལ་བརྣག་པའི་དགྲ་བོ་འདིའི། ། ཡུལ་གཞིས་སྒོ་ནོར་མཐའ་ནས་བསྡུས། ། དགྲ་བོའི་ཕོ་རྒྱུད་རྩད་ནས་ཆོད། ། དགྲ་བོའི་མོ་རྒྱུད་མངལ་ནས་སྐམས། ། དགྲ་བོའི་རིགས་བརྒྱུད་དྲུངས་ནས་ཕྱུང༌། ། ལྟག་པའི་ཕྱོགས་ནས་བདུད་སྒོ་ཕྱེས། །
གདོང་པའི་ཕྱོགས་ནས་འོད་མདངས་ཕྲོགས། ། ཁ་ནས་དབུགས་ཀྱི་རྒྱུ་བ་ཆོད། ། ཁོང་ནས་སྲོལ་རྩ་དམར་པོ་གཏུབས། ། སྙིང་ཁྲག་དམར་པོ་སྐོམ་དུ་འཐུངས། ། དོན་སྙིང་དམར་པོ་ཞལ་དུ་བཞེས། ། ནང་ཁྲོལ་ཤ་ཁྲག་རུས་པའི་ཚོགས། ། རོལ་ཅིག་ལྷག་མེད་བཞེས་ནས་ཀྱང༌། ། རྣམ་ཤེས་སྐྱེ་མེད་ཆོས་དབྱིངས་སྦྱོར། ། བཅོལ་བའི་ཕྲིན་ལས་གྲུབ་པར་མཛོད། ། ཅེས་དང༌།
རྩ་སྔགས་ཡི་གེ་བཅུ་བཞི་པ་ལ། ཏྲི་ར་ཙ་ས་མ་ཡ་བྱད་མའི་སྲོག་ལ་གཏུབས། ཞེས་བཏགས་པའམ། དགྲ་བོ་བྱད་མའི་སྲོག་སྙིང་ལ་མཱ་ར་ཡ་ཛཿཛཿརྦད་རྦད། དགྲ་བོ་བྱད་མའི་ཚེ་དང་བསོད་ནམས་ལ་མཱ་ར་ཡ་ཛཿཛཿརྦད་རྦད་ཅེས་བཏགས་པའི་བསད་སྔགས་བཟླ་ཞིང་གཏོར་ཟོར་ནད་དུག་མཚོན་ཆའི་ཕུང་པོར་གྱུར་པ་མདུན་དུ་བྲུབ་ཁུང་གི་ནང་དུ་དགྲ་བོའི་མི་ནོར་ཡུལ་མཁར་དང་བཅས་པ་མངོན་སུམ་བཞིན་དུ་དམིགས་པའི་སྟེང་དུ་བརྒྱབས་པས་རྡུལ་ཕྲ་རབ་ཏུ་བརླག་པར་བསམས་ལ། བསྒྲལ་བྱ། སྒྲོལ་བྱེད། བསྒྲལ་བ་པོ་རྣམས་སྣང་ཙམ་གཤིས་ལུགས་ཡོད་མེད་ཅིར་ཡང་མ་གྲུབ་པར་ཤེས་པའི་ངང་ལ་ཅི་གནས་སུ་མཉམ་པར་གཞག་སྟེ་དེ་ནས་ནང་དུ་ལོག་གོ ། ཐུན་གཏོར་སྐྱོང་བ་ནི། བྷྱོཿདཔལ་ལྡན་རྡོ་རྗེ་མཁའ་འགྲོ་མ། །
རབ་འཇིགས་སེང་གེའི་གདོང་ཅན་མ། ། ཤ་ཟ་མ་མོའི་ཚོགས་དང་བཅས། ། འདིར་གཤེགས་བརྒྱན་པའི་གཏོར་མ་བཞེས། ། ཤ་དང་ཁྲག་གི་དམ་རྫས་དང༌། ། བདུད་རྩི་སྨན་གྱི་མཆོད་པ་དང༌། ། ཐུན་དང་ཟོར་དུ་བཅས་པ་ཡི། ། དྲག་པོའི་མཆོད་གཏོར་འདི་དག་བཞེས། ། སྔར་བཅོལ་གྲུབ་པའི་གཏང་རག་འབུལ། ། ད་བཅོལ་ལས་ཀྱི་བསྐུལ་མར་འབུལ། ། དམ་ཚིག་སྲུང་བའི་ཆོ་གར་འབུལ། །
མཁའ་འགྲོ་དགྱེས་པའི་མཆོད་པར་འབུལ། ། བཞེས་ནས་བསྟན་པ་རྒྱས་པ་དང༌། ། དགྲ་བགེགས་འདུལ་བའི་ཕྲིན་ལས་མཛོད། ། བདག་གི་འདོད་པའི་དོན་རྣམས་ཀུན། ། ཡིད་བཞིན་དུ་ནི་འགྲུབ་པར་མཛོད། ། མཆོད་དོ་མཁའ་འགྲོ་འཁོར་བཅས་མཆོད། ། བཞེས་ཤིག་རྫས་དང་མཆོད་གཏོར་བཞེས། ། བསྐུལ་ལོ་ཕྲིན་ལས་རྣམ་བཞི་བསྐུལ། ། མཛོད་ཅིག་དུས་ལ་མ་གཡེལ་མཛོད། ། ཅེས་དང༌།
ཡི་གེ་བཅུ་བཞི་པ་བསད་སྔགས་ཤམ་ཅན་བཟླས་ལ་གཏོར་མ་དགྲ་ཕྱོགས་སུ་བཏང་ངོ༌། ། གསུམ་པ་རྗེས་ནི། རྗེས་ཆོག་མཆོད་བསྟོད་འདོད་དོན་ཞུས། ། ཡིག་བརྒྱ་ནོངས་བཤགས་བརྟན་བཞུགས་གཤེགས། ། རྗེས་མའི་གཤེགས་གསོལ་ལས་རྗེས་བསྡུ། ། རང་བསྲུང་བསྔོ་བ་བཀྲ་ཤིས་བརྗོད། ། ཅེས་པ་ལྟར། མཆོད་པ་རྣམས་ཁ་གསོས་ཏེ། མདུན་བསྐྱེད་གྱི་ལྷ་ལ་མཆོད་བསྟོད་བསྡུས་པ་བྱས་ལ་འདོད་དོན་གསོལ་བ་བཏབ་མཐར། ཡི་གེ་བརྒྱ་པ་ལན་གསུམ་གྱིས་ལྷག་ཆད་བསྐང༌།
མ་འབྱོར་པ་དང་ཉམས་པ་སོགས་ཀྱིས་ནོངས་པ་བཤགས། སྐུ་རྟེན་དང་ཉི་མ་སྔོན་མ་ལ་རྡུལ་ཚོན་གྱི་དཀྱིལ་འཁོར་དུ་བཅས་པ་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་སོགས་ནས་ཨོཾ་སུ་པྲ་ཏིཥྛ་བཛྲེ་སྭཱ་ཧཱའི་བར་གྱིས་བརྟན་བཞུགས་བྱ། རྟེན་མེད་པའི་གཏོར་མགྲོན་རྣམས་དང༌། ཉི་མ་རྗེས་མའི་ཉིན་རྡུལ་ཚོན་གྱི་ཡེ་ཤེས་པ་རྣམས་ལ། ཨོཾ་ཁྱེད་ཀྱིས་སེམས་ཅན་སོགས་དང༌། ཨོཾ་བཛྲ་མུཿཞེས་པས་རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་དང་རྡུལ་ཚོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ་ཞེས་བརྗོད་ཅིང་བསམ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང་ཞིང༌། དགེ་བ་འདི་ཡིས་མྱུར་དུ་བདག །
སེང་གེའི་གདོང་ཅན་འགྲུབ་གྱུར་ནས། ། ཞེས་དང༌། བགེགས་དང་ལོག་པར་འདྲེན་པའི་ཞེས་སོགས་དང༌། བདག་ཅག་སྦྱིན་པའི་བདག་པོ་འཁོར་དུ་བཅས། ། བར་ཆད་དགྲ་འདྲེའི་འཁྲུལ་སྣང་ཇི་སྙེད་པ། ། སྟོང་ཉིད་སྙིང་རྗེའི་འཁོར་ལོ་འདིས་དྲལ་ཏེ། ། གནོད་བྱ་གནོད་བྱེད་བདེ་ལ་སྦྱོར་གྱུར་ཅིག ། ཅེས་པའི་བསྔོ་བ་དང་སྨོན་ལམ་གང་ཤེས་བརྗོད། རྡུལ་ཚོན་བསྡུས་ནས་དཀྱིལ་འཁོར་གྱི་ས་གཞིར་དྲི་ཞིམ་པོའི་ཆུས་བྱུགས་ལ། ཕུན་སུམ་ཚོགས་པ་སོགས་བཀྲ་ཤིས་ཀྱི་ཚིགས་སུ་བཅད་པ་རྒྱས་པར་བརྗོད་ཅིང་ཕྱོགས་ཀུན་ཏུ་མེ་ཏོག་གི་སིལ་མས་གཏོར་བར་བྱའོ། །
འདིར་སྨྲས་པ། རྒྱལ་བ་ཀུན་གྱི་མཐུ་སྟོབས་ནུས་པའི་ཚོགས། ། ཡིད་སྲུབས་བྱེད་པོས་སྤྲུལ་པའི་བྱད་མཁན་གྱི། ། ནུས་མཐུ་ཐམས་ཅད་དེ་དེའི་གཤེད་ཕབ་ནས། ། གདུག་པ་འདུལ་བྱེད་སེང་གེའི་གདོང་ཅན་མ། ། དེར་བརྟེན་བསྟན་དགྲ་གསོད་བྱེད་ལས་ཀྱི་མཚོན། ། བ་རི་ལོ་ཙཱ་ལས་བརྒྱུད་ས་སྐྱ་པའི། ། གསེར་ཆོས་གདམས་པའི་གཏོར་བཟློག་བརྒྱུད་པའི་རིམ། ། ལས་རབ་གཅེས་པའི་མཛོད་དུ་སྦས་པའི་དོན། ། གང་དེའི་སྒྲུབ་པའི་ཐབས་དང་གཏོར་བཟློག་བཅས། །
བྱེད་པོ་ངག་དབང་བརྟན་པའི་རྡོ་རྗེ་ཞེས། ། མདོ་སྔགས་ཆོས་ཀྱི་འདྲེན་བྱེད་དཀྱུས་རིང་ཕྱིར། ། དེ་ཉིད་ཚད་ལྡན་གཞུང་དུ་ངེས་མོད་ཀྱི། ། མདུན་བསྐྱེད་ལྷ་དང་གདབ་ལས་བཟློག་ཟོར་སོགས། ། ཡོངས་སུ་མ་རྫོགས་དཔའ་བོ་གོ་མཚོན་གྱིས། ། དབེན་པ་གཡུལ་དུ་ཞུགས་ལྟར་བློ་དམན་དག ། ལག་བསྟར་མ་བཟོད་གྱི་ནར་ལུས་པ་གང༌། ། གང་ཚེ་རྒྱལ་དང་རྒྱལ་བའི་སྲས་རྣམས་ཀྱི། ། ཕྲིན་ལས་མི་ནུབ་རྒྱུན་ཕྱིར་གཏམ་གྱི་སྒོ། ། ཕྱེ་བའི་སིང་ནས་རུས་པའི་ཀེ་ས་རས། །
མིང་ཚིག་ཡི་གེའི་གད་མོ་འབྱིན་སྙམ་བྱེད། ། དྲག་སྦྱོར་ཡན་ལག་རྫོགས་པ་ཁྱབ་འཇུག་གི ། མཚོན་ཆའི་འཁོར་ལོས་བདེ་ལེགས་བདུད་རྩིའི་བཅུད། ། བརྐུ་འདོད་སྡང་དགྲ་བྱད་མའི་སྒྲ་གཅན་གཟུགས། ། ནུས་མཐུར་བཅས་པའི་མགྲིན་པ་གཅོད་ནུས་བྱས། ། རིག་སྔགས་འཆང་བ་མཁས་པའི་འཕོང་སྐྱེན་གྱིས། ། ཤེས་རབ་སྙིང་རྗེའི་མདའ་གཞུ་ལེགས་སྦྱར་ནས། ། གནོད་བྱེད་དགྲ་བགེགས་བདེན་བྲལ་མགོ་བོ་བརྒྱ། ། ཅིག་ཅར་བྲེགས་པའི་ནུས་མཐུ་འདི་ལ་རྫོགས། ། ཚུལ་འདིར་འབད་པའི་དགེ་བ་བདུད་བཞི་ལས། །
རྣམ་རྒྱལ་ཐམས་ཅད་མཁྱེན་པའི་གོ་འཕང་ནས། ། ཁམས་གསུམ་སྐྱེ་འགྲོ་ཐ་དད་བློར་འཚམ་པའི། ། ཟབ་ཡངས་ཆོས་ཀྱི་འཁོར་ལོ་བསྐོར་ཕྱིར་བསྔོ། ། ཞེས་གསེར་ཆོས་ལུགས་ཀྱི་སེང་གེའི་གདོང་ཅན་སྔོན་མོའི་གཏོར་བཟློག་གི་ཕྲིན་ལས་མཚོན་ཆའི་འཁོར་ལོ་ཞེས་བྱ་བ་འདི་ནི། མཁས་བཙུན་བླ་མ་རྡོ་རྗེ་འཛིན་དབང་བསོད་ནམས་དབང་ཕྱུག་པའི་གསུང་གིས་བསྟན་དང་འགྲོ་བའི་གེགས་སེལ་དུ་དམིགས་པའི་ཐུགས་བསྐྱེད་ཀྱིས་སྔ་ཕྱིར་བསྐུལ་ངོར། མཁན་ཆེན་ངག་དབང་བརྟན་པའི་རྡོ་རྗེས་མཛད་པའི་སྒྲུབ་ཐབས་དང་གཏོར་བཟློག་གི་ལས་གཞུང་ལ་གཞིར་བྱས། དེ་དག་ཏུ་མ་ཚང་བའི་བརྒྱུད་པའི་བཞེད་སྲོལ་དང་གཏོར་བཟློག་གི་ཕྲིན་ལས་ལ་ཁ་འགེངས་དགོས་པའི་རིགས་རྣམས་གསར་བསྐྲུན་དང་བཅས་ཏེ་ལག་ཏུ་བླང་བདེ་བར། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོས་ལེགས་པར་གསུངས་པའི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་བཏགས་པའི་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས།

རབ་བྱུང་འདོད་པའི་རྣམ་པར་གནོན་པའི་ལོའི་མཁའ་འགྲོ་འདུ་བའི་ཚེས་ལ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་གྲགས་པའི་མུ་ཁྱུད་ཕྱོགས་ཀྱི་བ་གམ་གསུམ་པར་གྲུབ་པར་བགྱིས་པ་བི་ཛ་ཡནྟུ།། །། མངོན་སྤྱོད་ལས་སྦྱོར་ལ་དགོས་པའི་ཟོར་རྫས་ཀྱི་ནུས་པ་བསྐྱེད་པའི་བྱིན་རླབས་ནི། རང་དང་མདུན་གྱི་ནམ་མཁར་བཞུགས་པའི་བླ་མ་ཡི་དམ་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས། མདུན་བསྐྱེད་ཀྱི་དྲག་མོ་སེང་གདོང༌། འཁོར་གྱི་མ་མོ་མཁའ་འགྲོ། སྤྲུལ་པ་ཡང་སྤྲུལ། ཆོས་སྐྱོང་འཇིག་རྟེན་སྐྱོང་བ་ཐམས་ཅད་ཀྱི་ཐུགས་རྒྱུད་བསྐུལ་བས། དེ་རྣམས་ཀྱི་ཐུགས་ཀ་ནས་མཐུ་སྟོབས་ནུས་པ་ཐམས་ཅད་འོད་ཟེར་དམར་ནག་ཚ་ཞིང་རྩུབ་པའི་ཚོགས་དུ་མ་དང་སྤྲུལ་པའི་ལས་མཁན་ཁྲོ་བོ་ཁྲོ་མོ་དཔག་ཏུ་མེད་པ་འཕྲོས། ཟོར་རྫས་རྣམས་ལ་གཉིས་སུ་མེད་པར་ཐིམ་པས། གང་ལ་དམིགས་པ་སྐད་ཅིག་ཉིད་ལ་ཐོགས་པ་མེད་པར་འཇོམས་པའི་ནུས་སྟོབས་དང་ལྡན་པ་གྱུར་པར་བསམས་ལ། འཇིགས་པའི་ང་རོ་དང་བཅས་པས།
ཧཱུྃ་དཔལ་ལྡན་རྩ་བརྒྱུད་བླ་མའི་ཚོགས་རྣམས་ཀྱིས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། ། གང་ལ་བསྣུན་འཕྲལ་ཚར་གཅོད་ལས་བྱེད་པའི། ། དུག་ནད་ཐོག་གི་ནུས་པ་ད་སྐྱེད་ཅིག ། ཡི་དམ་ཞི་ཁྲོ་རབ་འབྱམས་ལྷ་ཚོགས་ཀྱིས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། ། གང་ལ་བསྣུན་འཕྲལ་ཚར་གཅོད་ལས་བྱེད་པའི། ། དུག་ནད་ཐོག་གི་ནུས་པ་ད་སྐྱེད་ཅིག ། བདུད་འདུལ་དྲག་མོ་སེང་གདོང་རིགས་ལྔ་ཡིས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། །
གང་ལ་བསྣུན་འཕྲལ་ཚར་གཅོད་ལས་བྱེད་པའི། ། དུག་ནད་ཐོག་གི་ནུས་པ་ད་སྐྱེད་ཅིག ། འཁོར་གྱི་མཁའ་འགྲོ་འབུམ་སྡེའི་ཚོགས་རྣམས་ཀྱིས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། ། གང་ལ་བསྣུན་འཕྲལ་ཚར་གཅོད་ལས་བྱེད་པའི། ། དུག་ནད་ཐོག་གི་ནུས་པ་ད་སྐྱེད་ཅིག ། ལས་བྱེད་སྤྲུལ་པ་ཁྲོ་བོ་ཁྲོ་མོའི་ཚོགས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། ། གང་ལ་བསྣུན་འཕྲལ་ཚར་གཅོད་ལས་བྱེད་པའི། དུག་ནད་ཐོག་གི་ནུས་པ་ད་སྐྱེད་ཅིག །
ཡེ་ཤེས་སྤྱན་ལྡན་བཀའ་སྲུང་དམ་ཅན་ཚོགས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། ། གང་ལ་བསྣུན་འཕྲལ་ཚར་གཅོད་ལས་བྱེད་པའི། ། དུག་ནད་ཐོག་གི་ནུས་པ་ད་སྐྱེད་ཅིག ། འཇིག་རྟེན་མཐུ་ཆེན་དྲེགས་པའི་སྡེ་ཚོགས་ཀྱིས། ། ཟོར་རྫས་འདི་རྣམས་བསྟན་དགྲ་བྱད་མའི་རིགས། ། གང་ལ་བསྣུན་འཕྲལ་ཚར་གཅོད་ལས་བྱེད་པའི། ། དུག་ནད་ཐོག་གི་ནུས་པ་ད་སྐྱེད་ཅིག ། བསྟན་པའི་སྤྱི་དགྲ་བླ་མའི་སྐུ་དགྲ་དང༌། ། རྣལ་འབྱོར་བདག་ཅག་ཡོན་མཆོད་འཁོར་བཅས་ལ། །
བསམ་སྦྱོར་རྩུབ་མོར་བརྩམས་པའི་དགྲ་བགེགས་རྣམས། ། ཚར་གཅོད་ཟོར་གྱི་ནུས་པ་ད་སྐྱེད་ཅིག ། ཅེས་བརྗོད་ཅིང་རྩ་སྔགས་ཡི་གེ་བཅུ་བཞི་པ་ལ་གནོད་བྱེད་དགྲ་བགེགས་བྱད་མའི་སྲོག་རྩ་ལ་ཨེ་ས་བྷྱོཿབྷྱོཿརྦད། ཅེས་པ་ཅི་ནུས་བཟླས་མཐར། ཐལ་མོ་སྦྱར་ཏེ། བླ་མ་ཡི་དམ་ཆོས་སྐྱོང་འཇིག་རྟེན་སྐྱོང༌། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། ། མཐུ་རྩལ་དཔག་ཡས་གྲུབ་པའི་བདེན་པ་དེས། ། ཟོར་རྫས་ནུས་མཐུ་གཟི་བརྗིད་འབར་གྱུར་ཅིག ། ཅེས་བརྗོད་པས་ནུས་མཐུ་བརྟན་པར་བྱིན་གྱི་བརླབ་བོ། །
ཅེས་པའང་འདི་ལ་དགོས་པའི་མན་ངག་ལྷན་ཐབས་ཀྱི་ཚུལ་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
