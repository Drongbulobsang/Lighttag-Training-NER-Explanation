གསུང་འབུམ། ཚུལ་ཁྲིམས་རིན་ཆེན།
པོད ༡༠༨
ཆོས་གཏམ་ཐར་པར་འཁྲིད་པའི་ཕོ་ཉ།
༼ཇ༽ ༄༅། །དྷརྨྨཱཁྱཏཾམོཀྵནྣཡནསྱདཱུཏིནཱམཙྱུཏྱནྟརྦྷབཽརྒཏིབྷྱོ྅བབཱདོབིཛཧཱརཾ།།
༄༅། །ཆོས་གཏམ་ཐར་པར་འཁྲིད་པའི་ཕོ་ཉ་ཞེས་བྱ་བ། འཆི་ཁ་བར་དོའི་འགྲོ་བ་རྣམས་ལ་གདམས་པ་བཞུགས་སོ།། དཔལ་སྟུག་དབང་པོ་ཀུན་གྱི་བགྲོད་པ་གཅིག་པའི་ལམ། ། དཔྱད་གསུམ་དག་པས་འགྲོ་བ་བདེ་ནས་བདེར་འདྲེན་པ། ། མཁྱེན་བརྩེ་ནུས་པའི་ཕ་རོལ་དཔག་ཡས་ཨེ་ཝཾ་པ། ། ཀུན་བཟང་ཡབ་སྲས་བརྒྱུད་པར་བཅས་རྣམས་གཙུག་ཏུ་མཆོད། ། འདའ་ཀར་ཕན་པ་རྗེས་སུ་གདམས་པས་ཆེས་དབུལ་བའི། ། དགེ་སྤྱོད་བདེ་བའི་གོ་སར་མངོན་པར་འདོད་བློ་ཅན། །
སུག་པའི་ཡལ་ག་ཟླུམ་པོས་བྲག་རི་བརྩེགས་པའི་ལོགས། ། ཉེར་འཁྱུད་མངོན་འདོད་རྩེ་མོར་ཕྱིན་འདོད་རྗེས་སུ་སྙེགས། ། དལ་འབྱོར་འཚོ་བའི་བསིལ་སྦྱིན་དཀྱིལ་འཁོར་སྔ་ལམ་དུ། ། བགྲོད་ཉེ་དུས་ཀྱི་སྒྲ་གཅན་མུན་སྟུག་གིས་འཁྱུད་ཚེ། ། གསལ་འདེབས་ཆེས་ཟབ་གདམས་པའི་ལམ་སྒྲོན་འདེགས་པའི་ཚུལ། ། ཡིད་ཆེས་གཞུང་དོན་ཡི་གེས་འཆད་ལ་གནང་བ་སྩོལ། ། དེའང་སུ་ཞིག་ངེས་པར་འཆི་བར་འགྱུར་བའི་དུས་ཀྱིས་གཏུགས་པ་ན། ཕན་པའི་གདམས་པ་གསལ་འདེབས་བྱ་བའི་ཚུལ་གོ་བདེ་བར་ཚིགས་སུ་བཅད་པའི་ངག་གིས་གདམས་པར་འདོད་པས་སྙིང་རྗེ་བྱང་ཆུབ་ཀྱི་སེམས་དང་ལྡན་པས་འདི་སྐད་བརྗོད་དེ། ཀྱེ་ཧོ་ཆེ་གེ་མོ་ཞེས་བྱ་བ་ཁྱོད། ། བདག་ལ་ཚུར་གསོན་རྫོགས་པའི་སངས་རྒྱས་ཀྱིས། །
སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་བལྟ་དང་མཚུངས། ། སྐྱེས་བུའི་ཚེ་སྲོག་ནམ་མཁའི་གློག་འགྱུ་དང༌། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་གསུངས་ཕྱིར་ན་མངོན་པར་འདུས་བྱས་པའི། ། ཆོས་ཅན་ཐམས་ཅད་མི་རྟག་བརྟན་པ་མེད། ། ཁྱད་པར་ད་ལྟར་ཁྱོད་ཀྱི་ཚེ་དང་ལས། ། བསོད་ནམས་འཕེན་པ་གསུམ་ག་ཟད་པ་ལ། ། ཅིས་ཀྱང་མ་བཟློག་འཆི་བའི་དུས་ལ་བབ། ། དེ་ཚེ་འོད་གསལ་འཕོ་བ་བར་དོ་གསུམ། །
གང་རུང་གདམས་པ་ཁྱོད་ལ་བཤད་ཀྱིས་ཉོན། ། དང་པོར་འཆི་བ་འོད་གསལ་ཞེས་བྱ་བ། ། དེ་ནི་གཉིས་མེད་རྣམ་པར་རྒྱལ་བ་ལས། ། ལུས་ཅན་རྣམས་ནི་ངེས་པར་འཆི་བའི་ཚེ། ། ས་ནི་ཆུར་ཐིམ་ཆུ་ནི་མེ་ལ་ཐིམ། ། མེ་ནི་རླུང་ལ་རླུང་ནི་རྣམ་ཤེས་ཐིམ། ། རྣམ་ཤེས་བཟུང་བ་འོད་གསལ་འཇུག་པར་འགྱུར། ། ཞེས་གསུངས་དོན་ནི་འགྲོ་བ་མ་ལུས་པ། ། སྐྱེ་བ་ན་ཡང་འབྱུང་བཞིའི་རིམ་པས་སྐྱེ། ། གནས་པ་ན་ཡང་འབྱུང་བཞི་སྙོམས་པས་གནས། །
འཆི་བ་འབྱུང་བཞི་འཇིག་པས་འཆི་བ་སྟེ། ། ས་ནི་ཆུར་ཐིམ་དབང་པོའི་སྒོ་རྣམས་གཤེར། ། ལུས་ཀྱིས་བསྒུལ་བསྐྱོད་མི་ནུས་ཤིན་ཏུ་ལྕི། ། མགོ་བོ་མི་ཐེག་ལག་པས་གོས་སོགས་ནམ། ། མིག་གཉིས་ཁོང་དུ་རྡིབ་ཅིང་མི་གསལ་འགྲོ། ། ནང་དུ་སྨིག་རྒྱུ་ལྟ་བུའི་སྣང་བ་འཆར། ། ཆུ་ནི་མེ་ལ་ཐིམ་རྟགས་ཁ་སྣ་སྐམ། ། མཆུ་བྱེར་སོ་ནི་རྩེག་ཅིང་དྲེག་པ་ཆགས། ། སྣ་ཞོམ་དྲི་མི་ཚོར་ལ་རྣ་བ་འོན། ། ནང་དུ་དུ་བ་ལྟ་བུའི་སྣང་བ་འཆར། །
མེ་ནི་རླུང་ལ་ཐིམ་པས་སྐྱིགས་བུ་འབྱུང༌། ། ལུས་ཀྱི་དྲོད་སྡུད་གདོང་གི་བཀྲམ་མདངས་ཡལ། ། ལྕེ་ཐུང་རོ་བཅུད་མི་ཚོར་གཏམ་མི་གསལ། ། ནང་དུ་མེ་ཁྱེར་ལྟ་བུའི་སྣང་བ་འཆར། ། རླུང་ནི་རྣམ་ཤེས་ལ་ཐིམ་མིག་གྱེན་ལྡོག ། དབུགས་ནི་ཕྱིར་རྒྱུ་རིང་ཞིང་སྡུད་པ་ཐུང༌། ། ལུས་ཀྱིས་རེག་བྱ་མི་ཤེས་བཤང་གཅི་འཆོར། ། མར་མེ་འབར་བ་ལྟ་བུའི་སྣང་བ་འཆར། ། དམ་པ་དང་པོའི་རྒྱུད་ལས་འདི་སྐད་དུ། ། ལུས་ཅན་རྣམས་ནི་འཆི་བ་དེ་ཡི་ཚེ། །
བདུད་རྩི་ཟླ་བ་ཐུར་དུ་འབབ་པ་དང༌། ། ཟླ་མཚན་ཉི་མ་ཡང་ནི་གྱེན་དུ་ལྡོག ། རྣམ་ཤེས་སྲིད་པའི་མཚན་ཉིད་ཅན་གསུངས་པ། ། དབུ་མའི་ཡས་སྣེར་ཕ་ལས་ཐོབ་པའི་ཁམས། ། དཀར་ཆ་རྐྱང་མས་བཟུང་བ་ཐུར་དུ་བབ། ། སྟོང་པ་དཀར་ལམ་ཟླ་བ་ཤར་འདྲ་འབྱུང༌། ། འདོད་ཆགས་ལས་གྱུར་རྣམ་རྟོག་སོ་གསུམ་འགག ། མ་ལས་ཐོབ་པའི་དམར་ཆ་དབུ་མའི་སྣར། ། རོ་མའི་ནུས་པས་བཟུང་བ་གྱེན་དུ་ལྡོག ། སྟོང་ཆེན་དམར་ལམ་ཉི་མ་ཤར་འདྲ་འབྱུང༌། །
ཞེ་སྡང་ལས་གྱུར་རྣམ་རྟོག་བཞི་བཅུ་འགག ། ཐིག་ལེ་དཀར་དམར་སྙིང་གར་ཕྲད་པ་ལས། ། ཤིན་ཏུ་སྟོང་པ་ནག་ལམ་མུན་པ་འཐིབས། ། གཏི་མུག་ལས་གྱུར་རྣམ་རྟོག་བདུན་པོ་འགག ། དེ་མཐར་ཐམས་ཅད་སྟོང་པ་ཞེས་བྱ་བ། ། རྣམ་པར་ཤེས་པ་འོད་གསལ་ལ་ཐིམ་ནས། ། སྤྲོས་བྲལ་སྟོང་གསལ་མཆོག་གི་ཏིང་འཛིན་སྐྱེ། ། འདི་ནི་སེམས་ཅན་ཀུན་ལ་འབྱུང་སྲིད་ཀྱང༌། ། ཕལ་ཆེར་གོམས་འདྲིས་མེད་པས་མུན་པར་འཐུམས། ། ལམ་དུས་གོམས་པའི་མྱོང་བ་འོད་གསལ་དང༌། །
གཞི་ལ་གནས་པའི་འོད་གསལ་འདྲེས་པ་ལ། ། འོད་གསལ་མ་བུ་མཇལ་བ་ཞེས་བྱ་སྟེ། ། འཆི་བ་འོད་གསལ་ཆོས་སྐུ་ཤར་བ་ན། ། སྔར་འདྲིས་མཛའ་བོ་ཕྲད་ལྟར་ཤེས་པས་ནི། ། ཟུང་འཇུག་བློ་འདས་བསྐྱངས་པས་དོན་ཆེན་འགྲུབ། ། དེ་ལ་དེ་བཞིན་ཉིད་ཀྱི་འཕོ་བའམ། ། འཆི་བ་ཆོས་སྐུར་འཚང་རྒྱ་ཞེས་བྱའོ། ། ཇི་སྐད་བཤད་པའི་གནས་སྐབས་དེ་དང་དེར། ། འཁྲུལ་སྣང་བདེན་པར་མ་ཞེན་ཅིར་སྣང་དངོས། ། སྤྲོས་བྲལ་སྒྱུ་མའི་རོལ་རྩེད་གཏན་ཕབ་ནས། །
གནས་ལུགས་སྐྱེ་འགག་གནས་པ་བྲལ་བའི་ངང༌། ། སྟོང་ཉིད་འོད་གསལ་ཟུང་འཇུག་རང་ཞལ་ལྟོས། ། སྣང་ ་་་་་གསང་སྔགས་པ་ཡིན་ན། གྲག་རིག་གསུམ་ལྷ་སྔགས་ཡེ་ཤེས་ཀྱི། ། རོལ་པར་ཉམས་སུ་བླངས་པས་དོན་ཆེན་འགྲུབ། ། དེ་ནས་འཕོ་བ་ལ། ཐོག་མར་དབང་ཁྲིད་མ་ཐོབ་པའི་འགྲོ་ཕལ་སྤྱི་དང་ཁྱད་པར་བཟང་སྤྱོད་སྨོན་ལམ་གྱི་དགེ་སྦྱོར་ལྷུར་ལེན་པའི་རིགས་ལ་བྱ་བ་ནི། གཉིས་པ་འདའ་ཀ་འཕོ་བའི་གདམས་པ་ནི། སྐབས་འདིར་རླུང་ནི་རྣམ་ཤེས་ཐིམ་པ་ཚུན། ། འཆི་ཁའི་གདམས་པ་བཤད་ལ་སེམས་གཏོད་མཛོད། །
ཕལ་ཆེན་ཀུན་ཏུ་བཟང་པོའི་སྨོན་ལམ་དང༌། ། དཀོན་མཆོག་བརྩེགས་པ་ལས་གསུངས་འཆི་ཁ་མའི། ། ངོ་མཚར་གདམས་པ་འཇམ་དཔལ་ཛེ་ཏཱ་རི། ། ས་སྐྱའི་བླ་ཆེན་ལས་བརྒྱུད་བཤད་ཀྱིས་ཉོན། ། སུ་ཞིག་ཉམས་སུ་བླངས་པས་ད་ལྟའི་ལུས། ། སྦྲུལ་གྱི་ཤུན་པ་ལྟར་བསྐྱུར་བདེ་བ་ཅན། ། པདྨར་བརྫུས་སྐྱེས་སྣང་བ་མཐའ་ཡས་ལས། ། དམ་ཆོས་ཐོབ་འགྱུར་མི་བསླུ་ངེས་པའི་དོན། ། འདི་ལ་སྔོན་འགྲོ་དངོས་གཞི་རྗེས་གསུམ་ལས། ། དང་པོར་སྐྱབས་འགྲོ་ནི།
མདུན་གྱི་ནམ་མཁར་སྐྱབས་ཡུལ་དཀོན་མཆོག་གསུམ། ། སྤྲིན་གྱི་ཕུང་པོ་འཁྲིགས་ལྟར་བཞུགས་པ་ལ། ། འཇིགས་པ་ཀུན་ལས་སྐྱོབ་པའི་སྐྱབས་ཀྱི་མཆོག ། གཏན་དུ་བཟུང་སྙམ་རྗེས་ཟློས་འདི་ལྟར་གྱིས། ། བདག་དང་མཁའ་མཉམ་འགྲོ་བ་མ་ལུས་པ། ། དཔལ་ལྡན་བླ་མ་སྟོན་མཆོག་རྫོགས་སངས་རྒྱས། ། དམ་ཆོས་འཕགས་པའི་དགེ་འདུན་ཐམས་ཅད་ལ། ། དེང་ནས་བྱང་ཆུབ་བར་དུ་སྐྱབས་སུ་འགྲོ། ། ཞེས་ལན་གསུམ། སེམས་བསྐྱེད་ནི།
འགྲོ་རྣམས་སྲིད་པའི་རྒྱ་མཚོ་ལས་བསྒྲལ་ཕྱིར། ། བདག་གི་རྫོགས་པའི་བྱང་ཆུབ་བསྒྲུབ་པར་བྱ། ། དེ་ཡི་ཆེད་དུ་བདེ་ཆེན་བགྲོད་པའི་ལམ། ། སྣང་བ་མཐའ་ཡས་ཏིང་འཛིན་བསྒོམ་པར་བྱ། ། ཞེས་ལན་གསུམ། ཁྱེད་རང་གནས་པའི་ས་འདི་དག་པའི་ཞིང༌། ། བདེ་བ་ཅན་གྱི་བཀོད་པ་ཕུན་ཚོགས་བསམ། ། རང་ཉིད་ཐུགས་རྗེ་ཆེ་སོགས་ལྷར་གསལ་བའི། ། ནམ་མཁར་ཡེ་ཤེས་རང་སྣང་རིན་ཆེན་ཁྲི། པདྨ་ཟླ་བ་བརྩེགས་པའི་གདན་སྟེངས་སུ། །
རྒྱལ་བ་སྣང་བ་མཐའ་ཡས་སྐུ་མདོག་དམར། ། ཞལ་གཅིག་འཛུམ་ཞལ་ཕྱག་གཉིས་མཉམ་གཞག་སྟེང༌། ། ལྷུང་བཟེད་བདུད་རྩིས་གང་བ་བསྣམས་པའི་སྐུ། ། དར་གྱི་ན་ ་་་་་ས་པཎ་གྱིས་འདི་ལྟར་མཛད་ལ། འཕགས་པ་རིན་པོ་ཆེས་རྒྱན་ཆ་མི་གསལ་བས་ཆོས་གོས་གསུམ་པ་སོགས་གང་མོས་མཛད་པའི་དགོངས་པ་ཡིན་ནམ་སྙམ། བཟའ་རིན་ཆེན་རྒྱན་གྱིས་མཛེས། ། ཞབས་གཉིས་རྡོ་རྗེ་སྐྱིལ་ཀྲུང་བཞུགས་པར་སྒོམས། ། དེ་མཐར་བརྒྱུད་པའི་བླ་མ་ཐམས་ཅད་དང༌། ། སངས་རྒྱས་བྱང་ཆུབ་སེམས་དཔས་བསྐོར་བར་གྱུར། ། དེ་ལ་བདུན་རྣམ་དག་བྱ་བ་རྒྱས་པར་ན།
བཟང་སྤྱོད་ནས་འབྱུང་བའི་ཇི་སྙེད་སུ་དག་ནས། ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། ཞེས་པའི་བར་བརྗོད། མི་ནུས་ན། ཆོས་རྗེ་ས་སྐྱ་པཎྜི་ཏས་མཛད་པའི་ཆོས་སྤྱོད་བཅུ་པ་ནི། མཚན་ཉིད་ལྡན་པའི་བླ་མ་མཆོག ། དཀོན་མཆོག་གསུམ་གྱི་ངོ་བོར་བཞུགས། ། ལུས་ཅན་ཀུན་དང་ཐབས་ཅིག་ཏུ། ། མཁའ་མཉམ་བཞུགས་ལ་གསོལ་བ་འདེབས། ། དཀོན་མཆོག་གསུམ་ལ་ཕྱག་འཚལ་ལོ། །
དཀོན་མཆོག་གསུམ་ལ་སྐྱབས་སུ་མཆི། ། དེ་དག་ཀུན་ལ་ཀུན་ནས་མཆོད། ། སྡིག་པ་ཐམས་ཅད་སོ་སོར་བཤགས། ། དགེ་བ་ཀུན་ལ་རྗེས་ཡི་རང༌། ། ཆོས་ཀྱི་འཁོར་ལོ་བསྐོར་དུ་གསོལ། ། མྱ་ངན་མི་འདའ་བདག་གསོལ་འདེབས། ། བྱང་ཆུབ་སེམས་ནི་བསྐྱེད་བགྱིས་ནས། ། དེ་ཡི་སྤྱོད་པའང་བདག་གིས་སྤྱད། ། རྫོགས་པའི་སངས་རྒྱས་མྱུར་ཐོབ་ཤོག ། ཅེས་པའམ།
ཡང་ན་ཁོ་བོས་འཕགས་པ་རིན་པོ་ཆེས་ཚིག་ལྷུག་པར་གསུངས་པའི་དོན་ཚིགས་བཅད་དུ་བསྡེབས་པ་འདི་འདོན་པ་ལ་མོས་ན། ཕྱོགས་བཅུའི་རྒྱལ་བ་སྲས་བཅས་ཐམས་ཅད་ལ། ། བདག་ལུས་གྲངས་མེད་བཏུད་པས་ཕྱག་འཚལ་ཞིང༌། ། མེ་ཏོག་བདུག་པ་མར་མེ་དྲི་ཆབ་དང༌། ། ཞལ་ཟས་རོལ་མོ་མཆོད་པ་ཀུན་གྱིས་མཆོད། ། དཀོན་མཆོག་གསུམ་དང་འོད་དཔག་མེད་མགོན་ལ། ། རྫོགས་པའི་བྱང་ཆུབ་བར་དུ་སྐྱབས་སུ་འགྲོ། ། ཚེ་རབས་བསགས་པའི་སྡིག་ལྟུང་བཤགས་ཤིང་བསྡམ། ། འཕགས་བཞི་སོ་སྐྱེའི་དགེ་ལ་རྗེས་ཡི་རང༌། ། སྨྲ་མཆོག་ཀུན་ལ་ཆོས་འཁོར་བསྐོར་བར་བསྐུལ། །
མྱ་ངན་མི་འདའ་བཞུགས་པར་གསོལ་བ་འདེབས། ། དགེ་བས་འོད་དཔག་མེད་པའི་དྲུང་སྐྱེས་ནས། ། རྣམ་འཕྲུལ་དུ་མས་འགྲོ་དོན་བྱེད་པར་ཤོག ། ཅེས་པ་དེ་གསུམ་གང་རུང་རེ་བརྗོད། གཉིས་པ་དངོས་གཞི་ནི། དེ་ནས་སྡིག་པ་དག་སྙམ་ངེས་ཤེས་བསྐྱེད། ། ཚེ་འདིའི་ཡུལ་ལ་ཆགས་ཞེན་ཐམས་ཅད་སྤོངས། ། འཆི་ལ་མི་འཇིགས་བདེ་བ་ཅན་གྱི་ཞིང༌། ། ངེས་པར་འགྲོ་སྙམ་གསོལ་བ་འདི་ལྟར་ཐོབ། ། བཅོམ་ལྡན་དེ་བཞིན་གཤེགས་པ་དགྲ་བཅོམ་པ། །
ཡང་དག་རྫོགས་པའི་སངས་རྒྱས་འོད་དཔག་མེད། ། བདག་གི་སྡིག་སྒྲིབ་སྦྱངས་ནས་ཁྱེད་ཀྱི་ཞིང༌། ། མྱུར་སྐྱེ་བྱང་ཆུབ་ལུང་བསྟན་ཐོབ་པར་མཛོད། ། ཅེས་པ་དད་གུས་དྲག་པོས་གསོལ་བཏབ་མཐར། ཁྱེད་རང་རྣམ་ཤེས་འོད་ཟེར་དཀར་པོའི་གཟུགས། ། སྣ་སྒོའི་རླུང་དང་མཉམ་དུ་ཕྱིར་ཐོན་ནས། ། རྒྱལ་བའི་ཤངས་བུག་ནས་ཞུགས་ཐུགས་ཀར་ཐིམ། ། རང་སེམས་རྒྱལ་བའི་ཐུགས་དང་དབྱེར་མེད་བསྲེས། ། རླུང་ནང་འཇུག་དུས་རྒྱལ་བའི་ཐུགས་ཀ་ནས། ། འོད་བྱུང་ཁྱོད་ཀྱི་ཁར་ཞུགས་སྙིང་གར་ཐིམ། །
རྒྱལ་བའི་ཐུགས་དང་རང་སེམས་འདྲེས་པར་བསམ། ། དེ་འདྲ་དབུགས་ཀྱི་འགྲོ་འོང་ཅི་ནུས་སྒོམས། ། གསུམ་པ་རྗེས་ནི། མཐའ་སྐོར་བཞུགས་པའི་བླ་མ་རྒྱལ་བ་སྲས། ། ཕྱི་ནས་རིམ་ཞུ་འོད་དཔག་མེད་ལ་ཐིམ། ། དེ་ཡང་འོད་ཞུ་རང་ལ་རང་ཉིད་ཀྱང༌། ། འོད་ཞུ་བླ་མ་སངས་རྒྱས་རང་སེམས་གསུམ། ། དབྱེར་མེད་འཁོར་འདས་རོ་གཅིག་ངང་དུ་ཞོག ། སླར་ཡང་རང་ཉིད་འོད་དཔག་མེད་སྐུར་ལྡང༌། ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །
པདྨ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། ཅེས་དང༌། དགེ་བ་འདི་ཡིས་བདག་དང་སེམས་ཅན་ཀུན། ། ཉིང་མཚམས་སྦྱར་མ་ཐག་ཏུ་བདེ་ལྡན་ཞིང༌། ། བརྫུས་ཏེ་སྐྱེས་ནས་འོད་དཔག་མེད་མགོན་ལས། ། ཟབ་རྒྱས་དམ་ཆོས་ཐོས་པའི་རྒྱུར་བསྔོའོ། ། ཞེས་བརྗོད་ཅིང༌། རྣམ་པ་ཐམས་ཅད་དུ་རང་གང་དུ་གནས་ཀྱང་བདེ་བ་ཅན་གྱི་ཞིང་ཡིན་སྙམ་པ་དང༌།
རང་ཉིད་བདེ་ཆེན་ཞིང་གི་མགོན་པོ་འོད་དཔག་མེད་ཡིན་སྙམ་པ་ལས། འཁྲུལ་སྣང་གི་དབང་དུ་མ་སོང་ན་དོན་ཆེན་འགྲུབ་པར་འགྱུར་རོ། ། དེ་ལས་གཞན་པའི་གང་ཟག་ཐུགས་རྗེ་ཆེན་པོའི་ཡི་གེ་དྲུག་པའི་བཟླས་བསྒོམ་ལྷུར་ལེན་པའི་འགྲོ་བ་དབང་དང་གདམས་ངག་ཐོབ་པ་སོགས་སྤྱི་ལ་བྱ་བ་ནི། ཀྱེ་ཧོ་ཆེ་གེ་མོ་ཞེས་བྱ་བ་ཁྱོད་ཅེས་པ་ནས། འཆི་རིམ་ངོ་སྤྲོད་གོང་ལྟར་བརྗོད་པའི་རྗེས་སམ་མ་བརྗོད་ཀྱང་རུང་སྟེ། གང་ལྟར་ཡང་འདི་སྐད་བརྗོད་དེ། སྐབས་འདིར་རླུང་ནི་རྣམ་ཤེས་ཐིམ་པ་ཚུན། ། འཕོ་བའི་གདམས་པ་བཤད་ལ་སེམས་གཏོད་མཛོད། ། ཡེ་ཤེས་མཁའ་འགྲོའི་ཞལ་ལུང་འཆི་མེད་བཅུད། ། བསྒོམ་པའི་སྙིམ་པས་ལེགས་བཞེས་ཡོན་ཏན་ལུས། །
ཁོ་ལག་རྫོགས་པའི་གྲུབ་ཆེན་ཚེམ་བུ་པ། ། གང་ལས་བརྒྱུད་པའི་ཐུགས་རྗེ་ཆེན་པོ་ཡི། ། སྨར་ཁྲིད་ལུགས་ཀྱི་མྱུར་ལམ་རྣལ་འབྱོར་བརྟེན། ། རྣམ་པར་ཤེས་པ་སྤྱི་གཙུག་གསེར་སྒོ་ནས། ། བདེ་ལམ་འཕོ་བའི་གདམས་པ་བཤད་ཀྱིས་ཉོན། ། སྡུག་བསྔལ་འབྱུང་གནས་ཚེ་འདིའི་ཕུན་ཚོགས་ལ། ། ནགས་ཚལ་ཚིག་པའི་བྱ་བཞིན་མ་ཆགས་མཛོད། ། འདའ་ཀ་མ་ཡི་རྣལ་འབྱོར་གནད་སོང་ན། ། སངས་རྒྱས་ཞིང་ངམ་མཁའ་སྤྱོད་རིག་འཛིན་སྐྱེ། ། དེ་ནི་ལུས་དངོས་ལྷག་པ་ལྷ་ཡི་གཟུགས། །
ཚེ་ནི་ཉི་ཟླ་གནས་ཀྱི་བར་འཚོ་བ། ། སངས་རྒྱས་སྤྲུལ་པའི་སྐུ་ལས་ཆོས་མཉན་ཅིང༌། ། ལོངས་སྤྱོད་ནམ་མཁའི་མཛོད་ལས་འབྱུང་བར་བཤད། ། སྔོན་འགྲོ་སྐྱབས་འགྲོ་ནི། མདུན་གྱི་ནམ་མཁར་སྐྱབས་ཡུལ་དཀོན་མཆོག་གསུམ། ། ཞེས་སོགས་ནས། དེང་ནས་བྱང་ཆུབ་བར་དུ་སྐྱབས་སུ་འགྲོ། ། ཞེས་དང༌། སེམས་བསྐྱེད་ནི། འགྲོ་རྣམས་སྲིད་པའི་རྒྱ་མཚོ་ལས་བསྒྲལ་ཕྱིར། །
བདག་གི་རྫོགས་པའི་བྱང་ཆུབ་བསྒྲུབ་པར་བྱ། ། དེ་ཡི་ཆེད་དུ་གང་ཟག་འབྲིང་གི་ལམ། ། འཆི་ཁའི་འཕོ་བ་ཉམས་སུ་བླང་བར་བགྱི། ། ཞེས་ལན་གསུམ་དང༌། སྐྱབས་ཡུལ་སྤྱན་སྔར་སྡིག་པ་བཤགས་པ་སོགས། ། ཡན་ལག་བདུན་པ་འདི་ཡི་རྗེས་ཟློས་མཛོད། ། དཀོན་མཆོག་གསུམ་ལ་བདག་སྐྱབས་མཆི་སོགས་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པ་ལན་གསུམ་བརྗོད་པས་རྒྱུད་དག་བྱས། དངོས་གཞིའི་དོན་དུ་དམིགས་པ་འདི་ལྟར་གྱིས། །
ཆོས་ཀུན་རང་བཞིན་སྟོང་པའི་ངང་ཉིད་ལས། ། ཁྱེད་རང་ཡི་དམ་ཐུགས་རྗེ་ཆེན་པོའི་སྐུ། ། དཀར་གསལ་སྣང་སྟོང་འཇའ་ལུས་ལྟ་བུར་བསྒོམས། ། རང་གི་ལྟེ་བའི་འོག་ནས་སྤྱི་གཙུག་བར། ། དབུ་མ་འོད་ཀྱི་སྦུ་གུ་མདའ་སྨྱུག་ཙམ། ། ཤེལ་གྱི་ཀ་བ་བཙུགས་ལྟར་ཡོད་པར་བསམས། ། དེ་ཡི་མས་སྣར་ཆོས་འབྱུང་སྔོན་པོའི་སྟེང༌། ། རྣམ་ཤེས་ངོ་བོ་ཐིག་ལེ་སེར་རྡོག་ཙམ། ། དཀར་སྔོ་དམར་འོད་འཕྲོ་བའི་རྣམ་པར་བསམ། ། སྙིང་གའི་ཐད་དུ་ཡི་དམ་སྤྱན་རས་གཟིགས། །
མཐེབ་སོར་ཙམ་ཞིག་འཕུར་ལ་ཁད་པར་བསམ། ། ཁྱེད་རང་སྤྱི་བོར་པདྨ་ཟླ་བའི་སྟེང༌། ། ངོ་བོ་བླ་མ་རྣམ་པ་འོད་དཔག་མེད། ། སྐུ་མདོག་དམར་པོ་ཆོས་གོས་རྣམ་གསུམ་གསོལ། ། ཞབས་གཉིས་བྱམས་སྟབས་ཀྱིས་བཞུགས་ཚངས་བུག་ཧཾ། ། བཀག་པ་རྒྱ་མཐོངས་ཕྱེ་བ་ལྟ་བུར་མཛད། ། དེ་ལ་བླ་མ་རྒྱལ་བ་སྲས་དང་བཅས། ། མ་ལུས་སྤྱན་དྲངས་སྤྱི་བོའི་བླ་མར་ཐིམ། ། ཀུན་འདུས་མཆོག་ལ་གསོལ་བ་འདི་ལྟར་ཐོབ། ། དུས་གསུམ་རྒྱལ་བ་ཐམས་ཅད་འདུས་པའི་སྐུ། །
སྐྱབས་གནས་བླ་མ་མཆོག་དང་དབྱེར་མེད་པའི། ། འདྲེན་མཆོག་འོད་དཔག་མེད་ལ་གསོལ་བ་འདེབས། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱོང་བར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། དེ་ལྟར་གསོལ་བཏབ་ལྟེ་བའི་རང་སེམས་ཀྱི། ། ཐིག་ལེ་དབུ་མའི་ལམ་ནས་མྱུར་དུ་བྱོན། ། སྙིང་གའི་ཡི་དམ་ལྷ་ཡི་ཐུགས་ཀར་ཐིམ། ། ཡི་དམ་ཉིད་ཀྱང་ཚངས་པའི་སྒོ་ནས་བྱོན། །
སྤྱི་བོའི་བླ་མའི་ཐུགས་ཀར་སིབ་ཀྱིས་ཐིམ། ། བླ་མ་ཡི་དམ་ལྷ་དང་རང་སེམས་གསུམ། ། རོ་གཅིག་འདྲེས་པའི་ངང་དུ་མཉམ་པར་ཞོག ། ཧིཀ་ཞེས་པ་དྲག་ལ་རིང་བ་བརྗོད། དེ་ལྟ་བུ་དབུགས་ཀྱི་རྒྱུ་བ་ཡོངས་སུ་མ་ཆད་ཀྱི་བར་དུ་ནན་ཏན་བྱའོ། ། མཇུག་ཏུ་པདྨ་འདམ་གྱིས་མ་གོས་ལྟར་སོགས་དང༌། བཟང་སྤྱོད་སྨོན་ལམ་གྱིས་མཐའ་བརྒྱན་པར་བྱའོ། ། ཡང་གང་ཟག་དེ་ཉིད་ནཱ་རོ་མཁའ་སྤྱོད་ཀྱི་བསྒོམ་བཟླས་ལ་བརྩོན་པའི་རིགས་ལ་ནི། འདིར་ཡང་འཆི་རིམ་ངོ་སྤྲོད་བརྗོད་མི་བརྗོད་སྐབས་དང་སྦྱར་ལ་འདི་སྐད་བརྗོད་དེ། གཉིས་པ་འདའ་ཀ་འཕོ་བའི་གདམས་པ་ནི། །
སྐབས་འདིར་རླུང་ནི་རྣམ་ཤེས་ཐིམ་པ་ཚུན། ། ཞེས་པ་ནས། ལོངས་སྤྱོད་ནམ་མཁའི་མཛོད་ལས་འབྱུང་བར་བཤད། ། ཅེས་པའི་བར་སྔར་ལྟར་གྱི་རྗེས་སུ། ། རྒྱུད་སྡེའི་རྩེ་མོ་རྣལ་འབྱོར་གསར་མཐའི་བཅུད། ། མཁའ་སྤྱོད་དགའ་མའི་ཞལ་ལུང་ཉ་བའི་ལམ། ། ནཱ་རོ་ཏ་པ་ལས་བརྒྱུད་ས་སྐྱ་པའི། ། གསེར་ཆོས་མཁས་གྲུབ་བྱེ་བས་གཤེགས་པའི་ཤུལ། ། གང་གི་བསྒོམ་བཟླས་ལ་བརྟེན་རྣལ་འབྱོར་པས། ། སྐྱེ་བ་འདི་ལ་ཡན་ལག་བདུན་ལྡན་གནས། །
མངོན་དུ་བགྱིས་པ་མིན་པས་འདའ་ཀ་མའི། ། མྱུར་ལམ་འཕོ་བའི་རྣལ་འབྱོར་འདི་སྒོམས་ཤིག ། སྡུག་བསྔལ་འབྱུང་གནས་ཚེ་འདིའི་ཕུན་ཚོགས་ལ། ། ཞེས་སོགས་ནས། སྐྱབས་འགྲོ་སེམས་བསྐྱེད་རྒྱུད་དག་པར་བྱ་བའི་སྔོན་འགྲོ་རྣམས་གོང་སྤྱན་རས་གཟིགས་ཀྱི་སྐབས་བཞིན་བྱ་བའམ། རྣལ་འབྱོར་མའི་སྒྲུབ་ཐབས་ཀྱི་དབུ་ནས་འབྱུང་བ་ལྟར་བྱས་ཀྱང་བཏུབ་བོ། ། དངོས་གཞི་ལ། ཁྱེད་རང་ཡི་དམ་རྡོ་རྗེ་རྣལ་འབྱོར་མ། ། སྣང་སྟོང་འཇའ་ལུས་ལྟ་བུའི་སྐུར་གྱུར་པའི། ། ལྟེ་འོག་སོར་བཞི་ནས་བརྩམས་སྤྱི་བོའི་བར། །
དབུ་མ་འོད་ཀྱི་སྦུ་གུ་མདའ་སྙུག་ཙམ། ། ཤེལ་གྱི་ཀ་བ་བཙུགས་ལྟར་ཡོད་པ་ཡི། ། མས་སྣེར་ཆོས་འབྱུང་དམར་པོ་ཆུང་ངུའི་སྟེང༌། ། ཁྱོད་རང་རྣམ་ཤེས་ངོ་བོ་བཾ་ཡིག་དམར། ། རིལ་མ་ཙམ་ཞིག་དམར་འོད་འཕྲོ་བར་བསམ། ། སྤྱི་གཙུག་དབུ་མ་རྒྱ་མཐོངས་ལྟར་ཕྱེ་བའི། ། ནམ་མཁར་པདྨ་ཟླ་བ་ཉི་མ་དང༌། ། འཇིགས་བྱེད་དུས་མཚན་བསྒྱེལ་བའི་གདན་སྟེངས་སུ། ། ངོ་བོ་སངས་རྒྱས་ཀུན་འདུས་བླ་མ་སྟེ། ། རྣམ་པ་རྗེ་བཙུན་རྡོ་རྗེ་རྣལ་འབྱོར་མ། །
སྐུ་མདོག་དམར་མོ་ཞལ་ཕྱག་རྒྱན་རྫོགས་སྐུ། ། དག་པ་མཁའ་སྤྱོད་གནས་སུ་གཟིགས་ནས་བཞུགས། ། དེ་མཐར་མཁའ་སྤྱོད་དཔའ་བོ་དཔའ་མོའི་ཚོགས། ། སྤྲིན་ལྟར་འཐིབས་པས་ཡོངས་སུ་བསྐོར་བར་གྱུར། ། དེ་དག་ཐུགས་ཀའི་ས་བོན་འོད་ཟེར་འཕྲོས། ། ཕྱོགས་བཅུའི་བླ་མ་ཡི་དམ་རྒྱལ་བ་སྲས། ། མ་ལུས་སྤྱན་དྲངས་སྤྱི་བོའི་བླ་མར་ཐིམ། ། སྐྱབས་གནས་ཐམས་ཅད་འདུས་པའི་བདག་ཉིད་གྱུར། ། དེ་ལ་རང་ལུས་ལོངས་སྤྱོད་དགེ་བ་རྣམས། ། མཆོད་ཡོན་ཞབས་བསིལ་མེ་ཏོག་བདུག་སྤོས་དང༌། །
མར་མེ་དྲི་ཆབ་ཞལ་ཟས་རོལ་མོ་སོགས། ། གྲངས་མེད་སྤྲུལ་པའི་མཆོད་པས་མཉེས་པར་བྱ། ། ཨོཾ་བཛྲ་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེཿཨཱཿཧཱུྃ་ནས་ཤབྡ་ཨཱཿཧཱུྃ་གི་བར་གྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། གསོལ་འདེབས་ནི། སྤྲོ་ན། རྒྱལ་བ་རྒྱ་མཚོ་སོགས་སམ། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། །
ཞེས་སོགས་ནས། མཁའ་སྤྱོད་གོ་འཕང་ཐོབ་པར་བྱིན་གྱིས་རློབས། ། ཞེས་པའི་བར་བརྗོད། དུས་རྒྱུན་དུ་ནི། དུས་གསུམ་སངས་རྒྱས་ཐམས་ཅད་འདུས་པའི་བདག ། སྐྱབས་གནས་བླ་མ་མཆོག་དང་དབྱེར་མེད་པའི། ། རྡོ་རྗེ་རྣལ་འབྱོར་མ་ལ་གསོལ་བ་འདེབས། ། བདག་འཛིན་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ལམ་མཆོག་འཕོ་བ་འབྱོང་བར་བྱིན་གྱིས་རློབས། །
འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། དེ་ལྟར་མོས་གུས་དྲག་པོས་གསོལ་བཏབ་མཐར། ། ཧིཀ་ཅེས་བརྗོད་པས་ལྟེ་འོག་ཆོས་འབྱུང་བསྒུལ། ། རྣམ་ཤེས་ངོ་བོའི་བཾ་གྱི་ཡི་གེ་དེ། ། དབུ་མའི་ལམ་ནས་རྒྱ་མཐོངས་བྱ་འཕུར་ལྟར། ། ཚངས་པའི་སྒོ་ནས་རྡོ་རྗེ་རྣལ་འབྱོར་མའི། ། ཐུགས་ཀར་ཐིམ་སྟེ་བླ་མ་ཡི་དམ་དང༌། ། རང་སེམས་རོ་གཅིག་འདྲེས་པའི་ངང་དུ་ཞོག ། ཁྱེད་ལ་ངས་ཀྱང་གྲོགས་ལྡན་བྱེད་པ་ཡིན། ། ཧིཀ་ཅེས་ཁ་ཡར་བརྗོད།
དེ་འདྲ་ཡང་ཡང་བྱས་མཐར་རྣལ་འབྱོར་མ། ། དག་པ་མཁའ་སྤྱོད་གནས་སུ་གཤེགས་པར་གྱུར། ། སྨོན་ལམ་ནི། འཆི་ཚེ་མགོན་དང་དཔའ་བོ་སོགས་དང༌། ཞལ་བཟང་བལྟ་བའི་སྨོན་ལམ་དང༌། བཟང་སྤྱོད་སྨོན་ལམ་སོགས་ཀྱང་བརྗོད་དོ། ། ཡང་གང་ཟག་དེ་ཀྱེ་རྡོ་རྗེའི་རྣལ་འབྱོར་པ་ལམ་འབྲས་བུ་དང་བཅས་པའི་གདམས་ངག་ཐོབ་ཅིང་ཉམས་སུ་ལེན་པའི་རིགས་ལ་བྱ་བ་ནི། ཀྱེ་ཧོ་ནས་ལོངས་སྤྱོད་ནམ་མཁའི་མཛོད་ལས་འབྱུང་བར་བཤད། ། ཅེས་པའི་བར་གོང་བཞིན་མང་ཉུང་ཇི་ལྟར་འཚམ་པ་བརྗོད་པའི་རྗེས་སུ། དུས་གསུམ་བདེ་བར་གཤེགས་ཀུན་བགྲོད་གཅིག་ལམ། །
མདོ་རྒྱུད་ཡོངས་ཀྱི་སྙིང་པོ་ཕྱུང་བའི་བཅུད། ། འཇིགས་བྲལ་བི་རཱུ་པ་ཡི་བཞེད་པའི་གཞུང༌། ། ལམ་དང་འབྲས་བུར་བཅས་པའི་གདམས་ངག་བརྟེན། ། ཚེ་འདིར་གྲུབ་མཐའ་མ་སྙོགས་གང་ཟག་འབྲིང༌། ། བུམ་དབང་ལམ་གྱི་ཡན་ལག་འཕོ་བ་ཡིས། ། མཁའ་སྤྱོད་རིག་འཛིན་གྲོང་དུ་སྐད་ཅིག་ཉིད། ། བགྲོད་ཐབས་ཁྱོད་ལ་བསྟན་གྱི་ཡིད་ལ་ཟུངས། ། ཚེ་འདིའི་ཞེན་ཆགས་ཐམས་ཅད་སྤངས་ནས་ནི། ། འཆི་ལ་འཇིགས་སེམས་མེད་པར་བཙན་ཐབས་སུ། ། ཡང་དག་ལམ་དུ་འགྲོ་འདོད་སྤྲོ་བ་ཆེས། །
མྱུར་ལམ་འཕོ་བའི་རྣལ་འབྱོར་འདི་སྒོམས་ཤིག ། སྔོན་འགྲོ་སྐྱབས་སུ་འགྲོ་བ་ནི། སྐྱབས་གནས་ཀུན་འདུས་རྩ་བརྒྱུད་བླ་མ་དང༌། ། ཡི་དམ་ལྷ་ཚོགས་ཕྱོགས་བཅུའི་རྫོགས་སངས་རྒྱས། ། ཆོས་དང་འཕགས་ཚོགས་བསྟན་སྲུང་བཅས་པ་ལ། ། སྐྱབས་སུ་འགྲོ་སྙམ་འདི་ལྟར་རྗེས་ཟློས་གྱིས། ། སྤྲོ་ན། བདག་དང་འགྲོ་བ་ཁམས་གསུམ་ནམ་མཁའ་ཡི། ། ཞེས་སོགས་ཀྱིས་སྐྱབས་འགྲོ་དང༌། མར་གྱུར་འགྲོ་རྣམས་སྲིད་ལས་བསྒྲལ་བའི་ཕྱིར་སོགས་སེམས་བསྐྱེད་ཚིགས་བཅད་མ་སྤྱི་ལྟར་རམ་མི་ནུས་ན།
བདག་དང་མཁའ་མཉམ་འགྲོ་བ་མ་ལུས་པ། ། ཞེས་སོགས་ཀྱིས་སྐྱབས་འགྲོ་སེམས་བསྐྱེད་དང༌། ཡན་ལག་བདུན་པའི་བར་སྔར་བཞིན་བྱས་མཐར། དངོས་གཞིའི་དོན་དུ་དམིགས་པ་འདི་ལྟར་བྱ། ཁྱེད་རང་ཡི་དམ་དགྱེས་པ་རྡོ་རྗེའི་སྐུ། ། སྣང་སྟོང་འཇའ་ལུས་ལྟ་བུར་གསལ་བཏབ་ནས། ། སྙིང་དབུས་འོད་དཀར་གོང་བུ་མཐེ་བོང་ཙམ། ། དེ་ལས་འོད་ཀྱི་གོང་བུ་རིམ་བཞིན་ཆད། ། སེམས་ཅན་དམྱལ་བའི་སྐྱེ་སྒོ་བཤང་ལམ་དགག ། དེ་ནས་དུད་འགྲོའི་སྐྱེ་སྒོ་གཅི་པའི་ལམ། །
འདོད་ཁམས་ལྷ་ཡི་སྐྱེ་སྒོ་ལྟེ་བ་དགག ། ཡི་དྭགས་སྐྱེ་བའི་སྒོ་ནི་ཁའི་བུག ། གནོད་སྦྱིན་སྐྱེ་སྒོ་སྣ་ཡི་བུ་ག་གཉིས། ། མི་རྗེ་ཕལ་པའི་སྐྱེ་སྒོ་མིག་གཡས་གཡོན། ། མིའམ་ཅི་ཡི་སྐྱེ་སྒོ་རྣ་བ་གཉིས། ། གཟུགས་ཁམས་ལྷ་ཡི་སྐྱེ་སྒོ་མཛོད་སྤུ་དང༌། ། གཟུགས་མེད་ལྷའི་སྒོ་སྤྱི་བོའི་གཙུག་རྣམས་དགག ། འཁོར་བའི་སྒོ་དགུ་བཀག་ནས་ཁྱེད་རང་གི ། སྤྱི་བོར་པདྨ་ཉི་ཟླ་བདུད་བཞིའི་སྟེང༌། ། འཁོར་ལོའི་མགོན་པོ་དྲིན་ཆེན་ཆོས་ཀྱི་རྗེ། །
རྩ་བའི་བླ་མ་དགྱེས་པ་རྡོ་རྗེའི་སྐུ། ། ཞལ་བརྒྱད་བཅུ་དྲུག་ཕྱག་ཅན་ཞབས་བཞི་པ། ། བདག་མེད་ཡུམ་དང་རོལ་པའི་གར་གྱིས་བཞུགས། ། གང་དེའི་དཔྲལ་མགྲིན་སྙིང་གར་ཨོཾ་ཨཱཿཧཱུྃ། ། ཐུགས་ཀའི་ཧཱུྃ་ལས་འོད་འཕྲོས་རྩ་བརྒྱུད་ཀྱི། ། བླ་མ་ཡི་དམ་སངས་རྒྱས་སེམས་དཔའ་དང༌། ། བསྟན་སྲུང་ནོར་ལྷའི་ཚོགས་བཅས་མ་ལུས་པ། ། སྤྱན་དྲངས་སྤྱི་བོའི་བླ་མར་དབྱེར་མེད་ཐིམ། ། སྐྱབས་གནས་ཐམས་ཅད་འདུས་པའི་བདག་ཉིད་དེའི། ། ཐུགས་ཀ་ནས་ནི་རང་གི་ལྟེ་འོག་བར། །
འོད་ཀྱི་སྦུ་གུས་སྦྲེལ་ནས་ཡོད་པར་བསམ། ། ཁྱོད་རང་ལུས་ཀྱི་ནང་དབུས་ལྟེ་བའི་ཐད། ། རླུང་གི་དཀྱིལ་འཁོར་སྔོན་པོ་ཟླ་ཚེས་དབྱིབས། ། དེ་སྟེང་ཟླ་བའི་དཀྱིལ་འཁོར་ཆུང་ངུའི་སྟེང༌། ། རང་སེམས་ཧཱུྃ་ཡིག་སྔོན་པོ་གསལ་བར་བསྒོམ། ། ལུས་གནད་ཙོག་པུ་རྟིང་པས་འོག་སྒོ་དགག ། ལག་གཉིས་ལྟག་པར་བསྣོལ་ཏེ་དམ་དུ་འཁྱུད། ། དེ་ལྟར་ནུས་སམ་མ་ནུས་ཅི་བདེར་བྱ། ། སྤྱི་བོའི་བླ་མར་མོས་གུས་རྟག་ཏུ་བྱ། ། སྤྲོ་ན།
དུས་གསུམ་རྒྱལ་བ་སྲས་དང་སྲུང་མར་བཅས། ། སྐྱབས་གནས་ཀུན་འདུས་དཔལ་ལྡན་བླ་མ་དང༌། ། དབྱེར་མེད་དགྱེས་པ་རྡོ་རྗེར་གསོལ་བ་འདེབས། ། ཚེ་འདི་བློ་ཡིས་ཐོངས་པར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ། ཟབ་ལམ་འཕོ་བ་འབྱོང་བར་བྱིན་གྱིས་རློབས། ། འཕྱུགས་མེད་མཁའ་སྤྱོད་འགྲུབ་པར་བྱིན་གྱིས་རློབས། ། ཞེས་པའི་གསོལ་འདེབས་མོས་གུས་ཚད་མེད་པས། ། སྟོབས་ཀྱི་ཧཱུྃ་ཡིག་དྲག་ལ་རེང་བ་འདོན། ། ལུས་བསྒྲིམས་འོག་སྒོ་འཐེན་ཅིང་མིག་གྱེན་ལྡོག །
ལྕེ་ནི་རྐན་སྦྱར་སེམས་ཀྱི་དམིགས་པ་ནི། ། ལྟེ་བའི་རླུང་གིས་ཟླ་བ་ཧཱུྃ་ཡིག་བཅས། ། བྱ་སྤུ་རླུང་གིས་བསྐྱོད་ལྟར་ཡར་ཡར་བཏེག ། ཧཱུྃ་སྒྲ་ཉི་ཤུས་མགྲིན་པའི་བར་དྲངས་ནས། ། ཉེར་གཅིག་པ་ཡིས་རླུང་དང་ཟླ་བ་ཧཱུྃ། ། སྐར་མདའ་འཕོས་ལྟར་ཚངས་པའི་ལམ་ནས་ཐོན། ། བླ་མ་ཡི་དམ་དབྱེར་མེད་ཐུགས་ཀར་ཐིམ། ། བླ་མ་ཡི་དམ་རང་སེམས་དབྱེར་མེད་པར། ། འཕོ་བྱ་འཕོ་བྱེད་བརྗོད་བྲལ་ངང་དུ་ཞོག ། ཞེས་བརྗོད་ཧཱུྃ་རིང་ཉེར་གཅིག་བར་དུ་བརྗོད། །
དེ་འདྲ་མ་འཕོས་བར་དུ་ཡང་ཡང་བྱ། ། མཇུག་ཏུ་དགེ་བ་བསྔོ་བ་ནི། དེ་བཞིན་གཤེགས་པ་མི་འཁྲུགས་རྒྱལ་པོའི་ཞིང་སོགས་དང༌། དགེ་བ་འདི་ཡིས་ནམ་མཁའི་མཐའ་ཀླས་སོགས་དང༌། སྐྱེ་བ་ཀུན་དུ་ཡང་དག་བླ་མ་སོགས་བསྔོ་བ་སྨོན་ལམ་གང་ཤེས་བརྗོད་དོ། ། དེ་ནས་བར་དོར་འཕྱན་པ་རྣམས་ལ་ངོ་སྤྲོད་གདམས་པ་ནི། གསུམ་པ་བར་དོའི་ཆོས་གཏམ་བྱ་བ་ནི། ཀྱེ་ཧོ་འཇིག་རྟེན་འདི་ནས་ཕ་རོལ་ཏུ། ། ཚེ་དུས་ལས་འདས་ཆེ་གེ་མོ་ཞེས་པ། ། བདག་ལ་ཚུར་གསོན་རྫོགས་པའི་སངས་རྒྱས་ཀྱིས། །
སྲིད་གསུམ་མི་རྟག་སྟོན་ཀའི་སྤྲིན་ཞེས་པ་ནས། གང་རུང་གདམས་པ་ཁྱོད་ལ་བཤད་ཀྱིས་ཉོན། ། ཅི་སྟེ་འཕོ་བའི་དུས་ཀྱིས་བསྐལ་སོགས་ལ། ། འཕོ་བའི་རྣལ་འབྱོར་གནད་དུ་མ་སོང་ན། ། འཆི་བ་འོད་གསལ་ཆོས་སྐུ་ཤར་བ་ན། ། སྔར་འདྲིས་མཛའ་བོ་ཕྲད་ལྟར་ཤེས་པས་ནི། ། བློ་འདས་ངང་དུ་བསྐྱངས་པས་དོན་འགྲུབ་མོད། ། དེ་ལས་ལངས་ནས་ལུས་སེམས་སོ་སོར་འབྲལ། ། གལ་ཏེ་བར་དོའི་འཁྲུལ་སྣང་ཤར་གྱུར་ན། ། དེ་ལ་བར་དོའི་ངོ་སྤྲོད་འདི་ལྟར་ཟུང༌། །
སྲིད་པ་བར་དོར་བརྫུས་ཏེ་སྐྱེས་པ་ཡི། ། རྣམ་པར་གཞག་པ་འཆི་སྲིད་སྐྱེ་སྲིད་ཀྱི། ། བར་དུ་འབྱུང་བས་བར་སྲིད་ཅེས་བྱ་སྟེ། ། ཡིད་ལུས་ཡིན་ཕྱིར་རང་དང་རིགས་མཐུན་དང༌། ། ལྷ་མིག་དག་ལས་གཞན་གྱིས་མཐོང་བྱ་མིན། ། ཕྱི་རོལ་ཉི་ཟླའི་སྣང་བ་མི་འབྱུང་སྟེ། ། ནང་དུ་དཀར་དམར་ཁམས་ཀྱིས་དབེན་ཕྱིར་རོ། ། གང་དུ་སྐྱེ་འགྱུར་བར་དོའི་ཤ་ཚུགས་ཏེ། ། རིགས་དྲུག་འགྲོ་བ་གང་དུ་སྐྱེ་འགྱུར་གྱི། ། ཤ་ཚུགས་དང་ནི་བྱད་གཟུགས་འཛིན་པར་གྲུབ། །
འདུལ་ལུང་ཕྲན་ཚེགས་སོགས་ལས་ཇི་སྐད་དུ། ། དམྱལ་བའི་བར་དོ་སྡོང་དུམ་མེས་ཚིག་བཞིན། ། ཡི་དྭགས་ཆུ་དང་དུད་འགྲོའི་དུ་བ་དང༌། ། མི་ཡི་གསེར་དང་ལྷ་ཡི་བར་དོ་ནི། ། སྣམ་བུ་དཀར་པོ་ལྟ་བུའི་སྣང་བ་འཆར། ། འོད་ལམ་ལྟར་ན་ནག་ལམ་དམྱལ་བ་དང༌། ། སེར་པོ་ཡི་དྭགས་དཀར་པོ་དུད་འགྲོ་དང༌། ། དམར་པོ་ལྷ་དང་ལྗང་གུ་ལྷ་མ་ཡིན། ། སྣ་ཚོགས་གསལ་ན་མི་རུ་སྐྱེ་འགྱུར་བཤད། ། ཀུན་ལས་བཏུས་པར་སྐྱེ་བའི་གནས་སུ་ཐོགས། །
དེ་ལས་གཞན་པའི་རི་དང་རྩིག་པ་སོགས། ། ཐོགས་རྡུགས་མེད་པར་ཆུ་ལ་ཉ་བཞིན་དུ། ། བགྲོད་པ་ལས་ཀྱི་རྫུ་འཕྲུལ་ཤུགས་དང་ལྡན། ། གདོས་བཅས་ལུས་བྲལ་གྲིབ་མ་རྗེས་མི་འབྱུང༌། ། མིག་དང་རྣ་བ་སྣ་ལྕེ་ལུས་དབང་སྟེ། ། དབང་པོ་ཀུན་ཚང་ཡུལ་ལ་ཉེ་རིང་བྲལ། ། ཟག་བཅས་ཤེས་པས་གཞན་སེམས་ཕྱོགས་རེ་མཐོང༌། ། བཟའ་བ་དྲི་ལ་རྣམ་པར་ཞེན་པས་ན། ། དྲི་ཡི་ཟས་དང་སྐྱེ་སྲིད་འཚོལ་བའི་ཕྱིར། ། ཕྱོགས་ཀུན་རྒྱུ་བས་འབྱུང་བཞིའི་རླུང་འཁྲུགས་ཏེ། །
ས་རླུང་འཁྲུགས་པས་རི་བོ་གྲུམ་པའི་སྒྲ། ། ཆུ་རླུང་འཁྲུགས་པས་རྒྱ་མཚོ་འཆོལ་བའི་སྒྲ། ། མེ་རླུང་འཁྲུགས་པས་དུས་མཐའི་མེ་འབར་སྒྲ། ། རླུང་གི་རླུང་འཁྲུགས་བསྐལ་པ་འཇིག་དུས་ཀྱི། ། རླུང་གི་སྒྲར་མཚུངས་འཇིགས་པའི་སྒྲ་བཞི་དང༌། ། དུག་གསུམ་རང་གཟུགས་ཉམ་ངའི་གཡང་ས་གསུམ། ། མཐོང་བའི་རྐྱེན་གྱིས་འཇིགས་སྐྲག་བྱུང་བའི་ཚེ། ། བར་དོའི་འཁྲུལ་སྣང་ཡིན་པར་ཤེས་གྱིས་ལ། ། གང་ཡང་བདེན་པར་ཞེན་པའི་དངངས་སྐྲག་བསྐྱུངས། ། བར་དོའི་ཚེ་ཚད་རིང་ཐུང་ངེས་མེད་ཀྱང༌། །
ཕལ་ཆེར་ཞག་བདུན་དེ་ནས་འཆི་འཕོ་སྟེ། ། དེར་ཡང་སྐྱེ་བའི་ཚོགས་པ་མ་རྙེད་ན། ། སླར་ཡང་ཞག་བདུན་དེ་འདྲ་བདུན་བདུན་བར། ། སྐྱེ་འཆི་སྤེལ་མར་བར་དོར་གནས་པའི་མཐར། ། རིགས་དྲུག་གང་ཡིན་སྐྱེ་བ་ས་སྡེར་བཤད། ། དེ་ལྟར་བཤད་པའི་རྣམ་གྲངས་དེ་དག་གིས། ། ཁྱོད་ཀྱང་བར་དོར་གནས་པར་ཤེས་ནས་ནི། ། འཁྲུལ་སྣང་བདེན་པར་མ་ཞེན་བག་ཡོད་བྱོས། ། བླ་མ་དཀོན་མཆོག་བློ་གཏད་སྐྱབས་འགྲོ་བྱ། ། སྡུག་བསྔལ་འབྱུང་གནས་འདོད་ཆགས་ཞེ་སྡང་དང༌། །
གཏི་མུག་གིས་བསླངས་མི་དགེ་སྡིག་པའི་ལས། ། སྔར་བྱས་འགྱོད་སེམས་དྲག་པོས་བཤགས་ཤིང་བསྡམ། ། དེ་ལས་ལྡོག་པའི་དགེ་བཅུར་སྤྱོད་སྙམ་བྱ། ། གནས་ལུགས་དོན་ནི་ལངྐར་གཤེགས་པ་ལས། ། བག་ཆགས་ཀྱིས་ནི་རྣམ་པར་དཀྲུགས་པའི་སེམས། ། ཕྱི་རོལ་དོན་དུ་སྣང་བ་རབ་ཏུ་འབྱུང༌། ། དོན་ཡོད་མ་ཡིན་རང་གི་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན་གསུངས་ཕྱིར། ། སྣོད་བཅུད་བདེ་སྡུག་སྣང་བ་ཇི་སྙེད་ཀྱང༌། ། སེམས་ཉིད་ལས་དང་ཉོན་མོངས་བག་ཆགས་ཀྱིས། །
བསླད་པའི་སྣང་བ་རྨི་ལམ་ཡུལ་སྣང་ལྟར། ། སྣང་མཁན་སེམས་ཉིད་དེ་དང་དེར་སྣང་ཙམ། ། སེམས་ཀྱང་བརྟག་ན་ལུས་ཀྱི་ཕྱི་ནང་དང༌། ། གཉིས་ཀའི་བར་ན་མེད་ཅིང་མི་དམིགས་སོ། ། ཞེས་གསུངས་ཕྱིར་ན་སེམས་ལ་ཁ་དོག་དབྱིབས། ། གཅིག་དང་དུ་མ་མེད་ཕྱིར་ངོ་བོས་སྟོང༌། ། ངོ་བོ་མེད་པ་གང་དེ་གདོད་མ་ནས། ། མ་སྐྱེས་ཕྱིར་ན་དང་པོར་སྐྱེ་བ་མེད། ། སྐྱེ་མེད་དེ་ལ་སྡོད་པ་མེད་པའི་ཕྱིར། ། བར་དུ་རང་གི་ངོ་བོས་གནས་པ་མེད། །
མི་གནས་པ་ལ་འཇིག་པ་མ་གྲུབ་ཕྱིར། ། ཐ་མར་འགགས་མེད་རང་བཞིན་སྟོང་པ་ཉིད། ། བློ་འདས་བརྗོད་བྲལ་ངང་དུ་མཉམ་པར་ཞོག ། དེ་ལས་འཁྲུལ་སྣང་རྟོག་པ་འཕྲོ་གྱུར་ན། ། དབང་ ་་་་་དབང་བསྐུར་ཐོབ་པའི་གང་ཟག་ཡིན་ན། བསྐུར་ཐོབ་པའི་སློབ་དཔོན་སྐུ་རྡོ་རྗེ། ། དེ་ཡིས་བསྟན་པའི་རང་ལུས་ཡི་དམ་ལྷ། ། རྡོ་རྗེའི་གསང་མཚན་གསུམ་པོ་དྲན་པ་གཅེས། ། སྔར་ནས་གོམས་པའི་བསྐྱེད་རྫོགས་རྣལ་འབྱོར་དང༌། ། རང་གཞན་ཅིར་སྣང་སྣང་སྟོང་ལྷ་ཡི་སྐུ། །
སྒྲ་རྣམས་གྲག་སྟོང་གཉིས་མེད་སྔགས་ཀྱི་སྒྲ། ། དྲན་བསམ་རིག་སྟོང་དབྱེར་མེད་ལྷ་ཡི་ཐུགས། ། གཉིས་སུ་མེད་པའི་ཡེ་ཤེས་མཉམ་པར་ཞོག ། བར་དོའི་ཤེས་པ་སྔར་ལས་ཆེས་གསལ་ཞིང༌། ། དྲན་མྱུར་ཡེ་ཤེས་བསྒོམ་པ་སྟོབས་ཆེ་ཕྱིར། ། བར་དོར་ལོངས་སྐུར་འཚང་རྒྱ་བགྱིད་དུས་སོ། ། དེས་ན་ཆོས་ཀུན་སྐྱེ་མེད་སེམས་ཉིད་སྣང༌། ། སྣང་ཙམ་གཤིས་ལུགས་ཡོད་མེད་མཚན་རྟོག་བྲལ། ། བྲལ་ཡང་རང་གདངས་མ་འགགས་བདེ་བའི་སྐུ། ། སྐུ་དང་ཡེ་ཤེས་ལྷུན་གྲུབ་ངང་དུ་སྐྱོངས། །
གང་ཕྱིར་སྲིད་པ་བར་དོའི་སེམས་ཅན་གྱི། ། འཁྲུལ་སྣང་ཞེན་པའི་འཆིང་ཞགས་གཅོད་བྱེད་པའི། ། ལེགས་པར་བཤད་པའི་རལ་གྲི་འདི་ཆོངས་དང༌། ། ཐར་པའི་ལམ་དུ་རྣམ་པར་གྲོལ་བར་འགྱུར། ། ཞེས་བརྗོད་དོ། ། སྨྲས་པ། ལུས་ཅན་སྐྱེ་འཆི་བར་དོའི་འཇིགས་སྐྲག་མི་བཟད་ལས། ། བསྒྲལ་འདོད་བརྩེ་དང་བྱང་ཆུབ་སེམས་ལྡན་ཆོས་སྨྲ་བས། ། དགོས་དོན་སྙིང་པོའི་གདམས་པ་རྒྱུད་ལ་ངེས་བྱས་ནས། ། སྐབས་སུ་གང་བབས་ཡང་དག་ལེགས་བཤད་མཁས་པའི་ལུགས། །
བདེ་ལེགས་གོ་སར་ངལ་གསོར་འགོད་པའི་དོན་མཐུན་བདག འདའ་ཀའི་དུས་བབས་ཆོས་གཏམ་གྲུ་འདི་མ་བཟུང་བར། ། བདེ་ལྡན་བསྟི་གནས་ནོར་བུའི་གླིང་དུ་འཁྲིད་འདོད་ཀྱང༌། ། འཁྲུལ་སྣང་རྒྱ་མཚོའི་ཕ་རོལ་ཏུ་ཡང་ནམ་ཞིག་ཕྱིན། ། གང་ཕྱིར་འདི་སྦྱར་དགེ་བའི་མ་ཟླུམ་དཀྱིལ་འཁོར་གྱིས། ། སྐྱེ་འགྲོ་མ་ལུས་འཆི་ཁ་བར་དོའི་འཁྲུལ་སྣང་གི ། ཐུན་གསུམ་ལས་བསྒྲལ་ཡང་དག་གཟིགས་པའི་ལམ་ཆེན་ནས། ། ཐར་པ་དམ་པའི་གྲོང་ཁྱེར་འཁྲིད་པའི་རྒྱུར་གྱུར་ཅིག ། ཅེས་འཆི་ཁ་བར་དོའི་འགྲོ་བ་རྣམས་ལ་གདམས་པ་ཆོས་གཏམ་ཐར་པར་འཁྲིད་པའི་ཕོ་ཉ་ཞེས་བྱ་བ་འདི་ནི། ཧོར་བྲག་འགོའི་བླ་མ་སྤྲུལ་པའི་སྐུ་མཁས་བཙུན་བློ་གྲོས་རྒྱལ་མཚན་པའི་གསུང་གིས་འདི་ལྟར་བྱས་པ་དགོས་ཞེས་བསྐུལ་བའི་ངོར་ཐེག་པ་ཆེ་ཆུང་གི་གཞུང་དང༌།
ཐུགས་རྗེ་ཆེན་པོའི་དམར་ཁྲིད་དང༌། གསེར་ཆོས་ཀྱི་མཁའ་སྤྱོད་དང༌། གསུང་ངག་རིན་པོ་ཆེ་ལམ་འབྲས་བུར་བཅས་པའི་གདམས་ངག་ལ་སོགས་པའི་བཞེད་པ་དང་རྗེས་སུ་མཐུན་པར། རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བསྟི་གནས་སུ་བྲིས་པ་ལ། སླར་ཡང་ཁ་འགེངས་ཞུ་ནན་དང་བཅས་པ་བགྱིས་པ་དགེ་ལེགས་འཕེལ་བར་གྱུར་ཅིག། །། ན་མོ་རཏྣ་ཏྲ་ཡཱ་ཡ། མཚན་ཙམ་འཛིན་པས་མངོན་མཐོ་ངེས་ལེགས་དཔལ། ། ཅི་ཡང་སྦྱིན་པའི་ཐུགས་རྗེའི་ཕྱག་བརྐྱང་བ། ། ཕྱོགས་བཅུའི་རྒྱལ་བ་སྲས་སློབ་སྲུང་མར་བཅས། ། སྨོན་ལམ་གང་བཏབ་འགྲུབ་པའི་བདེན་དཔང་བལྟ། །
བདག་ནི་སྐྱེ་བ་འདི་ནས་ཚེ་རབས་ཕྲེང༌། ། དལ་འབྱོར་རྟེན་ལྡན་དགེ་བའི་བཤེས་དང་ཕྲད། ། མཆོག་གསུམ་སྐྱབས་ཀྱི་གྲིབ་བསིལ་ངལ་གསོ་ཞིང༌། ། དེ་ཡི་བསླབ་བྱར་སློབ་ལ་སྤྲོ་བར་ཤོག ། རྒྱལ་བསྟན་སྙིང་པོ་སྡོམ་པའི་ནོར་བུ་གསུམ། ། བག་མེད་ཉེས་ལྟུང་འདམ་དུ་མི་བསྐྱུར་བར། ། བསླབ་སྦྱང་བརྩོན་པའི་རྒྱལ་མཚན་རྩེར་འགོད་ཅིང༌། ། བསྟན་འགྲོར་ཕན་བདེའི་འདོད་དགུ་འཇོ་བར་ཤོག ། ཕྱི་ནང་ཤེས་བྱའི་གཞུང་ལུགས་ཐོས་བསམས་དང༌། ། བསྒོམས་བྱུང་ལུང་རྟོགས་ཡོན་ཏན་ཆེས་ཆེར་རྒྱས། །
རང་གཞན་དོན་གཉིས་སྒྲུབ་པའི་མཐར་སོན་ནས། ། ཕྱི་མར་དག་པའི་ཞིང་མཆོག་སྐྱེ་བར་ཤོག ། གནས་སྐབས་ཀུན་དུ་དབུལ་ཕོངས་མི་མཐུན་ཕྱོགས། ། ནད་དང་དུས་མིན་འཆི་བ་དགྲ་འདྲེ་ཡི། ། འཇིགས་པ་དེ་དག་མི་འབྱུང་བྱུང་བ་ཡང༌། ། ཉེར་ཞི་བདེ་དགའ་དཔལ་འབྱོར་རྩེན་པར་ཤོག ། ཅེས་རྒྱུན་འཁྱེར་གྱི་སྨོན་ལམ་བསམ་དོན་འགྲུབ་པའི་རྐང་མགྱོགས་ཞེས་བྱ་བ་འདི་ནི། ཁོ་བོས་བརྩམས་ཡིག་རྣམས་ཀྱི་དྲུང་ཡིག་བུ་ཆུང་གིས་ཁ་ཏོན་དུ་འདི་བཞིན་དགོས་ཞེས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་ས་སྐོར་ཆེན་པོའི་ཉིན་བྲིས་པ་སིདྡྷིརྦྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
