གསུང་འབུམ། ཚུལ་ཁྲིམས་རིན་ཆེན།
པོད ༦༧
དཀར་ཆག་བསྔོ་བ་སྨོན་ལམ་བསྡོམས་པ་ཕུན་ཚོགས་སྡེ་བཞིའི་བང་མཛོད།
༼ཅ༽ ༄༅། །ལཀྵྨཱིཙཏྲཱརྦརྒཱནཱཾཀོཥྛཱགཱརནྣཱམོཏྟརཛིནཛིནཱཀུརདྷརྨྨཔཱལདྷནདཝཱེཎྱངྒསཔྟམཡུཔཡཱནམཱརོཙནཀཡཝཱཀྩིཏྟཙཻཏྱཱནཱཉྩཔཱུཛྱདྲབྱཱཎཱཾནབོཏྤཱདཱནཱམབདཱནཾཔརིཎཱམཔྲཱཎིདྷཱནཱཾཔིཎྜིརོབིཛཧཱརཾ།།
༄༅། །བླ་མ་རྒྱལ་བ་རྒྱལ་སྲས་བསྟན་སྲུང་ནོར་ལྷ་རྣམས་ལ་ཡན་ལག་བདུན་པ་འབུལ་བ་གསོལ་བ་གདབ་པ་སྐུ་གསུང་ཐུགས་རྟེན་དང་མཆོད་རྫས་གསར་བསྐྲུན་རྣམས་ཀྱི་དཀར་ཆག་བསྔོ་བ་སྨོན་ལམ་བསྡོམས་པ་ཕུན་ཚོགས་སྡེ་བཞིའི་བང་མཛོད་ཅེས་བྱ་བ་བཞུགས་སོ།། སྭསྟི། བསྐལ་པ་བཟང་པོའི་རྒྱལ་བའི་སྲས། ། ཀུན་ལས་ཐུགས་བསྐྱེད་སྨོན་ལམ་སྟོབས། ། བསྒྲུན་དུ་མེད་པས་སྙིགས་མ་འདིར། ། འཚང་རྒྱ་བགྱིས་པ་ཤཱཀྱའི་ཏོག ། གང་དང་ཕྱོགས་བཅུའི་ལུས་མེད་ཐུལ། ། སྲས་དང་བཅས་ལ་ཕྱག་བགྱིས་ནས། །
སྟོང་གསུམ་ལྷ་མིའི་དཔལ་འབྱོར་དང༌། ། བདག་ལུས་ལོངས་སྤྱོད་བཅས་པས་མཆོད། ། རང་བཞིན་བཅས་པའི་དཀར་མིན་ལས། ། བགྱིས་གང་སྟོབས་བཞིའི་ཆོ་གས་བཤགས། ། འཁོར་འདས་དགེ་བའི་རྒྱ་མཚོ་ལ། ། འཛུམ་དཀར་ཟླ་བའི་ཟེར་གྱིས་བྲན། ། འགྲོ་བའི་སྒྲོན་མ་མཆོག་རྣམས་ལ། ། ཞི་བདེར་མི་མནལ་འཚོ་གཞེས་བསྐུལ། ། ཆོས་ཀྱི་གླིང་བུ་བརྟུལ་བ་རྣམས། ། ལེགས་གསུངས་འདོམས་པར་གསོལ་བ་འདེབས། །
བསོད་ནམས་ཆུ་ཀླུང་འབབ་པོ་འཚལ། ། བྱང་ཆུབ་རྒྱ་མཚོ་རྒྱས་ཕྱིར་བསྔོ། ། རྒྱལ་བའི་རིང་ལུགས་ནོར་བུའི་ཏོག ། བཤད་སྒྲུབ་རྒྱལ་མཚན་རྩེར་འགོད་ཅིང༌། ། དགེ་ལེགས་རྫོགས་ལྡན་འགུགས་པའི་དཔལ། ། རྒྱལ་ཚབ་དཔལ་ལྡན་ཆོས་སྐྱོང་ཞེས། ། གང་དེའི་མཛད་པའི་ཆུ་གཏེར་ལས། ། ངོ་མཚར་རྟེན་དང་བརྟེན་པའི་མཛོད། ། གནྡྷོ་ལ་ཡི་ཟླ་སྣང་གིས། ། སྲིད་པའི་གདུང་བ་ཐག་རིང་བྱས། །
དེ་ཡི་རྟེན་གཙོ་བུ་རམ་ཤིང༌། ། ཐུབ་ཆེན་སྐུ་བརྙན་མཐོང་དོན་ནི། ། བསོད་ནམས་སྲིད་རྩེར་ལུད་འགྱུར་ཞིང༌། ། བཀྲ་ཤིས་དཔལ་འབྱུང་ནོར་བུ་གང༌། ། མཛེས་བྱེད་དར་གྱི་སྙན་ཤལ་འདི། ། ཐུབ་དབང་ཆོས་ཀྱི་སྒོར་ཞུགས་ནས། ། ངུར་སྨྲིག་རྟགས་སུ་བླངས་པའི་མིང༌། ། ཚུལ་ཁྲིམས་རིན་ཆེན་ཞེས་བྱས་ཕུལ། ། དགེ་ཚོགས་དབྱར་གྱི་དཔལ་མོ་ཡིས། ། བསུ་བ་ཕན་བདེའི་ལོ་འདབ་ཅན། །
དོན་གཉིས་སྙེ་མ་གཡུར་ཟ་བའི། ། བྱང་ཆུབ་ལྗོན་པ་བདག་གྱུར་ཅིག ། དེ་སྲིད་སྐྱེ་བར་དལ་འབྱོར་ལྡན། ། གཙུག་ལག་ཀུན་ལ་བློ་མིག་གྲུངས། ། ཐུབ་པའི་གསུང་གི་མཛད་བཟུང་ནས། ། ལེགས་བཤད་སྣང་ཆེན་འགྱེད་པར་ཤོག ། ཡུལ་གྲུ་ཡུལ་གྱི་དམ་པས་མཚོན། ། ཀུན་ཏུ་ཀུན་མཁྱེན་ཨེ་ཝཾ་པའི། ། ཆོས་དང་ཆོས་སྨྲ་དགེ་འདུན་སྡེ། ། གོང་ནས་གོང་དུ་རྒྱས་ཕྱིར་བསྔོ། །
ཞེས་མཁན་པོ་རིན་པོ་ཆེ་དཔལ་ལྡན་ཆོས་སྐྱོང་ཞལ་སྔ་ནས། སྐྱེ་སྐུ་དོན་གྲུབ་གླིང་གི་གཙུག་ལག་ཁང་རྟེན་དང་བརྟེན་པར་བཅས་པ་བཞེངས་པའི་རབ་གནས་ཀྱི་ཚེ། ཐུབ་ཆེན་སྐུ་བརྙན་ལ་ཁོ་བོས་སྙན་ཤལ་འབུལ་བའི་མཆོད་བསྔོར་བྲིས་པ་སརྦ་མངྒ་ལཾ། བྷ་ཝནྟུ།། །། ༄༅། །སྭསྟི་བི་ཛ་ཡནྟུ། མཁྱེན་བརྩེ་ཟུང་གི་སྤྱན་རས་སྲིད་དང་ཞིའི། ། མཐའ་གཉིས་འགོང་བར་སྤྲོས་པའི་ལམ་ཉིད་དུ། ། སྐྱེ་བོའི་ཚོགས་ཀྱི་ངལ་གསོ་བླ་ན་མེད། ། ཐུབ་པའི་རྒྱལ་ཚབ་ཨེ་ཝཾ་པ་དེས་སྐྱོངས། ། མུ་དང་མཐས་དབེན་ཕྱོགས་ཀྱི་དཀྱིལ་འཁོར་གྱི། །
ལུས་ཕྲའི་འགྲམ་དཀྱུས་ཡངས་པར་བརྡལ་བའི་ཞིང༌། ། ཀུན་དུ་འཚོ་གཞེས་བཞུགས་པའི་དེ་བཞིན་གཤེགས། ། དེ་སྲས་གདུང་འཚོབ་སློབ་མར་བཅས་པ་རྣམས། ། འདི་ནས་བླ་ན་མེད་པའི་བྱང་ཆུབ་བར། ། བསོད་ནམས་ཚོགས་ཀྱི་ཞིང་དུ་ཉེར་བཟུང་བའི། ། ངུར་སྨྲིག་རྒྱལ་མཚན་འཆང་གི་བླ་མས་མཚོན། ། བདག་སོགས་གྲངས་མེད་ལུས་ཀྱིས་བཏུད་ཕྱག་འཚལ། ། སྟོང་ཀུའི་སྒེག་མོས་ཐགས་བསྐྲུན་བླ་རེ་དང༌། ། ཡོལ་བས་ཉེར་མཚོན་མཆོད་པ་ཀུན་གྱི་མཆོད། ། སྲིད་པའི་འཁོར་ལོར་བསགས་པའི་སྡིག་ལྟུང་མཐོལ། །
འགྲོ་བའི་དགེ་ལ་ཡི་རང་འཛུམ་གྱིས་བྲན། ། ཕྱོགས་བཅུའི་འགྲོ་བ་འདུལ་མཆོག་ཐམས་ཅད་ལ། ། མྱང་འདས་བདེ་བའི་བདུད་རྩིར་མ་ཆགས་པར། ། ཆོས་མིན་འཕམ་པའི་ཆོས་རྔ་ཆེར་བརྡུང་བས། ། ཁམས་གསུམ་མ་རིག་གཉིད་ལས་བསང་བར་གསོལ། ། དེས་བསྐྱེད་དགེ་ཚོགས་ཟླ་བའི་ཟིལ་མངར་རྒྱུན། ། བཏུང་བའི་ཚོགས་གཉིས་ལང་ཚོ་དར་བའི་བུས། ། བདེན་གཉིས་རྟོགས་པའི་ཡོན་ཏན་ཁབ་ཏུ་བཀུག ། རྣམ་མཁྱེན་ཆོས་ཀྱི་རྒྱལ་སྲིད་སྐྱོང་བར་ཤོག ། དོན་དེ་མངོན་དུ་གྱུར་མིན་སྐྱེ་བའི་ཚལ། །
དལ་འབྱོར་ལུས་ཀྱི་ལྗོན་པ་བསྐྱེད་བསྲིང་རྩེར། ། དགེ་ཆོས་སྙེ་མ་གཡུར་དུ་ཟ་བ་ཡིས། ། སེམས་ཅན་རེ་བ་འགེངས་པ་ཉིད་གྱུར་ཅིག ། ཅེས་པ་བླ་མ་བསོད་ནམས་རྒྱལ་མཚན་གྱིས་ཨེ་ཝཾ་པའི་གཙུག་ལག་ཁང་དུ་བླ་རེ་དང༌། ཀྱེ་རྡོ་རྗེའི་དཀྱིལ་འཁོར་ལ་ཡོལ་བ་ཕུལ་བའི་མཆོད་བསྔོ་འདི་ནི། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །སྭསྟི་བི་ཛ་ཡནྟུ། སྐྱེ་བའི་ཕྲེང་བར་རྣམ་བསགས་ལེགས་བྱས་ཀྱི། ། ཟོང་གི་དངོས་པོ་ཟད་མི་ཤེས་པ་ཡིས། ། མངོན་པར་བསྒྲུབས་པའི་མགྲིན་པ་བཀྲ་ཤིས་དུང༌། །
ཐོག་མར་བརྙེས་པ་རྫོགས་པའི་སངས་རྒྱས་འདུད། ། དེ་ལས་ལེགས་པར་འོངས་པ་བདུད་རྩིའི་དབྱངས། ། གང་ཞིག་ཐོབ་ནས་ཉམས་སུ་མྱངས་བྱས་ན། ། ཐར་པ་ཐམས་ཅད་མཁྱེན་པ་སྟེར་བའི་དུང༌། ། དགེ་བ་གཉིས་པ་དམ་པའི་ཆོས་ལ་འདུད། ། བདག་རྐྱེན་དམ་པ་རྒྱལ་བ་ལས་བྱུང་བའི། ། བསྟན་པ་དྲི་མེད་འཆད་རྩོད་རྩོམ་པ་ཡི། ། འགྲོ་བ་མ་རིག་གཉིད་ལས་སློང་པའི་དུང༌། ། དགེ་བ་གསུམ་པ་འཕགས་པའི་དགེ་འདུན་རྒྱལ། ། གངས་ཅན་འདི་ན་སྔོན་ཚེ་མཐའ་འཁོབ་ཀྱི། །
མཚན་ཉིད་རྫོགས་པ་གང་ཚེ་བཤད་སྒྲུབ་ཀྱི། ། སྲོལ་བཟང་འཛུགས་པའི་བཀའ་དྲིན་ཆེ་བའི་དུང༌། ། དགེ་བ་བཞི་པ་ཆོས་རྒྱལ་ལོ་པཎ་ཚོགས། ། སོ་ཐར་བྱང་སེམས་གསང་སྔགས་སྡོམ་པའི་རྒྱུན། ། ཡང་དག་སྨྲ་ལ་མགྲིན་པ་ཡངས་པའི་དུང༌། ། དགེ་བ་ལྔ་པ་ས་སྐྱའི་རྗེ་བཙུན་དང༌། ། ཀུན་དགའ་བཟང་པོ་བརྒྱུད་པར་བཅས་བཏུད་ནས། ། བསྔགས་འོས་ཀུན་གྱི་ནང་ན་མཚར་ཆེ་བ། ། བཀྲ་ཤིས་མཚན་མ་མ་དམད་འཁྱིལ་བ་ལས། ། ཤིས་པའི་སྒྲ་དབྱངས་རྣ་བའི་བཅུད་ལེན་ཅན། །
ཆོས་དུང་ཟུང་གི་ཆེ་བ་མདོ་ཙམ་བརྗོད། ། དེ་ཡང་ཕྱོགས་བཅུ་རབ་འབྱམས་མུ་མེད་ཀྱི། ། ཞིང་ན་འཚོ་ཞིང་གཞེས་པའི་སངས་རྒྱས་ཀྱི། ། སྐུ་ལ་བརྒྱ་ཕྲག་བསོད་ནམས་པིར་དག་གིས། ། ལེགས་བྲིས་བཀྲ་ཤིས་བརྒྱད་ཀྱི་རི་མོ་གསལ། ། དེ་དག་ཀུན་གྱི་ནང་ནས་ཆེས་འཕགས་པ། ། སྐྱེས་བུ་ཆེན་པོའི་མགྲིན་པའི་ཆོས་དུང་ནི། ། སྨྲ་བ་མཁས་པ་ཡོངས་ཀྱིས་བསྐལ་པ་བརྒྱར། ། བསྔགས་པར་གྱུར་ཀྱང་ཡོན་ཏན་འཛད་དུ་མེད། ། གང་དེ་དངོས་སུ་མཐོང་དང་དེ་ཉིད་ལས། །
ལེགས་བྱུང་བདུད་རྩི་ཐོས་པ་དོན་ཆེ་ཡང༌། ། དེ་ཉིད་ཚོགས་ལམ་ཆེན་པོ་མན་ཆད་དུ། ། གནས་པ་སྐྱེ་བོས་སྤྱོད་ཡུལ་ལས་རབ་འདས། ། འོན་ཏེ་དམན་པའི་བློ་དང་འཚམ་པའི་གཟུགས། ། སྨོན་ལམ་དབང་གིས་ཤར་བ་གྲུ་གཟིངས་སོགས། ། དམན་པའི་གཟུགས་སམ་རྡོ་ཤིང་འཇིམ་པ་ལས། ། བྱས་པའི་གཟུགས་བརྙན་གྱིས་ཀྱང་གཞན་དོན་འགྲུབ། ། རྒྱུ་མཚན་དེ་ཡིས་བཀྲ་ཤིས་རྟགས་ཀྱི་གཟུགས། ། སྣ་རེ་ཙམ་ཡང་རིའམ་རྩིག་ངོས་ལ། ། བྲིས་སམ་འབུར་དུ་བཏོན་པ་ཙམ་གྱིས་ཀྱང༌། །
མི་མཐུན་ཕྱོགས་ངན་འཇོམས་པའི་བཀྲ་ཤིས་བྱེད། ། འདི་ནི་བཅོས་མ་མིན་པས་ཁྱད་པར་དུ། ། མངོན་པར་འཕགས་པའི་རང་བྱུང་བཀྲ་ཤིས་དུང༌། ། གང་ལ་བཞུགས་སུ་གསོལ་ལམ་བཅང་བ་ན། ། བདེ་ལེགས་འབྱུང་བའི་ནོར་བུ་ཉིད་དུ་ཁུམས། ། སྔོན་བྱུང་བསྐལ་པར་དེ་བཞིན་གཤེགས་པ་ཡི། ། སྐུ་གདུང་རིང་བསྲེལ་རྒྱ་མཚོར་ནུབ་པ་རྣམས། ། སྐྱེ་བ་ལྔ་པ་ལ་སོགས་ནོར་བུ་ཉིད། ། འགྱུར་བར་གསུངས་པའང་སྔོན་གྱི་སྨོན་ལམ་ཤུགས། ། གང་དེ་ཐོབ་ན་དཔལ་ཀུན་འབྱུང་བའི་གཏམ། །
བདེན་པ་གཅིག་ཏུ་ཡིད་ལ་གཅགས་ནས་སྔོན། ། ལྷ་དབང་ལྷ་མིན་གཡུལ་ལས་རྒྱལ་བའི་ཚེ། ། དུང་དཀར་གཡས་སུ་འཁྱིལ་བའི་བཀྲ་ཤིས་བྱས། ། འཇིག་རྟེན་ཀུན་གྱི་བླ་མ་ཤཱཀྱའི་སྲས། ། འཇིག་རྟེན་ཁམས་སུ་མངོན་པར་སངས་རྒྱས་ཚེ། ། འཇིག་རྟེན་འདི་ན་ཆེ་བ་མིག་སྟོང་པས། ། འཇིག་རྟེན་མཆོད་པའི་ཐོག་མར་ཆོས་དུང་ཕུལ། ། ལྷ་དང་བཅས་པའི་འཇིག་རྟེན་སྟོན་མཆོག་གིས། ། བདེན་བཞིའི་ཆོས་ཀྱི་འཁོར་ལོ་བསྐོར་བའི་དུང༌། ། གནམ་གྱིས་བསྐོས་པ་གོང་མ་སེ་ཆེན་གྱི། །
བསོད་ནམས་གསེར་གྱི་ཐག་པས་བཟུང་སྟེ་གནས། ། ཁམས་གསུམ་འགྲོ་བའི་མགོན་པོ་འཕགས་པའི་ཞབས། ། ལྷ་དེའི་རལ་པའི་ཅོད་པཎ་བཅིང་བའི་ཚེ། ། གྱ་ནོམ་ཡོན་འབུལ་ཀུན་གྱི་ཐོག་མ་རུ། ། ཕུལ་བའི་ཆོས་དུང་ད་ལྟ་ས་སྐྱར་བཞུགས། ། བོད་ཆེན་ལྗོངས་ཀྱི་ཡུལ་གྲུ་འདི་ཉིད་དུ། ། སྡེ་སྣོད་འཛིན་པའི་དགེ་འདུན་སྟོང་ཕྲག་ལ། ། བརྒྱ་ཕྲག་མང་པོས་ལྷག་པའི་རྟེན་འབྲེལ་དུ། ། གླིང་གི་ལས་དུང་ཞེས་པ་གནའ་དུས་ཀྱི། ། གཏམ་དུ་བསྒྲགས་པ་དཀར་པོ་རྒྱང་གྲགས་དང༌། །
འཕགས་པའི་སེན་རྗེས་ཅན་དུ་གྲགས་པ་དག ། ཐོབ་པའི་སྐལ་བ་འདི་ནི་ཨེ་མ་བཟང༌། ། གང་གི་སྦུབས་ལས་འོངས་པ་དབྱངས་སྙན་གྱིས། ། ལེགས་པར་མཆོད་ན་རྒྱལ་དང་རྒྱལ་བའི་སྲས། ། སློབ་མར་བཅས་པ་དགྱེས་བསྐྱེད་བསོད་ནམས་ཀྱི། ། འབྲས་བུ་ཡིད་འོང་ཚངས་པའི་དབྱངས་ཐོབ་བྱེད། ། དཀར་པོའི་ཕྱོགས་སུ་དགའ་བའི་ལྷ་རྣམས་ནི། ། ཀུན་ནས་རངས་པའི་རྣམ་འགྱུར་ཉིན་རེ་བཞིན། ། མཁའ་ལ་ལྷགས་ནས་མེ་ཏོག་མནྡཱ་རཿ། ། མི་ཟད་ཆར་དུ་བསྙིལ་བའང་འདི་ཡི་མཐུ། །
གནས་སྐབས་ཀུན་ཏུ་མི་དང་མི་མ་ཡིན། ། འབྱུང་པོ་གདུག་ཅན་བསམ་སྦྱོར་ལས་བྱུང་བའི། ། ནད་དང་གདོན་དང་རིམས་སོགས་གནོད་པ་རྣམས། ། ཞི་བའི་བདུད་རྩིས་ཚིམ་པ་ཡིན་སྙམ་བྱེད། ། དེ་ལ་སོགས་པའི་ཡིད་ཆེས་གཏམ་གྱི་རྔ། ། ཚད་མར་གྱུར་པའི་དཔང་པོས་བརྡུང་བ་ཡིས། ། དགོངས་པ་གྱེན་དུ་དྲངས་པའི་ས་ལ་སྤྱོད། ། བླ་ཆེན་ཀུན་དགའ་ཕྲིན་ལས་རྒྱ་མཚོ་ཡིས། ། སྐྱེ་བ་ལྔ་པའི་དུང་དཀར་ཟུང་དག་ནི། ། མཛེས་བྱེད་རྒྱན་དང་ལྷན་ཅིག་དུས་གསུམ་གྱི། །
རྒྱལ་བར་དགྱེས་པའི་རོལ་མོར་འབུལ་བའི་སླད། ། གོས་བཟངས་གཙང་མའི་སྙན་ཤལ་རྣམ་པར་བཀླུབས། ། དགེ་བ་དེ་ཡིས་སྐྱེ་ནས་སྐྱེ་བའི་ཕྲེང༌། ། དཀོན་མཆོག་གསུམ་པོ་རྟག་ཏུ་མཆོད་པ་དང༌། ། དམ་པའི་ཆོས་ཀྱི་བདུད་རྩི་གུས་ལེན་ཅིང༌། ། དགེ་ལེགས་སྙན་པའི་གྲགས་པས་ཀུན་ཁྱབ་ཤོག ། ཡངས་པའི་རྒྱལ་ཁབ་འདི་ཡིས་ཐོག་དྲངས་པའི། ། འཇིག་རྟེན་ཁམས་ཀུན་བདེ་སྐྱིད་འབྱོར་པ་དང༌། ། ཆོས་ཚུལ་དགེ་བ་བཅུ་ལ་ལེགས་སྤྱོད་ཅིང༌། ། ཕན་ཚུན་བྱམས་པའི་སེམས་ཀྱིས་གནས་པར་ཤོག །
ཅེས་སྡེ་དགེ་བླ་ཆེན་ཉིད་ནས་ལྷུན་གྲུབ་སྟེང་གི་ཆོས་དུང་དཀར་པོ་རྒྱང་གྲགས་དང༌། འཕགས་པའི་སེན་རྗེས་ཅན་གཉིས་ལ་སྙན་ཤལ་འབུལ་བའི་དུས་སུ་བསྔགས་བརྗོད་གྱིས་ཞེས་ཕེབས་པར། ཞམ་རིང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག། །། ༄༅། །རྒྱལ་བའི་ཞལ་བཟང་ཨུཏྤལ་འདབ། ། རྣམ་པར་བཞད་པའི་ཁོང་གསེང་ལས། ། ཚངས་དབྱངས་རྐང་པ་དྲུག་ལྡན་གྱི། ། རྒྱུད་ལས་འཕོས་པའི་འཕྲིན་ཡིག་གླུས། ། ང་བསྟན་དྲི་མེད་ཡོངས་བཟུང་ནས། ། རྨད་བྱུང་མཁས་ཚུལ་རྣམ་གསུམ་གྱི། ། ལམ་ནས་འདྲེན་ལ་བསྙེངས་བྲལ་བློ། །
འཇམ་དཔལ་གཞོན་ནུས་བྱིན་གྱིས་བརླབས། ། དེ་མཐུས་བདག་དང་དགོངས་གཅིག་ཏུ། ། སྨྲ་བ་མཁས་པའི་ཚུལ་གསུམ་གྱིས། ། ལུགས་བཟང་འཇིག་རྟེན་ཁམས་འདི་ན། ། རིང་པོར་འཚོ་བའི་སྨན་པ་བྱས། ། དེ་མཐར་འོད་མཐའ་ཡས་པ་ཡི། ། ཡོན་ཏན་བཀོད་པའི་ཞིང་ཁམས་དེར། ། ཐོགས་མེད་ཡུད་ཀྱིས་བགྲོད་པ་དེར། ། ལེགས་གསུངས་འཛིན་པར་ལུང་བསྟན་པ། ། གང་མཚན་ཀུན་དགའ་བཟང་པོ་ཞེས། །
དྲན་དབང་ཡོངས་ཀྱི་སྒྲ་འཛིན་དུ། ། ལེགས་བྲིས་བདུད་རྩིའི་སྤུན་ཟླར་བྱས། ། གང་དེའི་ཞལ་སྐྱིན་བྱིན་རླབས་ཀྱི། ། གཟི་བྱིན་ཉི་མ་བརྒྱ་འབར་བ། ། གཅིག་ཏུ་མཐོང་དོན་སྙིང་པོ་ནི། ། དཔག་ཡས་བསྐལ་པའི་ཚོགས་འདུམས་བྱེད། ། གང་དེར་མདོག་བཟང་རིན་ཆེན་ཁམས། ། ཐགས་སུ་བསྐྲུན་ལྟའི་སྙན་ཤལ་དང༌། ། ཉེར་སྤྱོད་ཚོགས་དང་མར་མེའི་ཕྲེང༌། ། ཕྱོགས་ཀྱི་མུན་པ་ཕྲོགས་སྙམ་བྱེད། །
གཞན་ཡང་བདག་ལུས་ལོངས་སྤྱོད་དང༌། ། དགེ་རྩར་བཅས་པ་ལྷུན་པོ་གླིང༌། ། ས་གཞི་རྒྱ་མཚོ་དང་བཅས་པའི། ། མཎྜལ་རྣམ་པར་སྤྲུལ་པས་མཆོད། ། གང་ཞིག་དད་པས་གསོལ་བཏབ་པ། ། དེ་ལ་གསང་གསུམ་བྱིན་རླབས་ཀྱིས། ། འཇུག་པ་སྐྱེས་མཆོག་ཁྱོད་ཀྱིས་སྔོན། ། ཐུགས་རྗེ་སྨོན་ལམ་ཤུགས་ཡིན་ཕྱིར། ། དེ་སླད་མཆིང་བུ་གླེང་བ་ལ། ། ཁྱོད་རྗེས་སྒྲུབ་པའི་འདུན་སེམས་ཅན། །
ཁོ་བོར་ལྟོས་བཅས་མར་གྱུར་གྱི། ། འགྲོ་བའི་རྒྱུད་ཀྱི་རྐང་སྟེགས་སུ། ། རྒྱལ་ཀུན་འདུས་ཞལ་ཁྱོད་ཉིད་ཀྱི། ། གསང་གསུམ་བྱིན་རླབས་འོད་རྡུལ་གྱིས། ། རེག་པའི་མོད་དེར་ངན་འགྲོ་གསུམ། ། སྐྱེ་སྒོ་འགོག་པར་བྱིན་གྱིས་རློབས། ། ལྷ་ལས་ལྷག་པའི་རྟེན་བཟང་རྙེད། ། ཁྱོད་རྗེས་མཐུན་པར་སྨྲ་རྣམས་ཀྱི། ། ཡང་འབྱུང་སྐྱེ་བར་རྗེས་བཟུང་ནས། ། བསླབ་གཞིས་བདག་རྒྱུད་སྡོམ་པ་དང༌། །
ཕྱི་ནང་རིག་པའི་གཞུང་ཀུན་ལ། ། ཐོས་བསམ་བསྒོམ་པའི་བློ་གྲོས་འཕེལ། ། བློ་ལྡན་ལ་འོས་ལས་གསུམ་གྱིས། ། འགྲོ་བློའི་མུན་སེལ་ཉིད་བྱིན་རློབས། ། མཁའ་དང་མུ་མཉམ་སེམས་ཅན་རྣམས། ། འཁོར་བ་ངན་འགྲོའི་སྡུག་བསྔལ་ཁུར། ། དགེ་བའི་སྟོབས་འདིས་རིང་བསལ་ནས། ། བདེ་བ་རྒྱུར་བཅས་སྤྱོད་གྱུར་ཅིག ། ཅེས་ལྷུན་གྲུབ་སྟེང་གི་གཙུག་ལག་ཁང་བསམ་འགྲུབ་མཐོང་ན་མངོན་དགར་བཞུགས་པའི་རྡོ་རྗེ་འཆང་ཀུན་དགའ་བཟང་པོའི་སྐུ་བརྙན་ལ་མཆོད་འབུལ་སྙན་ཤལ་ཕུལ་བའི་ཞལ་བྱང་འདོད་གསོལ་དང་བཅས་པ་འདི་ནི། བནྡེ་ཚུལ་ཁྲིམས་རིན་ཆེན་རང་གིས་བྲིས་པ་བི་ཛ་ཡནྟུ།། །།
༄༅། །རིགས་ཀྱི་ཞིང་སར་ཐུགས་བསྐྱེད་ས་བོན་བཏབ། ། རྨད་བྱུང་སྤྱོད་པའི་སྡོང་པོ་བསྐྱེད་བསྲིངས་རྩེར། ། སྐུ་གསུམ་སྙེ་མ་སྨིན་པའི་ལེགས་གསུངས་དཔལ། ། འདོད་འཇོ་སྟོན་མཆོག་ཐུབ་པའི་དཔག་བསམ་དབང༌། ། གང་གི་ཞལ་སྐྱིན་སྲིད་པར་ལྷ་དང་མིས། ། མཆོད་པ་མཐོང་དོན་ཆེ་བའི་ཡིད་བཞིན་ནོར། ། གསོལ་བཏབ་འབྲས་བུ་མཆོག་སྦྱིན་ཐུགས་རྗེའི་ཕྱག ། རིས་བྲལ་འདོད་པའི་ཕྱོགས་སུ་རྐྱོང་བ་གང༌། ། སྟོན་མཆོག་ཤཱཀྱའི་ཏོག་གྱུར་དངོས་ཉིད་དང༌། ། རྣམ་དབྱེར་མེད་པར་བདག་ལུས་ཞིང་རྡུལ་གྱི། །
གྲངས་སྙེད་སྤྲུལ་པས་བཏུད་པའི་ཕྱག་བགྱིའོ། ། མེ་ཏོག་སྤོས་དང་མར་མེ་བྱུག་པའི་དྲི། ། རོ་དྲུག་བདའ་བའི་ཞལ་ཟས་ལྷ་ཡི་གོས། ། ཆེ་བའི་ཡོན་ཏན་ཐམས་ཅད་སྙན་དངགས་གླུར། ། ཚེ་རབས་ཕྲེང་བར་འཇོ་བའི་དམ་བཅས་མཆོད། ། འཁོར་བའི་ཆུ་ནང་སྐྱེ་བའི་གླང་ཆེན་ཁྱུ། ། ཉོན་མོངས་སྟོབས་སུ་བདོ་བའི་ཚ་གདུངས་དབལ། ། མ་བཟོད་རང་བཞིན་བཅས་དགེའི་ཆུ་སྐྱེས་ཚལ། ། དཀྲུམས་པའི་ཉེས་ལྟུང་བཤགས་སོ་ཚངས་པར་སྩོལ། ། སྲིད་དང་ཞི་བས་ཉེར་བསྡུས་ལུས་ཅན་གྱིས། །
དུས་གསུམ་བསགས་པའི་དགེ་བར་ཡི་རང་གིས། ། གནམ་འཕྱོ་གྲོང་ཁྱེར་མཐོང་བའི་བསིལ་སྦྱིན་མཁན། ། དགའ་བའི་འོད་དཀར་གྱིས་བཞིན་རྣམ་རྒྱས་བགྱི། ། ཕྱོགས་བཅུའི་གདུལ་བྱ་མ་རིག་ཡུར་བ་དག ། ཚངས་དབྱངས་ཡན་ལག་རྫོགས་པའི་གླུར་འཕོས་པའི། ། སད་བྱེད་བརྒྱད་ཁྲི་བཞི་སྟོང་ཆོས་ཀྱི་ཚུལ། ། བར་མེད་འདོམས་པའི་འཁོར་ལོ་བསྐོར་བར་བསྐུལ། ། མྱ་ངན་འདའ་ཚུལ་བསྔགས་པའི་མགོན་པོ་རྣམས། ། ཐུགས་བཞེད་འགེགས་པའི་སྤོབས་པ་བདག་ལ་མེད། ། འོན་ཏེ་ཐུགས་བསྐྱེད་ཐོག་མའི་གཡར་དམ་འཕྲིན། །
ལན་བརྒྱར་བཟླ་ཚེ་སྙན་དབང་རྩུབ་མི་འཚལ། ། དེ་ལས་བྱུང་བའི་དགེ་དང་དགེ་བ་གཞན། ། ཐམས་ཅད་མཐོང་ཐོས་དྲན་པའི་སྐྱེ་བོ་ཅོག ། གཏན་བདེར་འགོད་པའི་ཐམས་ཅད་མཁྱེན་ཐོབ་ནས། ། ཁམས་གསུམ་ཆོས་ཀྱི་སྣང་ཆེན་འགྱེད་ཕྱིར་བསྔོ། ། དེ་སྲིད་སྐྱེ་བར་དལ་འབྱོར་རྟེན་ཐོབ་ཅིང༌། ། ཁྱོད་གསུང་སྨྲ་བ་མང་པོས་རྗེས་བཟུང་ནས། ། བཅུ་ཕྲག་ཤེས་བྱ་རིག་པའི་བློ་གྲོས་ཀྱིས། ། ཁྱོད་གསུང་སྨྲ་བའི་ཉི་མ་ཉིད་གྱུར་ཅིག ། བག་ཡོད་བསླབ་གཞི་འདོམས་པའི་ཚིག་གིས་དབུལ། །
ལས་ཉོན་སྒྲིབ་པ་འཁྲུད་པའི་མཐུས་དབེན་པ། ། གངྒཱའི་ཀླུང་བརྒྱས་བསྐལ་པར་འགྲན་མིན་པ། ། རྒྱལ་བསྟན་ཕྱོགས་བཅུར་རྒྱས་པར་བྱིན་གྱིས་རློབས། ། ལྗོངས་འདིས་ཉེར་མཚོན་ཡངས་པའི་རྒྱལ་ཁམས་ཀུན། ། ཁྱོད་གསུམ་བཀླགས་པའི་བྱིན་རླབས་འོད་བརྒྱ་པས། ། ནད་མུག་མཚོན་གསུམ་བསྐལ་པའི་ཐུན་གསུམ་མ། ། རིང་བཅིལ་བདེ་འབྱོར་འདབ་སྟོང་རྒྱས་པའི་ཚུལ། ། སྐྱེ་འགྲོའི་རྐང་དྲུག་རྩེན་པར་བྱིན་གྱིས་རློབས། ། ཞེས་སྡེ་དགེ་ལྷུན་གྲུབ་སྟེང་གི་གཙུག་ལག་ཁང་བསམ་གྲུབ་མཐོང་ན་མངོན་པར་དགའ་བའི་དྲི་གཙང་ཁང་གི་ཐུབ་ཆེན་ལ་བརྒྱ་མཆོད་དང་སྙན་དར་ཕུལ་བའི་ཞལ་བྱང་བསྔོ་བ་སྨོན་ལམ་གྱི་ཚིགས་སུ་བཅད་པ་འདི་ནི། བནྡེ་ཚུལ་ཁྲིམས་རིན་ཆེན་རང་གིས་བྲིས་པ་སརྦ་མངྒ་ལ་བྷ་ཝ་ཏུ།། །།
༄༅། །སྡེ་བཞིའི་དཔལ་འབྱོར་འཛད་མེད་འབྱུང་བའི་གཞི། ། དགེ་ལེགས་ཤིས་པའི་སྒོ་འཕར་འབུམ་ཕྱེ་བས། ། ལྷུན་གྲུབ་སྟེང་ཞེས་གྲགས་པའི་གླིང་བུའི་དབྱངས། ། ཕྱོགས་བྲལ་སྐྱེ་བོའི་རྣར་སྙན་འབྱིན་པ་དེར། ། དབྱིག་འཛིན་ཐིག་ལེའི་རྒྱན་དུ་ཚངས་པ་ཡིས། ། ཆེད་དུ་སྤྲུལ་པ་ཡིན་ཞེས་དྲིལ་ཆུང་དག ། གཏམ་སྙན་དབྱངས་སུ་ལེན་སྙམ་གཙུག་ལག་ཁང༌། ། མཐོང་ན་མངོན་པར་དགའ་བ་ག་ལ་བར། ། ཕྱོགས་བཅུའི་ཞིང་གི་བླ་མ་ལྷག་པའི་ལྷ། ། རབ་འབྱམས་རྒྱལ་བ་སྲས་དང་སློབ་མར་བཅས། །
བཀའ་སྲུང་ནོར་ལྷའི་ཚོགས་རྣམས་རྡུལ་གཅིག་གོར། ། གངྒཱའི་ཀླུང་གི་རྡུལ་སྙེད་ཀྱིས་གཏམས་པར། ། གྲངས་མེད་སྤྲུལ་པའི་ལུས་བཏུད་ཕྱག་གི་ཕྲེང༌། ། སྔོན་དུ་འགྲོ་བས་སྟོང་འཁུན་རྒྱལ་པོ་ཡི། ། གན་གོས་སྣ་ཚོགས་ཚོན་བཀྲའི་བླ་རེ་དང༌། ། རྒྱ་རོལ་ཚངས་དབྱངས་བརྒྱ་པའི་གཏན་འཇོག་བཅས། ། སུམ་ལྡན་དགེ་འདུན་འདུས་པས་ངན་སོང་གསུམ། ། སྦྱོང་བྱེད་ལྷག་པ་ལྷ་ཡི་དཀྱིལ་འཁོར་བཞེངས། ། སྒྲུབ་ཀྱིན་མཆོད་པའི་སྤྲིན་ཚོགས་སྟུག་པོས་དཀྲིགས། ། བདག་འཇུག་དབང་གིས་དག་པའི་འཁོར་ལོར་བསྒྲུབས། །
བདག་ཅག་ལྟོས་བཅས་ས་མཚོན་འགྲོ་བ་སྤྱིས། ། སྐྱེ་བར་བསགས་པའི་སྡིག་བཤགས་དགེ་ལ་རངས། ། ཆོས་སྨྲ་རྣམས་ལ་ཆོས་འཁོར་བསྐོར་བ་དང༌། ། སེམས་ཅན་དོན་ཕྱིར་རྟག་ཏུ་བཞུགས་པར་གསོལ། ། བདག་གཞན་དགེ་བའི་ཆུ་ཀླུང་ཇི་སྙེད་དག ། བླ་མེད་བྱང་ཆུབ་ཆུ་གཏེར་འདྲེས་པའི་མོད། ། ཡོན་ཏན་རིན་ཆེན་འབྱུང་གནས་མངོན་བགྱིད་ཅིང༌། ། ཕྱོགས་བཅུར་སྤྲུལ་པའི་ཀླུང་བརྒྱ་འགྱེད་པར་ཤོག ། གྲུབ་མཐའི་ཆུ་ཀླུང་ཀུན་འབེབས་བརྩེ་བ་ཆེའི། ། བསྟན་པའི་ཆུ་གཏེར་མངའ་བདག་ཨེ་ཝཾ་པའི། །
ལུགས་མཆོག་བཤད་སྒྲུབ་ལྷུར་ལེན་འདུས་ཚོགས་ཀྱིས། ། དབྱིག་འཛིན་འཁོར་ལོ་ཀུན་ཏུ་བརྒྱན་གྱུར་ཅིག ། ཁོ་བོར་ལྟོས་བཅས་གསོན་གཤིན་གྱིས་མཚོན་པའི། ། འགྲོ་བ་རྒྱ་མཚོར་དཀོན་མཆོག་ཐུགས་རྗེ་ཡིས། ། རེག་པའི་འཕྲལ་ལ་སྡུག་བསྔལ་ཀུན་འབྱུང་ལས། ། རྣམ་གྲོལ་བདེ་རྒྱུ་བཅས་ལ་སྤྱོད་གྱུར་ཅིག ། ཅེས་ལྷུན་གྲུབ་སྟེང་གི་གཙུག་ལག་ཁང་བསམ་གྲུབ་མཐོང་ན་མངོན་པར་དགའ་བར་དགེ་འདུན་འདུས་པའི་ཚོགས་ཀྱིས་ངན་སོང་སྦྱོང་བའི་དཀྱིལ་འཁོར་གྱི་སྒྲུབ་མཆོད་དང༌། སྟོང་འཁུན་མཛོད་གོས་ཀྱི་བླ་རེ་དང༌། རྒྱ་རོལ་ཚངས་དབྱངས་བརྒྱ་པའི་གཏན་འཇོག་བཅས་ཕུལ་བའི་ཚེ། སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། །།
༄༅། །རྒྱལ་ཀུན་བསྐྱེད་པའི་ཡབ་གྱུར་འཇམ་པའི་དབྱངས། ། རྒྱལ་གསུང་རིན་ཆེན་སྣང་བ་ལེགས་བཟུང་ནས། ། རྒྱལ་ཁམས་ཆོས་སྨྲས་ཁྱབ་པའི་དགེ་མཚན་བྱེད། ། རྒྱལ་བའི་ཕྲིན་ལས་སྐྱོང་བ་དེ་ལ་འདུད། ། གང་དེའི་ཕྲིན་ལས་འཁོར་ལོ་སྔོན་འགྲོ་བས། ། གང་དུ་འཁོད་དགུའི་གདུལ་བྱ་དབང་སྡུད་ཅིང༌། ། གང་འཚམ་ལེགས་པར་འདོམས་པའི་གདན་ས་ཆེ། ། གང་ལ་ས་དཀར་བསམ་འགྲུབ་གླིང་ཞེས་གྲགས། ། དགེ་བཅུའི་མཚན་རིས་བཀྲ་བའི་ཡུལ་གྲུ་དེར། ། དགེ་ལེགས་འབྱུང་གནས་དཀོན་མཆོག་གསུམ་གྱི་རྟེན། །
དགེ་མཚན་ལྷམ་མེར་འབར་བས་ཡོངས་མཛེས་ཤིང༌། ། དགེ་འདུན་རྒྱ་མཚོ་འདུ་བའི་གཙུག་ལག་ཁང༌། ། ལེགས་བྲིས་བཟོ་བོ་བི་ཤྭ་ཀརྨ་ཡིས། ། ལེགས་བྱས་ཞིང་དུ་བསྐྲུན་སྙམ་ག་ལ་བར། ། ལེགས་འདོད་བནྡེ་ཚུལ་ཁྲིམས་རིན་ཆེན་གྱིས། ། ལེགས་གསུངས་དྲི་མེད་རྗེས་སུ་སློབ་ཕྱིར་དུ། ། ཀུན་མཁྱེན་རྒྱལ་བས་ལུང་གི་བསྔགས་པའི་ཡུལ། ། ཀུན་མཁྱེན་གཉིས་པ་ཀུན་དགའ་བཟང་པོའི་སྐུ། ། ཀུན་དགའི་དཔལ་སྟེར་མཐོ་ཚད་བདུན་པ་ཅན། ། ཀུན་དགའི་ལུགས་བཟང་རིང་དུ་རྒྱས་ཕྱིར་བཞེངས། །
རབ་འབྱམས་བདེ་གཤེགས་ཞིང་ཁམས་བྱེ་བ་ཕྲག ། ཕྲ་རབ་རྡུལ་གཅིག་གེ་ན་རྣམ་རྫོགས་པར། ། རབ་ཏུ་གནས་པའི་ཆོ་གས་བྱིན་བརླབས་པས། ། རབ་རྒྱས་བརྟན་པར་བཞུགས་པ་གོར་མ་ཆག ། དེ་ཡི་སྐུ་ལ་ཚོན་ལྔའི་སྙན་ཤལ་དང༌། ། དེ་མདུན་ལྷུང་བཟེད་ཞལ་དཀར་རྡོ་རྗེ་དྲིལ། ། དེ་སྟེང་རྒྱུ་བཟང་གོས་ཀྱི་བླ་རེ་དང༌། ། དེ་བཞིན་བཟོ་རྒྱུ་ཕུན་ཚོགས་ཆེ་ལེགས་བཅས། ། གཞན་ཡང་དགྱེས་པ་རྡོ་རྗེའི་དཀྱིལ་འཁོར་སྟེང༌། ། གཞན་ཡིད་བརྐུ་བའི་གན་གོས་བླ་རེ་འཕན། །
གཞན་དོན་བསྐུལ་བའི་རྒྱ་རོལ་དབྱངས་བདུན་པ། ། གཞན་ཡང་མཆོད་ཡུལ་མཆོད་ཅིང་བསྙེན་བཀུར་བསྟབས། ། རྣམ་དཀར་དགེ་བའི་ལས་བཟང་གང་བསགས་པ། ། རྣམ་མང་སྐྱེ་འགྲོ་ལེགས་ལམ་འཁྲིད་མཛད་པ། ། རྣམ་མཁྱེན་རྫོགས་པའི་བྱང་ཆུབ་མངོན་བགྱིད་ཅིང༌། ། རྣམ་འཕྲུལ་བྱེ་བས་སེམས་ཅན་སྨིན་བྱེད་ཤོག ། ཡང་འབྱུང་སྐྱེ་བས་དལ་བརྒྱད་འབྱོར་བཅུ་ལྡན། ། ཡང་དག་དགེ་བའི་བཤེས་ཀྱིས་རྗེས་བཟུང་ནས། ། ཡང་དག་གཟིགས་པའི་བསྟན་ལ་མཁས་ཚུལ་གསུམ། ། ཡང་ཡང་འདོམས་པའི་རྒྱལ་པོ་ཉིད་གྱུར་ཅིག །
ལེགས་གསུངས་སྣང་བྱེད་ས་སྐྱ་པ་ཡི་བསྟན། ། ལེགས་འདོམས་ཀུན་གྱི་རྒྱལ་པོ་ཨེ་ཝཾ་པའི། ། ལེགས་མཛད་ཟླ་སྣང་དཀར་པོས་གར་ཁྱབ་པ། ། ལེགས་གསུངས་འཆང་བས་ས་སྟེངས་ཁྱབ་པར་ཤོག ། ཕྱོགས་བྲལ་ལྟོས་བཅས་ཀྱིས་མཚོན་མཁའ་མཉམ་འགྲོར། ། ཕྱོགས་བཅུའི་བདེ་གཤེགས་ཐུགས་རྗེས་ལེགས་ཁྱབ་པས། ། ཕྱོགས་ལྷུང་ཆགས་སྡང་སྡུག་བསྔལ་ཀུན་བྲལ་ནས། ། ཕྱོགས་རིས་དབེན་པའི་བྱམས་བརྩེ་འབྱང་བར་ཤོག ། ཅེས་ས་དཀར་བསམ་འགྲུབ་གླིང་དུ་རྗེ་བཙུན་ཀུན་དགའ་བཟང་པོའི་ལྡེར་སྐུ་མཐོ་ཚད་བདུན་པ་གསེར་སྦྱངས་ཀྱིས་རྫོགས་པར་བཀླུབས་པ་གསར་དུ་བཞེངས་པ་ལ་མདུན་འཇོག་གི་ཡོ་བྱད་བཅས་དང༌། གཞན་ཡང་རྒྱ་ནག་གན་གོས་ཀྱི་བླ་རེས་མཚོན་པའི་བླ་རེ་རྒྱུ་བཟང་གསུམ་དང་རྒྱ་རོལ་ཆེ་ལེགས་ཆ་དང་ཚོན་ལྔའི་དར་གྱིས་སྙན་ཤལ་བཅས་རྣམས་གཏན་འཇོག་ཏུ་བཞག་པའི་ཁ་བྱང་བསྔོ་བ་སྨོན་ལམ་གྱི་ཚིགས་སུ་བཅད་པ་འདིའང༌།
བནྡེ་ཚུལ་ཁྲིམས་རིན་ཆེན་གྱིས་བྲིས་པ་བི་ཛ་ཡནྟུ།། །། ༄༅། །ན་མཤྴཱཀྱ་མུ་ན་ཡེ། ལེགས་གསུངས་བདུད་རྩིའི་སྒོ་འཕར་འབུམ་ཕྱེ་བས། ། ཁམས་གསུམ་སེམས་ཅན་མངོན་མཐོ་ངེས་ལེགས་ཀྱི། ། ཐར་པའི་སྲོག་འཚོ་བྱེད་པོ་ཉི་མའི་གཉེན། ། བསྟན་སྐྱོང་གནས་བརྟན་གྱིས་བསྐོར་སྐུ་བརྙན་འདི། ། གཞར་ཡང་སྟོན་པའི་བསྟན་དང་མི་འབྲལ་བར། ། གཡར་དམ་སྨོན་ལམ་ལྷུར་ལེན་ཐུབ་དབང་གི ། གསུང་སྐྱེས་བནྡེ་ཚུལ་ཁྲིམས་རིན་ཆེན་གྱིས། ། རྒྱུ་སྦྱོར་བཀོད་པ་ལེགས་སྦྱར་མངོན་པར་བསྐྲུན། །
རྣམ་དཀར་ལེགས་བྱས་དབྱར་དུས་མཛའ་ན་མོས། ། ཐུབ་དབང་རྒྱལ་ཚབ་བཅས་པའི་ལུང་རྟོགས་ཀྱི། ། བསྟན་པའི་ཆུ་གཏེར་ཆེས་ཆེར་རྒྱས་བྱེད་ཅིང༌། ། ཕྲིན་ལས་ཆུ་ཀླུང་ཕྱོགས་བཅུར་འབེབས་པར་ཤོག ། ཅེས་པ་ཐུབ་པའི་དབང་པོའི་སྐུ་བརྙན་གནས་བརྟན་བཅུ་དྲུག་གིས་བསྐོར་བ་བཞེངས་པའི་ཞལ་བྱང་དུ་བནྡེ་ཚུལ་རིན་གྱིས་བྲིས་པ་སརྦ་མངྒ་ལཾ།། ༄༅། །མདོ་སྔགས་ཆོས་ཀྱི་ཉིན་བྱེད་ས་སྐྱ་པའི། ། དད་སྒྲོལ་རྣམ་ལྔའི་སྐུ་བརྙན་བཞེངས་པའི་མཐུས། ། ཀུན་དགའི་ལེགས་གསུངས་ཐོས་བསམ་བསྒོམ་བྱུང་གི ། བློ་གྲོས་རྣམ་གསལ་འཇམ་པའི་དབྱངས་འདྲ་ཤོག ། ཅེས་པའི་ཞལ་བྱང་འདིའང་ཀུན་དགའ་བློ་གསལ་གྱི་ངོར་ཚུལ་རིན་གྱིས་བྲིས་པའོ།།
༄༅། །དཔལ་ལྡན་རྡོ་རྗེ་སེམས་དཔའ་ངུར་སྨྲིག་འཆང༌། ། མཆོག་གི་རོལ་པས་ལུས་ཅན་ཐེག་གསུམ་ལམ། ། སྨིན་མཛད་དཔལ་ལྡན་ཆོས་སྐྱོང་སྐུ་བརྙན་ལ། ། བླ་མ་ཡི་དམ་སྲུང་མས་བསྐོར་བ་འདི། ། མཁས་མཆོག་རྣམས་ཀྱི་གསུང་ལས་སྐྱེས་པའི་བུ། ། ཚུལ་ཁྲིམས་རྒྱ་མཚོ་ཞེས་བྱས་ཚེ་རབས་ཕྲེང༌། ། དཀོན་མཆོག་གསུམ་དང་མི་འབྲལ་རྟེན་འབྲེལ་དུ། ། རྒྱུ་སྦྱོར་བཀོད་པ་ཕུན་སུམ་ཚོགས་པས་བསྐྲུན། ། རྣམ་དཀར་དགེ་བའི་ཟླ་འོད་གསར་པ་ཡིས། ། སྒྲིབ་གཉིས་མུན་བཅོམ་ཚོགས་གཉིས་ཀུན་དགའི་ཚལ། །
རྒྱ་ཆེར་བཞད་པའི་ཁོང་ནས་ཆོས་གཟུགས་སྐུ། ། ཟུང་འཇུག་སྙེ་མ་གཡུར་དུ་ཟ་གྱུར་ཅིག ། ཅེས་བླ་མའི་སྐུ་བརྙན་བཞེངས་པའི་བསྔོ་བྱང་དུ་བནྡེ་ཚུལ་རིན་གྱིས་བྲིས་པའོ། ། སརྦ་མངྒ་ལཾ།། །། ༄༅། །ཨོཾ་སྭསྟི་སིདྡྷོ་བྷ་ཝ་ཏུ། དཔག་ཡས་མཁྱེན་བརྩེ་འདྲེན་བྱེད་སྲིད་ཞི་ཡི། ། ཁོངས་ལས་བརྒལ་བར་སྤྲོས་པས་ལེགས་བྲིས་ལམ། ། རང་གི་མཐའ་ཀླས་གྲགས་པ་ཕྲོགས་སོ་ཞེས། ། བསྟིང་ཚིག་འབྲུག་ཏུ་འབྱིན་སྙམ་སྤྱན་རས་གཟིགས། ། གང་གི་སྐུ་བརྙན་རླུང་གི་རྒྱལ་མཚན་ལས། །
རྗེས་སུ་རྐང་འཇོག་གཙོ་འཁོར་བཅས་པ་ཡི། ། ངོ་མཚར་བཀོད་འདི་འཕགས་མཆོག་ལྷག་པའི་ལྷར། ། ཉེར་བཟུང་བསྒོམ་བཟླས་ལྷུར་ལེན་པ་དེས་བཞེངས། ། འདིས་མཚོན་དགེ་ཚོགས་སྐལ་ལྡན་ཤིང་རྟ་ཡིས། ། ཐོག་མེད་སྐྱེ་བའི་སྒྲིབ་གཉིས་དྲི་སྦྱངས་ནས། ། ཚོགས་གཉིས་ཟུང་འཇུག་ཆུ་གཏེར་འཁྱིལ་པའི་ཀློང༌། ། སྐུ་གཉིས་ནོར་བུའི་དགའ་སྟོན་འགྱེད་པར་ཤོག ། ཅེས་སྤྱན་རས་གཟིགས་ཀྱི་བྲིས་སྐུ་བཞེངས་པའི་བསྔོ་བྱང་འདིའང་དོན་གཉེར་གྱི་ངོར་བནྡེ་ཚུལ་རིན་གྱིས་བྲིས་པ་དགེའོ།། །། ༄༅། །བསིལ་ལྡན་ལྗོངས་པའི་ལྷ་གཅིག་ཐུགས་རྗེའི་གཏེར། ། བཅུ་གཅིག་ཞལ་ཕྱག་རྫོགས་པའི་གཟུགས་སྐུ་ལ། །
དངོས་བརྒྱུད་བླ་མ་ལྷ་ཡིས་ཡོངས་བསྐོར་བའི། ། སྣང་བརྙན་མཐོང་བ་དོན་གྱི་སྙིང་པོ་ཅན། ། ཚེ་རབས་ཕྲེང་བར་འབྲལ་མེད་ལྷག་པའི་ལྷར། ། གཟུང་བར་གཡར་དམ་འཆའ་བའི་རྣལ་འབྱོར་པ། ། ཤཱཀྱའི་དགེ་སློང་ལྷུན་གྲུབ་ཏིང་འཛིན་གྱིས། ། སྐྱེ་དགུའི་བསོད་ནམས་ཞིང་དུ་མངོན་པར་བསྐྲུན། ། རྣམ་དཀར་དགེ་བས་རྒྱུ་སྦྱོར་བྱེད་པོ་ཡིས། ། ཉེར་མཚོན་མར་གྱུར་མཁའ་མཉམ་འགྲོ་བའི་རྒྱུད། ། ཚོགས་གཉིས་རབ་རྫོགས་འཕགས་པས་རྗེས་བཟུང་ནས། ། མཐར་ཐུག་མཚན་དཔེས་བརྒྱན་པའི་སྐུ་ཐོབ་ཤོག །
ཅེས་པའི་ཞལ་བྱང་འདིའང་བནྡེ་ཚུལ་རིན་གྱིས་སོ།། །། ༄༅། །རྡོ་རྗེ་རྣམ་པར་འཇོམས་པའི་གཟུགས་སྐུ་འདི། ། ལྷུན་གྲུབ་ཏིང་འཛིན་གྱིས་བཞེངས་དགེ་བ་ཡིས། ། བདག་སོགས་འགྲོ་བའི་སྒྲིབ་གཉིས་ཡོངས་སྦྱངས་ནས། ། མཐར་ཐུག་གཞོམ་བྲལ་རྡོ་རྗེའི་སྐུ་ཐོབ་ཤོག ། ཅེས་ཚུལ་རིན་གྱིས་སོ།། ༄༅། །སྭསྟི་བི་ཛ་ཡནྟུ། རྒྱལ་བ་ཀུན་གྱི་མཐུ་དང་རྫུ་འཕྲུལ་གྱིས། ། ཆོ་འཕྲུལ་རྣམ་པར་འཕྲུལ་པས་ཟློས་པའི་གར། ། གང་ཞིག་དྲན་པས་བདུད་ལས་རྒྱལ་བ་ཡི། །
གོ་འཕང་སྦྱིན་པ་སྲུང་མའི་དབང་པོར་འདུད། ། གང་གི་འཇིགས་རུང་ཉམས་ཀྱི་འགྱུར་བ་རེས། ། ཆུ་སྲིན་རྒྱལ་མཚན་སྡེ་དང་བཅས་པ་ཡི། ། དོན་སྙིང་ཁ་རུ་འབྱིན་ཡང་བསྟན་སྐྱོང་གི ། དབུ་འཕང་བསྟོད་པའི་གུར་མགོན་ལྕམ་དྲལ་དང༌། ། ཞི་བ་རྒྱས་པ་དབང་དང་མངོན་སྤྱོད་ཀྱི། ། ལས་ཀྱི་དངོས་གྲུབ་ཆར་ཆེན་བསྙིལ་བ་ལ། ། ཡིད་བཞིན་ནོར་བུ་ལྟ་བུའི་སྲུང་མ་ཆེ། ། ཞིང་སྐྱོང་གདོང་བཞི་ལྡན་པ་སྲིང་དང་བཅས། ། བསྟན་དང་བསྟན་འཛིན་སྐྱོང་བའི་ཁས་བླངས་དང༌། །
དམ་ཚིག་རྡོ་རྗེའི་རྭ་བར་གནས་བཅས་པའི། ། ལས་ཀྱི་མགོན་པོ་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་སྤྲུལ་པ་ཉིང་སྤྲུལ་བཅས། ། མཐུ་དང་དཔུང་གིས་ཁེངས་པ་མ་བཏང་ཡང༌། ། རྣམ་འདྲེན་བསྟན་ལ་དགའ་བའི་རུ་མཚོན་དག ། འཕྱར་ལ་མི་གུས་མེད་པ་སྲུང་མའི་ཚོགས། ། འདོད་པའི་ཕྲིན་ལས་འཆོལ་ལ་གཅིག་ཏུ་དགོངས། ། འཇིག་རྟེན་ཁམས་སུ་རྒྱལ་བསྟན་རིན་པོ་ཆེ། ། ཡུན་དུ་རྒྱས་ཕྱིར་རྒྱུད་ཀྱི་དགོངས་འགྲེལ་རྣམས། ། ཕྱི་མོ་གཅིག་ལས་དུ་མ་འབྱུང་བའི་འཕྲུལ། །
ཆོས་སྦྱིན་མི་ཟད་པར་གྱི་སྒོ་བརྒྱ་དབྱེ། ། དེ་ཡི་བདག་རྐྱེན་ས་སྤྱོད་ཀུན་གྱི་རྩེ། ། བླ་མ་ཀུན་དགའ་ཕྲིན་ལས་རྒྱ་མཚོའི་སྡེ། ། སྐུ་འཁོར་བཅས་དང་བཀའ་བཞིན་སྒྲུབ་པ་ཡི། ། ལས་བྱེད་རྣམས་ལ་གེགས་མེད་གནང་བ་སྩོལ། ། མངོན་པར་བསྒྲུབ་བྱ་མཐའ་རུ་མ་སོན་པར། ། གཟུགས་ཅན་གཟུགས་མེད་གཏོགས་པའི་དགྲ་དང་བགེགས། ། ནད་དང་རིམས་ཡམས་གདོན་གྱི་གནོད་པ་སོགས། ། འགལ་རྐྱེན་བར་དུ་གཅོད་དགུ་ཞི་བར་མཛོད། ། འཆི་བ་མེད་པའི་ཚེ་དང་བསོད་ནམས་དང༌། །
ཆོས་དང་སྲིད་པའི་དཔལ་འབྱོར་བློ་གྲོས་སོགས། ། མཐུན་པའི་རྐྱེན་རྣམས་ཕན་ཚུན་གཅིག་ལ་གཅིག ། འགྲན་ལྟར་རྣམ་པར་རྒྱས་པའི་ཕྲིན་ལས་མཛོད། ། རིགས་སྟོབས་འབྱོར་པས་དྲེགས་པའི་ཆེ་དགུ་དང༌། ། མི་དང་མི་མ་ཡིན་པའི་སྐྱེ་འགྲོ་རྣམས། ། རིགས་བྱེད་དགའ་མའི་ཨུཏྤལ་མདའ་ཞུ་ཡིས། ། རེག་པ་ཇི་བཞིན་འདི་ན་རང་དབང་ཁུགས། ། བཀའ་ཡི་དགོངས་འགྲེལ་ཆེན་པོའི་འཕྲུལ་གྱི་སྒོ། ། རྣམ་པར་དབྱེ་ལ་ནག་པོའི་ཕྱོགས་ཀྱི་རིགས། ། ཕྲག་དོག་སེམས་ལྡན་རྣམས་ཀྱིས་སྤྲོས་པའི་བགེགས། །
ཞི་བའི་བདུད་རྩི་འཐུང་བར་མ་འདོད་ན། ། སྔོན་གྱི་དམ་ཚིག་ལ་དགོངས་མཐུ་སྟོབས་དང༌། ། མི་བཟད་དཔུང་གི་དཀྱིལ་འཁོར་བསྐྱེད་ནས་ནི། ། འཐོར་བྱེད་དྲི་བཞོན་དང་ཕྲད་ཐལ་བ་བཞིན། ། དགྲ་བགེགས་དབྱིངས་སུ་སྦྱོར་དང་བསྒྲལ་བར་མཛོད། ། བླ་མེད་དཀོན་མཆོག་གསུམ་གྱི་བདེན་པ་དང༌། ། ལྷ་སྲུང་རྟག་ཏུ་བསྟེན་པ་ལས་བྱུང་མཐུ། ། གྲག་སྟོང་ངག་གིས་གསོལ་བཏབ་རྟེན་འབྲེལ་གྱིས། ། བསམས་པའི་འབྲས་བུ་འཕྲལ་ལ་སྨིན་པར་ཤོག ། ཅེས་པ་བཀའི་དགོངས་འགྲེལ་ཆེན་པོ་ལས་རྒྱུད་འགྲེལ་རྣམས་པར་དུ་བསྒྲུབས་པའི་སྐབས་མགོན་ཁང་དུ་སྙན་ཤལ་ཕུལ་ཏེ་གནང་བ་མནོད་ཅིང༌།
འདོད་པ་གསོལ་བའི་ཆེད་དུ་ཐ་སྙད་སྨྲ་བ་ཚུལ་ཁྲིམས་རིན་ཆེན་གྱིས་སྨྲས་པའོ།། །། སྭསྟི་སིདྡྷི་རསྟུ། ཉི་མའི་གཉེན་གྱི་འཛུམ་སྒྲོས་པདྨ་ལས། ། ལེགས་གསུངས་སྦྲང་རྩིའི་བརྟུལ་ཞུགས་འཆང་གི་གླུས། ། ཐུབ་པའི་རྒྱལ་ཚབ་ཆེར་བསྟན་ཨེ་ཝཾ་པ། ། ཀུན་བཟང་གྲགས་པའི་འཕྲིན་ཡིག་རྣ་བར་འཇེབས། ། དེ་གསུང་སྨན་གྱི་སྐྱེད་ཚལ་རྒྱས་པའི་ཁྲོད། ། བསོད་ནམས་ཡེ་ཤེས་ཚོགས་ཀྱི་སྙེ་མས་དུད། ། མཁྱེན་བརྩེ་ནུས་པའི་ལོ་འདབ་ཆེས་གཡོ་བ། ། དཔལ་ལྡན་བླ་མ་ཡོངས་འདུའི་དབང་པོར་འདུད། །
བསྐལ་བཟང་སངས་རྒྱས་བཞི་པའི་ལུང་རྟོགས་བསྟན། ། མཁས་ཚུལ་གསུམ་གྱིས་བསྙད་ལ་ཟླ་མེད་ཅིང༌། ། གསང་གསུམ་ཡོན་ཏན་དཔལ་གྱིས་མངོན་པར་འཕགས། ། མཁས་བཙུན་བཟང་པོ་གཏན་གྱི་བཤེས་སུ་སྤྱོན། ། མཁས་གྲུབ་ཡོངས་ཀྱི་བཤད་སྒྲུབ་ཟླ་སྣང་གིས། ། ས་སྟེང་དཀར་པོར་བསྒྱུར་བའི་གདན་ས་གང༌། ། བསམ་འགྲུབ་གླིང་ཞེས་གྲགས་པར་ཁྲིམས་ལྡན་གྱི། ། དགེ་འདུན་འདུ་བའི་གཙུག་ལག་ཁང་བཟངས་སུ། ། སྟོང་ཀུའི་ཡུལ་དུ་སྐྱེས་པའི་འཕྲུལ་བཟོ་ཡིས། ། དུས་འཁོར་སྙིང་པོ་ཚངས་པའི་ཡི་གེའི་གཟུགས། །
རྣམ་བཀྲ་མིག་གི་དཔྱིད་ལེགས་བསྐྲུན་པའི། ། དར་འཕན་འདིས་མཚོན་སྒོ་གསུམ་ལོངས་སྤྱོད་བཅས། ། སྡོམ་པ་གསུམ་བརྒྱུད་བླ་མ་མཁན་པོའི་ཚོགས། ། ཕྱོགས་བཅུའི་སངས་རྒྱས་སྲས་སློབ་རྐྱེན་གཅིག་རྟོགས། ། བཀའ་སྲུང་རྒྱ་མཚོར་བཅས་པ་མཆོད་ཕྱིར་དུ། ། དབུ་མཛད་སངས་རྒྱས་དཔལ་ལྡན་ཅན་གྱིས་ཕུལ། ། འདིས་མཚོན་དུས་གསུམ་རྗེས་སུ་འབྲེལ་པའི་དགེ ། སྐྱེ་འཕགས་ལེགས་བྱས་བཅས་ཀུན་བསྡོམས་པའི་མཐུས། ། འདི་ནས་བྱང་ཆུབ་བར་གྱི་སྐྱེ་ནས་སྐྱེར། ། བཅོ་བརྒྱད་ཆོས་ལྡན་དལ་འབྱོར་ལུས་ཐོབ་ཤོག །
གང་ཚེ་ཆོས་ཀྱི་རྒྱལ་པོ་ས་སྐྱ་པ། ། དེ་གསུང་སྨྲ་མཆོག་ཨེ་ཝཾ་པར་བཅས་པའི། ། ལུགས་བཟང་བདུད་རྩིའི་ཚོགས་ཀྱི་སྣོད་གྱུར་ཏེ། ། རྣམ་འདྲེན་བསྟན་ལ་བྱ་བ་བྱེད་པར་ཤོག ། གངས་ཅན་སྤྱི་དང་བྲེ་བྲག་ཡུལ་གྲུ་འདིར། ། རྒྱལ་བ་གཉིས་པའི་བཟང་སྤྱོད་རྒྱ་མཚོ་ཡི། ། རྗེས་སུ་སློབ་པའི་དགེ་འདུན་གྲངས་མེད་དག ། འདུས་པའི་ཚོགས་ཀྱིས་ནོར་འཛིན་མཛེས་གྱུར་ཅིག ། ཅེས་པ་འདིའང་ས་དཀར་བསམ་འགྲུབ་གླིང་གི་གཙུག་ལག་ཁང་དུ། དབུ་མཛད་པ་སངས་རྒྱས་དཔལ་ལྡན་པའི་གསུང་གིས་བསྐུལ་བའི་ངོར།
བནྡེ་ཚུལ་ཁྲིམས་རིན་ཆེན་གྱིས་སྨྲས་སོ།། །། ༄༅། །སྭསྟི་བི་ཛ་ཡནྟུ། རྒྱལ་བ་ཀུན་དངོས་ཀརྨ་པའི། ། བསྟན་པ་འཆི་མེད་ལམ་གྱི་རྒྱན། ། ཕྲིན་ལས་ས་གསུམ་སྣང་བ་པོ། ། བསྟན་འཛིན་སྨྲ་བའི་ཉི་མ་མཆོག ། གང་གི་སྐུ་གདུང་རིང་བསྲེལ་གྱི། ། རིན་ཆེན་རིན་ཐང་ཆེ་བའི་དབྱིག ། གཅིག་ཏུ་སྤུངས་པའི་མཆོད་སྡོང་ཆེ། ། རིན་ཆེན་གཉིས་པ་ལས་གྲུབ་གང༌། །
སུ་ཞིག་དད་པས་མཆོད་བགྱིས་ན། ། སྡིག་པའི་ས་འཛིན་འཇིག་བྱེད་ཅིང༌། ། བསོད་ནམས་རྒྱ་མཚོ་འཕེལ་བའི་ཕྱིར། ། འདི་མཐོང་སྐལ་བ་མི་དམན་གྲང༌། ། ཅི་ཕྱིར་ཞེ་ན་མཆོད་པ་གཞན། ། སྤངས་ནས་སློབ་དཔོན་མཆོད་བྱ་ཞེས། ། མདོ་རྒྱུད་ཚད་མའི་མེ་ན་ཀས། ། ལུང་གི་གླིང་བུ་སྙན་པར་བསྒྱུར། ། དེ་ཚེ་དད་པའི་སོར་རྩེ་ཡིས། ། བློ་ཡི་སྒྲོམ་བུ་ཕྱེ་བ་ལས། །
སེར་སྣ་མེད་པའི་སྟོང་གཟུགས་ཀྱི། ། མཆོད་པའི་རྣམ་པ་ཅི་ཡང་སྤྲོས། ། དངོས་སུ་འབྱོར་པའི་ཡོ་བྱད་ཀྱིས། ། དགེ་འདུན་འདུས་པའི་བསྙེན་བཀུར་དང༌། ། ཟླ་བ་དབང་སྔོན་ཞུན་འདྲའི་འཕེན། ། སྒྲོན་མ་འདེགས་པའི་ཀོང་བུར་བཅས། ། དམ་པའི་དྲིན་ལས་སྐྱེས་པའི་བུ། ། ཚུལ་ཁྲིམས་རིན་ཆེན་འབོད་དེ་ཡིས། ། ཉེ་བར་བསྐྲུན་པའི་བསོད་ནམས་ཀྱིས། ། དོན་གཉིས་གྲུབ་པའི་གནས་ཐོབ་ཤོག །
སྐྱེ་ནས་སྐྱེ་བའི་གནས་སྐབས་སུ། ། ཐམས་ཅད་མཁྱེན་པར་འཇུག་པའི་ངོགས། ། ཤེས་བྱ་ཀུན་ལ་དབང་འབྱོར་ནས། ། བསྟན་ལ་བྱ་བ་བྱེད་པར་ཤོག ། ཅེས་གནས་ལྔ་རིག་པ་སྨྲ་བའི་དབང་ཕྱུག་ཀརྨ་འཆི་མེད་ཕྲིན་ལས་བསྟན་འཛིན་པའི་སྐུ་གདུང་གི་མཆོད་རྟེན་ལ་མཆོད་འབུལ་བགྱིད་པའི་ཚེ། འདོད་གསོལ་གྱི་ཚིགས་སུ་བཅད་པ་ཉུང་ཟད་འདི་ནི་སློབ་འབངས་སུ་གྱུར་པའི་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །སྭསྟི་སིདྡྷི་རསྟུ། གར་གི་དྲིན་གྱིས་གནས་སྐབས་མཐར་ཐུག་གི ། འདོད་དོན་སྒྲུབ་མཛད་སྲུང་མ་རྒྱ་མཚོ་ཡི། ། སྙན་བརྒྱུད་གདམས་པའི་བདུད་རྩི་སྩོལ་མཛད་པའི། །
དངོས་བརྒྱུད་བླ་མ་རྣམས་ཀྱིས་དགེ་ལེགས་སྩོལ། ། ཟབ་མོ་སྔགས་ཀྱི་བསྙེན་སྒྲུབ་ཕོ་ཉ་ཡིས། ། བསྐུལ་བའི་མོད་ལ་མཆོག་དང་ཐུན་མོང་གི ། དངོས་གྲུབ་ཟད་མི་ཤེས་པའི་དགའ་སྟོན་མཁན། ། དགེས་མཛད་ལ་སོགས་ལྷག་པའི་ལྷ་ལ་འདུད། ། རྒྱལ་བའི་སྐུ་གསུང་ཐུགས་ལས་མངོན་སྤྲུལ་པའི། ། མཐུ་སྟོབས་རྫུ་འཕྲུལ་བསམ་མི་ཁྱབ་པའི་བདག ། བསྟན་དང་བསྟན་འཛིན་གཅེས་པའི་བུ་བཞིན་དུ། ། འབྲལ་མེད་སྐྱོང་བའི་བསྟན་སྲུང་རྣམས་ལ་འདུད། ། གར་དགུའི་ཉམས་ཀྱི་སྟངས་སྟབས་རེ་རེས་ཀྱང༌། །
བདུད་སྡེ་བྱེ་བའི་དོན་སྙིང་ཁར་འབྱིན་ཡང༌། ། དམ་ཚིག་ཅན་ལ་ལུས་དང་གྲིབ་མ་བཞིན། ། རྟག་ཏུ་འགྲོགས་པའི་གུར་མགོན་ལྕམ་དྲལ་དང༌། ། ཐུགས་རྗེ་གཞལ་དུ་མེད་པའི་སྤྲིན་ཕུང་ལས། ། ཞི་རྒྱས་དབང་དང་དྲག་པོའི་ཕྲིན་ལས་ཀྱི། ། དངོས་གྲུབ་ཅི་འདོད་ཆར་དུ་བསྙིལ་བ་ལ། ། མྱུར་མགྱོགས་གདོང་བཞི་མགོན་པོ་འཁོར་བཅས་དང༌། ། བསྟན་དགྲའི་སྙིང་ཁྲག་འཐུང་ལ་མངོན་ཕྱོགས་པའི། ། ལས་ཀྱི་མགོན་པོ་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་གསུམ་དང་རུ་འདྲེན་བཞི། །
སྤྲུལ་པ་ཡང་སྤྲུལ་ཉི་ཟེར་རྡུལ་གྱི་གྲངས། ། གཞན་ཡང་མཐུ་སྟོབས་བསྐལ་པའི་མེ་བོ་ཆེས། ། དགྲ་བགེགས་བར་དུ་གཅོད་པའི་མི་མཐུན་ཕྱོགས། ། རྩྭ་ཕུང་བཞིན་དུ་ཐལ་བར་སྲེག་ནུས་པའི། ། དམ་ཅན་སྲུང་མའི་ཚོགས་རྣམས་བདག་ལ་དགོངས། ། ཁྱེད་རྣམས་རྣམ་པ་ཀུན་ཏུ་མི་ཟད་པའི། ། ཡོན་ཏན་ནམ་མཁའི་མཛོད་ལ་དབང་འབྱོར་ན། ། སྡིག་དང་འདྲེས་པའི་ལོངས་སྤྱོད་ཅུང་ཟད་ཀྱིས། ། མཉེས་པར་འདོད་པའི་རེ་བ་གད་མོའི་རྒྱུ། ། འོན་ཏེ་རྩེ་གཅིག་འདུན་པའི་ཡིད་ཀྱི་སྒོ། །
འཛིན་ཆགས་མེད་པར་ཡངས་པོར་ཕྱེ་བ་ལས། ། ལེགས་བླངས་ཕྱི་ནང་གསང་བའི་མཆོད་པ་ཡིས། ། དགྱེས་པའི་དངོས་གྲུབ་འབྱུང་བ་རྟེན་འབྲེལ་གཤིས། ། དེང་གི་དུས་འདིར་རྒྱལ་བའི་བསྟན་པ་མཆོག ། བླ་ན་འདེགས་པའི་སྙིང་སྟོབས་རྨད་པོ་ཆེ། ། སྡེ་བཞི་དགེ་བཅུ་ལྡན་པའི་ས་ལ་སྤྱོད། ། ཀུན་དགའ་འཕྲིན་ལས་རྒྱ་མཚོར་ཡོངས་སུ་གྲགས། ། གང་དེའི་ཐུགས་ལ་ཇི་ལྟར་བཞེད་པའི་དོན། ། སྒྲུབ་པའི་ནུས་པ་འགའ་ལ་མ་མཆིས་ནས། ། ཡུས་པའི་བུ་ཆུང་བརྩེ་བའི་མ་མ་ལ། །
འབོད་པའི་ཚུལ་འདིར་རེ་བ་རྫོགས་པར་མཛོད། ། གང་འདིའི་རྒྱུད་ལ་རྩ་བརྒྱུད་བླ་མ་དང༌། ། དབྱེར་མེད་ལྷག་པའི་ལྷ་ཡིས་བྱིན་བརླབས་ནས། ། རིང་ནས་དགེ་བས་བསྒྲུབས་པའི་དལ་འབྱོར་ལུས། ། གཏན་བདེ་དགེ་བའི་སྙིང་པོས་ལྕི་བར་མཛོད། ། སངས་རྒྱས་ཀུན་གྱི་བགྲོད་པ་གཅིག་པའི་ལམ། ། མཁའ་མཉམ་འགྲོ་ལ་དམིགས་པའི་བྱམས་བརྩེ་དང༌། ། བྱང་ཆུབ་སེམས་ཀྱིས་བདག་རྒྱུད་ལེགས་སྦྱངས་ནས། ། རྒྱལ་བའི་སྲས་ཀྱི་སྤྱོད་ལ་འཇུག་པར་མཛོད། ། ཁྱད་པར་གསང་ཆེན་རྡོ་རྗེ་ཐེག་པ་ཡི། །
དམ་ཚིག་སྡོམ་པའི་ཚོགས་རྣམས་ཡོངས་བཟུང་ནས། ། ལྷ་སྔགས་ཡེ་ཤེས་གསུམ་གྱི་རོལ་པ་ཡིས། ། ལུང་རྟོགས་ཡོན་ཏན་རྣམ་པར་འཕེལ་གྱུར་ཅིག ། ཚོགས་གཉིས་མདའ་གཞུ་བསྐྱོད་པའི་འཁྲུལ་འཁོར་གྱིས། ། སྒྲིབ་པ་གཉིས་ཀྱི་དགྲ་ཚོགས་བཅོམ་ནས་ནི། ། དཔལ་ལྡན་སྟོབས་བཅུ་མངའ་བའི་རྒྱལ་སྲིད་དེ། ། གེགས་མེད་ཐོབ་པའི་ཕྲིན་ལས་མཛད་དུ་གསོལ། ། བྱང་ཆུབ་སྒྲུབ་པའི་གནས་སྐབས་ཐམས་ཅད་དུ། ། ཕྱི་ནང་འབྱུང་བ་འཁྲུགས་པའི་ནད་དང་གདོན། ། དུས་མིན་འཆི་དང་ལོ་ཟླ་ཞག་དུས་ཀྱི། །
ཀེག་དང་ཉེར་འཚེ་ཐམས་ཅད་ཞི་བར་མཛོད། ། རྨི་ལམ་མཚན་མ་ངན་པ་ཐམས་ཅད་དང༌། ། མི་དང་མི་མིན་བསམ་སྦྱོར་རྩུབ་མོ་ལས། ། བྱུང་བའི་བྱད་ཁ་རྦོད་གཏོང་གཏད་ཁྲམ་གྱི། ། གནོད་པ་ཐམས་ཅད་བཟློག་ཅིང་མེད་པར་མཛོད། ། སྐུ་ཚེ་བསོད་ནམས་སྟོབས་དང་འབྱོར་པའི་ཚོགས། ། ཆབ་སྲིད་འབངས་འཁོར་ལེགས་པའི་ཡོན་ཏན་རྣམས། ། དཀར་པོའི་ཕྱོགས་ཀྱི་ཟླ་བ་ཇི་བཞིན་དུ། ། གོང་ནས་གོང་དུ་འཕེལ་ཞིང་རྒྱས་པར་མཛོད། ། གང་མཚན་གང་གིས་རྣ་བར་ཐོས་ཙམ་གྱིས། །
དེ་དང་དེར་གནས་ལྷ་མིའི་འགྲོ་བ་རྣམས། ། ཡིད་སྲུབས་ཡིད་ལ་ཉལ་བ་ཇི་བཞིན་དུ། ། ཕྱོགས་དང་ཕྱོགས་བྲལ་ཀུན་ནས་དབང་དུ་སྡུས། ། གང་གི་སྐུ་ཚེ་ལས་དབང་ཇུས་སྲིད་ལ། ། སྡང་སེམས་འཆང་བའི་དགྲ་བགེགས་འབྱུང་པོ་རྣམས། ། མཐུ་སྟོབས་དཔུང་གི་ཆེ་བ་བསྐྱེད་ནས་ནི། ། བསད་བཅད་བསྒྲལ་བའི་ཕྲིན་ལས་རྒྱ་ཆེན་མཛོད། ། དཀོན་མཆོག་རྣམ་པ་གསུམ་གྱི་བདེན་པ་དང༌། ། ལྷ་སྲུང་མཆོད་ཅིང་བསྟེན་པའི་ནུས་མཐུ་དང༌། ། ཆོས་ཀུན་རྟེན་འབྱུང་བདེན་པ་མི་བསླུ་བས། །
ཇི་ལྟར་སྨོན་པའི་དོན་ཀུན་འགྲུབ་པར་མཛོད། ། ཅེས་མགོན་ཁང་ཆེན་པོར་སྙན་ཤལ་འབུལ་བའི་འདོད་གསོལ་ཞིག་བྲིས་ཤིག་ཅེས། སྡེ་དགེ་ས་སྐྱོང་བླ་མ་ཆེན་པོ་ནས་བཀའ་ལུང་ཕེབས་འཕྲལ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། གང་གི་ཡོན་ཏན་ཕྱོགས་རེའི་རི་མོ་དག ། གང་དག་ཡིད་ཀྱི་རྩིག་ངོས་བྲིས་ནས་ནི། ། གང་ཡང་རུང་བའི་གསོལ་བ་བཏབ་པའི་དོན། ། གང་འདོད་འགྲུབ་པ་དཔལ་ལྡན་བླ་མར་འདུད། ། སྟོབས་བཅུ་མངའ་བ་ཀུན་གྱི་མཐུ་སྟོབས་དང༌། ། རྫུ་འཕྲུལ་མ་ལུས་གཅིག་བསྡུས་ཟློས་པའི་གར། །
དྲན་པ་ཙམ་གྱིས་བར་ཆད་བདུད་སྡེ་ལས། ། རྣམ་པར་རྒྱལ་བྱེད་སྲུང་མའི་ཚོགས་ལ་འདུད། ། མི་སྡུག་ཉམས་ལྡན་སྐུ་ཡི་འགྱུར་བ་རེས། ། ཆུ་སྲིན་རྒྱལ་མཚན་འཛིན་པ་སྡེར་བཅས་ཀྱི། ། དོན་སྙིང་ལྐོག་མའི་ལམ་ནས་འདྲེན་བཟོད་པའི། ། བསྟན་སྲུང་དབང་པོ་གུར་མགོན་ལྕམ་དྲལ་དང༌། ། ཐུགས་རྗེའི་སྒོ་འཕར་བརྒྱ་ཕྲག་ཕྱེ་བ་ལས། ། ཞི་དང་རྒྱས་པ་དབང་དང་མངོན་སྤྱོད་ཀྱི། ། ཕྲིན་ལས་ཐམས་ཅད་སྐད་ཅིག་གཅིག་སྒྲུབ་པའི། ། ཞིང་སྐྱོང་གདོང་བཞི་ལྡན་པ་སྲིང་དང་བཅས། །
ཆོས་དང་ཆོས་མཛད་གཅེས་པའི་བུ་བཞིན་དུ། ། བསྐྱང་བར་ཁས་བླངས་རྡོ་རྗེའི་རྭ་བ་ན། ། གནས་པའི་ལས་མགོན་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་སྤྲུལ་པ་ཉིང་སྤྲུལ་བཅས། ། གཞན་ཡང་ཆེ་བའི་མཐུ་དང་རྫུ་འཕྲུལ་དང༌། ། དཔུང་གིས་ཁེངས་པ་ལྡན་ཡང་བསྟན་པ་ལ། ། དགའ་དང་གུས་པའི་རུ་མཚོན་ཆེར་བསྒྲེང་བའི། ། སྲུང་མ་རྒྱ་མཚོའི་ཚོགས་རྣམས་བདག་ལ་གསོན། ། སྐྱེ་དགུའི་རེ་བ་རྫོགས་བྱེད་ཁྱེད་ཅག་རྣམས། ། ཡོན་ཏན་མི་ཟད་མཛོད་ལ་དབང་འབྱོར་ན། །
ཁ་ན་མ་ཐོའི་མཆོད་པ་ཅུང་ཟད་རེས། ། མཉེས་པར་འདོད་པ་དབྱིངས་ནས་ཁྲེལ་བའི་རྒྱུ། ། འོན་ཏེ་སེར་སྣའི་རྒྱ་ཡིས་མ་བསྡམས་པའི། ། དད་པའི་ཡིད་སྒོ་ཕྱེ་བ་ལས་བྱུང་བའི། ། མཆོད་པས་མཉེས་པའི་ཚུལ་གྱིས་འདོད་པའི་དོན། ། འགྲུབ་པ་ཕྲིན་ལས་ལྷུན་གྱིས་གྲུབ་པའི་གཤིས། ། དེང་འདིར་བསྟན་པ་སྤྱི་ཡི་སྲི་ཞུ་པ། ། སྡེ་བཞི་དང་ལྡན་དགེ་བཅུའི་འཁོར་ལོ་ཡིས། ། འཛིན་མའི་ཁྱོན་ཀུན་དབང་མཛད་བླ་མ་ཆེ། ། ཀུན་དགའ་ཕྲིན་ལས་རྒྱ་མཚོའི་སྡེ་ཞེས་པ། །
གང་གི་རྒྱུད་ལ་བླ་མ་ལྷ་མཆོག་གི ། བྱིན་རླབས་ཟླ་འོད་གཞོན་ནུས་བྲན་པ་ལས། ། ལུང་རྟོགས་ཡོན་ཏན་ཟླ་བས་དགའ་བའི་ཚལ། ། བྱེ་བ་ཕྲག་བརྒྱ་རྣམ་པར་རྒྱས་པར་མཛོད། ། མཐར་ཐུག་ཐེག་པ་ཆེན་པོའི་ཤིང་རྟ་ལ། ། བརྟེན་ནས་བགྲོད་བྱའི་སྙིང་པོ་བླ་ན་མེད། ། རྣམ་པ་ཐམས་ཅད་མཁྱེན་པའི་རྒྱལ་སྲིད་དེ། ། གེགས་མེད་ཉིད་དུ་ཐོབ་པའི་ཕྲིན་ལས་མཛོད། ། གནས་སྐབས་སྐུ་ཚེ་བསྟན་སྲིད་བཅས་པ་ལ། ། རྣམ་པར་སྡང་ཞིང་བར་དུ་གཅོད་བྱེད་པའི། །
ནད་དང་གདོན་དང་དུས་མིན་འཆི་བ་དང༌། ། བྱད་ཁ་རྦོད་གཏོང་བཅས་པ་ཞི་བར་མཛོད། ། གནམ་ལོ་ཟླ་བ་ཞག་དང་དུས་ཚོད་ཀྱི། ། འབྱུང་བ་ཕན་ཚུན་དགྲ་གཤེད་འཐབ་པའི་ཤུགས། ། ཆག་ཆེ་ཉམ་ང་ཀེག་དང་སྲིར་ལྡང་བའི། ། མཐུན་པ་མིན་པའི་རྐྱེན་རྣམས་ཞི་བར་མཛོད། ། འཆི་བ་མེད་པའི་ཚེ་དང་ཉམས་མེད་སྟོབས། ། ཆོས་དང་སྲིད་ཀྱི་དཔལ་འབྱོར་ཕྲིན་ལས་རྣམས། ། ཆར་ལྡན་དུས་ཀྱི་ཆུ་གཏེར་ཇི་བཞིན་དུ། ། བླ་ནས་བླ་ན་འཕེལ་ཞིང་རྒྱས་པར་མཛོད། །
གང་གི་མཚན་སྙན་གླིང་བུ་བསྒྱུར་ཙམ་གྱིས། ། ཁམས་གསུམ་འགྲོ་བའི་ཡིད་ཀྱི་བརྟན་པ་དག ། ཁབ་ལེན་རྡོ་དང་ལྕགས་ཕྱེ་ཕྲད་བཞིན་དུ། ། ལུས་པ་མེད་པར་རང་དབང་ཁུགས་པར་མཛོད། ། ཇུས་སྲིད་རྣམ་པར་འཕེལ་ལ་མ་བཟོད་ནས། ། ཕྲག་དོག་ཆང་མྱོས་མི་སྲུན་པ་ཡི་ལས། ། རྩོམ་པར་བྱེད་པའི་དགྲ་བགེགས་ལོག་འདྲེན་གྱི། ། གནོད་པ་ཐམས་ཅད་ཟློག་ཅིང་སྒྱུར་བར་མཛོད། ། ཞི་བསིལ་ཐབས་ཀྱི་བདུད་རྩི་བྱིན་པས་ཀྱང༌། ། རྣལ་དུ་གནས་པར་མ་བཟོད་གདུག་པ་ཅན། །
མི་དམན་མཐུ་དང་དཔུང་ཆེན་བསྐྱེད་ནས་ནི། ། སྐད་ཅིག་གཉིས་པར་གནས་སུ་མ་སྟེར་ཅིག ། བླ་མེད་དཀོན་མཆོག་གསུམ་གྱི་བདེན་པ་དང༌། ། ལྷ་སྲུང་རྟག་ཏུ་བསྟེན་པའི་ནུས་མཐུ་དང༌། ། གྲག་སྟོང་ངག་གིས་གསོལ་བཏབ་རྟེན་འབྲེལ་གྱིས། ། ཇི་ལྟར་བསམ་པའི་དོན་ཀུན་འགྲུབ་གྱུར་ཅིག ། ཅེས་མགོན་ཁང་རྣམས་སུ་སྙན་ཤལ་འབུལ་བ་ལ་འདྲི་བར་འོས་པའི་འདོད་དོན་གསོལ་བའི་ཚིགས་སུ་བཅད་པ་འདི་ཡང༌། ས་སྐྱོང་བླ་མ་ཆེན་པོ་ཨཱ་ནནྡ་ཀརྨ་ས་མུ་དྲའི་བཀའ་སྩལ་ཕེབས་པའི་ཚེ་བཙུན་པ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་དུ་བྲིས་པའོ། ། སརྦ་མངྒ་ལཾ།། །། ༄༅། །ན་མོ་རཏྣ་ཏྲ་ཡཱ་ཡ།
ཇི་ལྟར་གསོལ་བ་བཏབ་པའི་དོན། ། ངེས་པར་འགྲུབ་མཛད་བླ་མ་དང༌། ། ཡི་དམ་ལྷ་དང་དཀོན་མཆོག་གསུམ། ། མཁའ་འགྲོ་སྲུང་མའི་ཚོགས་བཅས་རྣམས། ། རྣམ་པ་ཀུན་ཏུ་ཡེ་ཤེས་ཀྱི། ། གཟིགས་པ་ལ་ནི་སྒྲིབ་མེད་ཕྱིར། ། བདག་གིས་གསོལ་བ་མི་འཚལ་ཡང༌། ། རེ་བའི་འབྲས་བུ་སྨོན་ལ་དགོངས། ། དེང་འདིར་ཡོན་གྱི་བདག་པོ་ཡིས། ། མཛེས་པའི་སྙན་ཤལ་ཕུལ་བ་དང༌། །
མཆོད་ཅིང་བསྟོད་པའི་རྟེན་འབྲེལ་ལ། ། དགྱེས་པའི་ཚུལ་གྱིས་དངོས་གྲུབ་སྩོལ། ། གནས་སྐབས་འགལ་རྐྱེན་ཕྱི་ནང་གི ། བར་དུ་གཅོད་པའི་མུན་པ་དག ། བྱིན་རླབས་ནུས་པའི་ཉི་མ་ཡིས། ། སྐད་ཅིག་ཉིད་ལ་བསལ་དུ་གསོལ། ། མཐུན་པའི་ཕྱོགས་གྱུར་ཚེ་དང་དཔལ། ། བསོད་ནམས་བློ་གྲོས་རྒྱས་པ་དང༌། ། མཐར་ཐུག་ཐམས་ཅད་གཟིགས་པའི་སྐུ། ། གེགས་མེད་འགྲུབ་པར་མཛད་དུ་གསོལ། །
ཞེས་པ་རྟེན་ལ་སྙན་ཤལ་འབུལ་བའི་ཚིགས་སུ་བཅད་པ་ཉུང་ངུ་འདིའང་དོན་གཉེར་གྱི་ངོར། ། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ་བྷ་ཝནྟུ།། །། ༄༅། །བི་ཛ་ཡནྟུ། ཕྱོགས་དང་ཕྱོགས་བྲལ་ཞིང་ན་དུས་གསུམ་དུ། ། གཤེགས་དང་འཚོ་གཞེས་ལུས་མེད་ཐུལ་གྱི་མཆོག ། གང་དག་བཞུགས་པ་སྲས་དང་སློབ་མར་བཅས། ། མ་ལུས་སྐྱེ་བའི་ཕྲེང་བར་མཉེས་ཕྱིར་དུ། ། སྡེ་སྣོད་གསུམ་གྱི་བཤད་སྒྲུབ་དྲི་མེད་ཀྱི། ། སྒྲ་དབྱངས་རྟག་པར་འཇོ་བའི་དགོན་སྡེ་འདིའི། །
དྲི་གཙང་ཁང་པ་མཆོད་འོས་རྡུལ་གཅིག་གོར། ། རྡུལ་སྙེད་ཀྱིས་གཏམས་མཐོང་བ་དོན་ལྡན་འདིར། ། ལེགས་བྲིས་ཡུལ་དུ་བསྐྲུན་ལྟའི་གོས་བཟངས་ལས། ། ཉེར་གྲུབ་མཆོད་པའི་ཡོ་བྱད་འདིས་མཚོན་ཏེ། ། དངོས་དང་བློ་ཡི་བང་མཛོད་ཕྱེ་བ་ལས། ། ལེགས་བླངས་མཆོད་པའི་ཆུ་འཛིན་ཕུང་པོས་གཏིབས། ། གྲངས་མེད་སྐྱེ་བའི་སྡིག་ལྟུང་མངོན་མཐོལ་ཞིང༌། ། སྐྱེ་འཕགས་ལེགས་བྱས་རྒྱ་མཚོར་ཡི་རང་གི ། ཀུན་ཕན་ཟེར་གྱི་ཐིགས་པས་གོང་ནས་གོང༌། ། སྤེལ་བྱས་དགེ་བ་བྱང་ཆུབ་ཆེན་པོར་བསྔོ། །
བཤད་དང་སྒྲུབ་པ་ལྷུར་ལེན་དགེ་འདུན་སྡེ། ། བགྲང་ཡས་འདུས་པས་དབྱིག་འཛིན་ཀུན་མཛེས་ཤིང༌། ། སྲིད་ཞིའི་དགེ་ལེགས་ཉི་གཞོན་མཐོང་བ་ཡི། ། ཆུ་སྐྱེས་ཚལ་བཞིན་རྣམ་པར་རྒྱས་གྱུར་ཅིག ། ཅེས་སྡེ་དགོན་གྱི་ལྷ་ཁང་མཐོང་བ་དོན་ལྡན་དུ་མཆོད་རྫས་ཡོ་བྱད་ཕུལ་བའི་ཚེ། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། །། ༄༅། །སྭསྟི་སིདྡྷཾ། གང་དག་འདོད་པའི་དངོས་གྲུབ་ནི། ། ཀུན་གྱི་འབྱུང་གནས་བླ་མ་དང༌། ། ཡི་དམ་ལྷ་དང་དཀོན་མཆོག་གསུམ། །
བཀའ་ཡི་སྲུང་མ་རྒྱ་མཚོར་བཅས། ། ཁྱེད་རྣམས་ཀུན་དུ་ཐོགས་མེད་པར། ། ཡེ་ཤེས་གཟིགས་པ་རབ་གསལ་ཕྱིར། ། བདག་ལྟས་གསོལ་བ་ཅི་ཞིག་འཚལ། ། འོན་ཏང་འདི་སྐད་སྨོན་ལ་དགོངས། ། སྦྱིན་བདག་དགེ་གྲོགས་འཁོར་བཅས་ཀྱིས། ། མཆོད་བསྟོད་སྙན་ཤལ་ཕུལ་བ་འདིས། ། མཚོན་པའི་རྟེན་འབྲེལ་ཇི་སྙེད་ཀྱིས། ། དགྱེས་པ་རབ་རྩེར་འཛེགས་ནས་ནི། ། ཇི་ལྟར་བསམ་དོན་འགྲུབ་པར་མཛོད། །
རྣམ་པ་ཐམས་ཅད་ཕྱི་ནང་གི ། བར་དུ་གཅོད་པ་མི་མཐུན་པའི། ། སྐལ་ངན་མཐའ་དག་ཐུགས་རྗེ་དང༌། ། མཐུ་སྟོབས་རྩལ་གྱིས་གཞོམ་དུ་གསོལ། ། མཐུན་རྐྱེན་ཚེ་དང་བསོད་ནམས་དཔལ། ། སྙན་གྲགས་ལེགས་པའི་ཡོན་ཏན་རྣམས། ། དབྱར་གྱི་མཚོ་བཞིན་བྲི་མེད་པར། ། གོང་ནས་གོང་དུ་འཕེལ་བར་མཛོད། ། ཅེས་པའང་བདག་མེད་མའི་སྤྱི་པ་དགེ་གྲོགས་རྣམས་ཀྱིས་སྙན་ཤལ་ཕུལ་བའི་ཚེ། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
༄༅། །སྭསྟི་སིདྡྷི་རསྟུ། སངས་རྒྱས་ཀུན་གྱི་གསུང་རབ་ཀྱི། ། རལ་པའི་ཚོགས་རབ་ཡོངས་བཟུང་ནས། ། འཆད་རྩོད་རྩོམ་པའི་སྒྲ་དབྱངས་སྟོང༌། ། བསྙེངས་བྲལ་སྨྲ་བའི་སེང་གེར་འདུད། ། གང་གཟུགས་སྒྱུ་འཕྲུལ་བཀོད་པ་ཡི། ། ཟླ་བ་གཞོན་ནུ་འགྲོ་ཡིད་ཀྱི། ། ཆུ་མཚོ་དག་ཏུ་ལེགས་ཤར་བ། ། སྐུ་ཡི་སྣང་བརྙན་ངོ་མཚར་ཅན། ། འཁོར་དུ་ཀུན་རིག་དཀྱིལ་འཁོར་གྱིས། །
དབང་བསྐུར་བརྒྱུད་པའི་བླ་མ་ཡིས། ། ཡོངས་སུ་བསྐོར་བའི་དུས་ཐང་ནི། ། མཐོང་ན་བསོད་ནམས་རྒྱས་བྱེད་འདི། ། བསྙེན་སྒྲུབ་རྒྱས་པའི་དུས་མཆོད་པ། ། དགེ་སློང་བསོད་ནམས་རྒྱལ་མཚན་གྱིས། ། ཐོག་མར་དྲངས་བའི་དགེ་བསྐོས་མཆོད། ། དབང་པོའི་གྲངས་དང་མཉམ་པས་བསྐྲུན། ། སྒོ་གསུམ་འབད་པའི་དགའ་ཚལ་ནས། ། དགེ་བའི་མེ་ཏོག་བཏུས་པ་གང༌། ། དཔལ་ལྡན་རྩ་བརྒྱུད་བླ་མའི་ཚོགས། །
དགྱེས་པར་བསྐྱེད་པའི་སྤྲིན་དུ་དཀྲིགས། ། རྒྱས་པར་གྱུར་ཅིག་འགྲོ་བའི་དཔལ། ། དཔལ་གྱི་འབྱུང་གནས་ཐུབ་དབང་བསྟན། ། བསྟན་པའི་རྩ་ལག་དགེ་འདུན་སྡེ། ། སྡེ་བཞི་དང་བཅས་རྟག་ཏུའོ། ། སྦྱིན་བདག་རྣམས་ཀྱང་སྐྱེ་ནས་སྐྱེར། ། ཡང་དག་བླ་མ་ལྷ་མཆོག་བཅས། ། འབྲལ་བ་མེད་པར་མཉེས་བྱེད་ཅིང༌། ། བསྟན་དང་འགྲོ་ལ་སྨན་པར་ཤོག ། ཅེས་པ་ལྷུན་གྲུབ་སྟེང་གི་གཙུག་ལག་ཁང་དུ་དུས་མཆོད་ལ་དགྲམ་རྒྱུར་རྗེ་བཙུན་སངས་རྒྱས་སེང་གེའི་དུས་ཐང་གསར་བཞེངས་ཀྱི་བསྔོ་སྨོན་འདིའང་བནྡེ་ཚུལ་ཁྲིམས་རིན་ཆེན་གྱིས་སྨྲས་པའོ།། །།
༄༅། །སྭསྟི་སིདྡྷཾ། དགེ་ལེགས་འདོད་དགུ་འབྱུང་བའི་རིན་ཆེན་སྣོད། ། དགེ་འདུན་རྒྱ་མཚོ་དགྱེས་ཕྱིར་བསྐྲུན་པ་ཡི། ། དགེ་བས་རྒྱལ་བའི་བསྟན་པ་རྒྱས་ཕྱིར་དང༌། ། དགེ་འདུན་སྦྱིན་བདག་བཅས་པ་འཕེལ་གྱུར་ཅིག ། ཅེས་སྡེ་དགེ་ལྷུན་གྲུབ་སྟེང་གི་ཆོས་གྲྭར་ཚོགས་ཟངས་འབྲིང་པོ་བླུགས་པའི་ནང་དུ་འདྲི་བྱར། བནྡེ་ཚུལ་ཁྲིམས་རིན་ཆེན་གྱིས་སྨྲས་སོ།། །། ༄༅། །སྭསྟི་སིདྡྷིཿཔྲ་ཡཙྪནྟུ། དུས་གསུམ་མི་མཆོག་མ་ལུས་འདུས་པའི་ཞལ། ། དབང་བརྒྱུད་གདམས་ངག་འདོམས་མཛད་བླ་མ་དང༌། །
དངོས་གྲུབ་མི་ཟད་འབྱུང་གནས་ལྷག་པའི་ལྷ། ། གཉིས་སུ་མིན་པས་བྱང་ཆུབ་བར་དུ་སྐྱོངས། ། དེ་ཡི་བཀའ་དོན་ཕྲིན་ལས་སྒྲུབ་པ་པོ། ། མ་ཧཱ་ཀཱ་ལ་ལྕམ་དྲལ་གདོང་བཞི་ལྡན། ། ལས་མགོན་དུར་ཁྲོད་ཡབ་ཡུམ་དམག་ཟོར་སོགས། ། སྲུང་མ་རྒྱ་མཚོ་གནོད་སྦྱིན་ནོར་བདག་བཅས། ། ལྷ་སྲུང་མཆོག་ཏུ་བསྟེན་ཅིང་མཆོད་བགྱིད་པ། ། དེང་གི་རྣལ་འབྱོར་སྦྱིན་བདག་གྲོགས་མཆེད་དག ། མཆོག་གི་གོ་འཕང་བར་གྱི་མགོན་སྐྱབས་དང༌། ། དཔུང་གཉེན་ཁ་འཛིན་རྒྱབ་བརྟེན་མཆོག་ཏུ་མཛོད། །
གཞི་བྱེས་འགྲོ་འདུག་གནས་སྐབས་ཐམས་ཅད་དུ། ། ཉེས་པ་ཀུན་ལས་བུ་ལྟར་བསྲུང་བ་དང༌། ། ལེགས་པ་བརྒྱ་དང་རྣམ་པ་ཀུན་སྦྱོར་བས། ། བསམ་དོན་ལྷུན་གྱིས་གྲུབ་པའི་ཕྲིན་ལས་མཛོད། ། བདེ་ལྡན་རིང་འཚོ་བསོད་ནམས་རྣམ་པར་རྒྱས། ། ལོངས་སྤྱོད་དབང་ཕྱུག་མཐུན་རྐྱེན་ཕུན་སུམ་ཚོགས། ། ཐོས་བསམ་བསྒོམ་པའི་ཡོན་ཏན་སྟོབས་བདོ་བས། ། དོན་གཉིས་ལྷུན་གྱིས་གྲུབ་པའི་གནས་ཐོབ་མཛོད། ། ལས་རླུང་གིས་བདས་གང་དུ་ཕྱིན་གྱུར་ཀྱང༌། ། དེ་དེའི་མི་དང་མི་མིན་འགྲོ་བ་རྣམས། །
སྔར་འདྲིས་མཛའ་ན་ལྟ་བུའི་འཛུམ་བསུ་ཞིང༌། ། དགེ་ཆོས་འཕེལ་བའི་བཤེས་སུ་ཤར་མཛོད་ཅིག ། སྐྱབས་མཆོག་གསུམ་གྱི་ཐུགས་རྗེ་བྱིན་རླབས་དང༌། ། མཁའ་འགྲོ་ཆོས་སྐྱོང་མཐུ་རྩལ་ཆེ་བའི་གཏམ། ། བདེན་པ་གང་གིས་ཡིད་ལ་གཅགས་པའི་དོན། ། མ་ལུས་མྱུར་དུ་འགྲུབ་པར་བཀྲ་ཤིས་སྩོལ། ། ཅེས་ལྷུན་གྲུབ་སྟེང་གི་མགོན་ཁང་ཆེན་པོར་སྙན་ཤལ་འབུལ་བའི་འདོད་གསོལ་བསམ་དོན་ལྷུན་གྲུབ་ཅེས་བྱ་བ་འདི་ནི། དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །ཨོཾ་སྭསྟི། དངོས་གྲུབ་ཀུན་གྱི་འབྱུང་གནས་བླ་མ་དང༌། །
དབྱེར་མེད་མགོན་པོ་ཡིད་བཞིན་ནོར་བུ་ཡི། ། སྐུ་བརྙན་མཚན་ཉིད་རྫོགས་པའི་དབང་པོའི་གཞུ། ། གང་ཞིག་མཐོང་ན་བསོད་ནམས་རྒྱས་བྱེད་འདི། ། རིང་ནས་སྨོན་ལམ་བཟང་པོའི་ཤིང་རྟ་ཡིས། ། ལེགས་པར་དྲངས་པས་ལྷ་མཆོག་ཡིད་བཞིན་ནོར། ། བསོད་ནམས་མཛོད་དུ་ཁུགས་པའི་རྣལ་འབྱོར་པ། ། སངས་རྒྱས་རབ་བརྟན་ཞེས་བྱས་གུས་པར་བསྐྲུན། ། དེ་ལས་བྱུང་བའི་རྣམ་དཀར་དགེ་བའི་མཐུས། ། གནས་སྐབས་སྐུ་ཚེ་བསོད་ནམས་ལོངས་སྤྱོད་རྣམས། ། མི་ཟད་ནམ་མཁའི་མཛོད་ལ་དབང་འབྱོར་ཞིང༌། །
མཐར་ཐུག་དོན་གཉིས་འགྲུབ་པའི་སྐུ་ཐོབ་ཤོག ། ཅེས་པ་འདི་ནི་སངས་རྒྱས་རབ་བརྟན་གྱི་ངོར་བྲིས་སོ།། །། ༄༅། །ན་མོ་གུ་ར་ཝེ། མཐུ་སྟོབས་མཆོག་གི་རྡོ་རྗེ་མཁར་གདེངས་པས། ། དྲན་པའི་འཕྲལ་ལ་དམ་ཉམས་ལྷ་མིན་མོའི། ། སྲོག་གི་མངལ་ཁུར་ས་ལ་ལྟུང་བྱེད་པ། ། བསྟན་སྲུང་དུར་ཁྲོད་བདག་པོ་ཡབ་ཡུམ་དགོངས། ། སྔོན་དུས་སྡོམ་པ་འབྱུང་བའི་བཀའ་ལུང་དང༌། ། དངོས་བརྒྱུད་བླ་མའི་ཚོགས་ཀྱིས་དམ་ཚིག་གི ། རྡོ་རྗེའི་རི་མོ་ཁྱོད་ཐུགས་ཤེལ་གྱི་གཞིར། །
བྲིས་དེ་མདའ་ལྔའི་དཔུང་གིས་གསུབ་ཏུ་ཅི། ། སླར་ཡང་རྫོགས་སངས་རྒྱས་ཀྱི་ཡེ་ཤེས་ལ། ། མངོན་པར་ཕྱོགས་གང་དེང་ནས་བྱང་ཆུབ་བར། ། འགྲོ་བ་རྒྱ་མཚོ་བྱང་ཆུབ་ཆར་སྨིན་པའི། ། བཤད་སྒྲུབ་ཕྲིན་ལས་ཕྱོགས་བཅུར་རྒྱས་པར་མཛོད། ། དེ་སླར་དབྱིག་འཛིན་འཁོར་ལོ་གང་དང་གང༌། ། གཤེགས་སམ་བཞུགས་པའི་གནས་སྐབས་ཐམས་ཅད་དུ། ། མི་མཐུན་ཕྱོགས་གྱུར་དགྲ་དང་ཆོམ་རྐུན་དང༌། ། གདོན་བགེགས་འབྱུང་པོ་བསྐྲད་གཟིར་བཅིང་བར་མཛོད། ། གང་བསམ་འདོད་པའི་འབྲས་བུ་ལྷུན་གྲུབ་ཏུ། །
རྟག་འཇོ་དཔག་བསམ་ལྗོན་པའི་ངང་ཚུལ་གྱིས། ། སེམས་ཅན་རེ་བ་སྐོང་བའི་སྟོང་གྲོགས་དེ། ། བཀའ་སྲུང་དབང་པོ་ཁྱོད་ཀྱིས་རྟག་ཏུ་སྒྲུབས། ། ཞེས་དུར་ཁྲོད་བདག་པོའི་བྲིས་སྐུ་ལ་འདོད་དོན་གསོལ་བའི་ཚིགས་སུ་བཅད་པ་འདིའང་འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས་པའི་བཀའ་མཆིད་ཕེབས་འཕྲལ། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེའོ།། །། ༄༅། །སྭསྟི། རབ་དང་ཡིད་ཀྱི་རིན་ཆེན་རྩིག་ངོས་སུ། ། དྲན་པའི་ཚོན་གྱིས་རྣམ་པར་བཀྲ་བྱས་པས། ། སྲིད་ཞིའི་དགེ་ལེགས་སྩོལ་བའི་བླ་མ་ལྷ། ། སྲུང་མ་རྒྱ་མཚོར་བཅས་པ་མཆོད་ཕྱིར་དུ། །
འདོད་འབྱུང་བློ་ཡི་བང་མཛོད་ཕྱེ་བ་ལས། ། བྱུང་བའི་མཆོད་པ་ཀུན་དང་དར་འཕན་འདི། ། རྒ་ལེན་སྟེང་གི་དགེ་འདུན་ཀུན་དགའ་རར། ། ཀུན་དགའ་བསམ་གཏན་ཞེས་བྱས་གུས་པར་ཕུལ། ། འདིས་མཚོན་དགེ་བས་བྱང་ཆུབ་ཆེན་པོའི་བར། ། སྲིད་པ་ཀུན་དུ་རབ་འབྱམས་རྒྱལ་བ་རྣམས། ། ཀུན་བཟང་མཆོད་པའི་སྤྲིན་གྱིས་མཉེས་བགྱིད་ཅིང༌། ། རྒྱལ་སྲས་སྤྱོད་པས་འགྲོ་བ་སྨིན་བྱེད་ཤོག ། ཅེས་ཚུལ་ཁྲིམས་རིན་ཆེན་གྱིས་སྨྲས་སོ།། །། ༄༅། །སྐྱབས་གསུམ་འདུས་པའི་བདག་ཉིད་ཆེ། །
དབང་རྒྱུད་གདམས་པའི་ཚོགས་བཟུང་ནས། ། དངོས་དང་རིམ་བརྒྱུད་བླ་མ་དང༌། ། ལྷག་པའི་ལྷ་ཚོགས་རྣམས་ལ་འདུད། ། མངོན་ཤེས་རྫུ་འཕྲུལ་ནུས་པའི་གཏེར། ། བསྟན་པ་དེ་འཛིན་བཅས་སྲུང་ཞིང༌། ། ཕྲིན་ལས་མ་ལུས་ལྷུན་གྲུབ་པའི། ། རྡོ་རྗེ་གུར་མགོན་ལྕམ་དྲལ་དང༌། ། ཞིང་སྐྱོང་གཟི་ལྡན་འཁོར་དང་བཅས། ། ལས་བྱེད་མགོན་པོ་སྤྲུལ་པའི་སྡེ། ། དམག་ཟོར་དུར་ཁྲོད་ཡབ་ཡུམ་སོགས། །
བསྟན་སྲུང་རྒྱ་མཚོར་གུས་བཏུད་ནས། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། མཆོད་གཏོར་སྤྱན་གཟིགས་དཀོར་ནོར་དང༌། ། ལྷ་མིའི་ལོངས་སྤྱོད་མཁའི་བུ་མོའི། ། འགྲམ་པ་ཡོངས་སུ་གཏམས་པས་མཆོད། ། འཁོར་བར་བསགས་པའི་སྡིག་ལྟུང་དང༌། ། དམ་ཚིག་མཆོད་གཏོར་ཉམས་ཆག་སོགས། ། བསྟན་སྲུང་ཐུགས་དང་འགལ་གྱུར་རྣམས། ། མཐོལ་བཤགས་ཚངས་པའི་དངོས་གྲུབ་སྩོལ། ། འགྲོ་ཀུན་དགེ་བའི་ཆུ་ཀླུང་རྣམས། །
ཡི་རང་རྒྱ་མཚོར་འདྲེན་བགྱིད་ཅིང༌། ། ཕྱོགས་བཅུའི་འཇིག་རྟེན་མགོན་པོ་རྣམས། ། ཆོས་ཀྱི་སྒྲོན་མེ་སྦོར་བར་བསྐུལ། ། རྒྱལ་བ་མྱ་ངན་འདའ་བཞེད་རྣམས། ། རྟག་ཏུ་གཞན་དོན་བཞུགས་པར་གསོལ། ། དེ་ཡི་དགེ་བ་སེམས་ཅན་ཁམས། ། བྱང་ཆུབ་ཆེན་པོར་སྨིན་ཕྱིར་བསྔོ། ། འགྲོ་བའི་བསམ་ཀུན་མཁྱེན་རྣམས་ལ། ། མུ་ཅོར་གསོལ་བ་ཅི་འཚལ་ཡང༌། ། བུས་པའི་ངུད་མོར་མ་ཡིས་བཞིན། །
མངོན་འདོད་སྙིང་པོ་གསོལ་ལ་དགོངས། ། དེང་འདིར་སྦྱིན་བདག་འཁོར་བཅས་ཀྱི། ། ཕྱི་ནང་འབྱུང་འཁྲུགས་བར་ཆད་དང༌། ། ཕ་རོལ་གྱིས་བརྩམས་བྱད་གཏད་སོགས། ། གནོད་པ་མཐའ་དག་ཞི་བར་མཛོད། ། དཔག་ཡས་བསོད་ནམས་རིང་འཚོའི་ཚེ། ། ཉམས་མེད་སྲིད་པའི་སྟོབས་འབྱོར་དང༌། ། དམ་ཆོས་བཤད་སྒྲུབ་དྲི་མེད་རྣམས། ། ལྷན་ཅིང་དར་ཞིང་རྒྱས་པར་མཛོད། ། རིགས་སྟོབས་འབྱོར་པས་མངོན་རྒྱགས་པའི། །
ཆེ་དགུའི་སྙིང་གི་བརྟན་པ་དག ། ཡིད་སྲུབས་ཀྱིས་བསྣུན་འདོད་ལྡན་བཞིན། ། དགའ་བའི་གར་བཅས་རང་དབང་ཁུགས། ། ཞི་ལས་བདུད་རྩིའི་གནས་མིན་པའི། ། དགྲ་བགེགས་འབྱུང་པོ་ཁྲོས་པའི་ནགས། ། མཐུ་སྟོབས་བསྐལ་པའི་མེ་བོ་ཆེས། ། ཐལ་བར་རབ་བསྲེགས་དབྱིངས་སུ་སྦྱོར། ། ཁྱེད་ཅག་བསྲུང་བའི་རྭ་བ་ན། ། སྦྱིན་བདག་འཁོར་བཅས་རྟག་གནས་ཤིང༌། ། སྒོ་གསུམ་བདེ་དགའ་བདུད་རྩིའི་རོར། །
ལོངས་སུ་སྤྱོད་པའི་བསྐལ་བཟང་མཛོད། ། ཅེས་པ་མགོན་ཁང་རྣམས་སུ་སྙན་ཤལ་འབུལ་བའི་ཚིགས་བཅད་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །། ན་མཿཨ་མོ་གྷ་སིདྡྷཱ་ཡ། ཡིད་བཞིན་ནོར་བུ་ལྟ་བུའི་བླ་མ་ལྷ། ། ཡིད་ལྟར་མྱུར་བའི་ལས་མཛད་སྲུང་མའི་ཚོགས། ། ཡིད་བྱུང་དངོས་འབྱོར་མཆོད་པས་མཉེས་གྱུར་ནས། ། ཡིད་ལ་བརྣག་པའི་དོན་འདི་མྱུར་འགྲུབ་མཛོད། ། སྦྱིན་བདག་རང་དབང་བསགས་པའི་ནོར་ཕྱུགས་རྣམས། ། དགྲ་ཇག་མི་སྲུན་རྩལ་གྱིས་ཕྲོགས་བྱས་པའི། །
ལས་ངན་བྱེད་པོ་གང་ཡིན་གནས་སྐབས་སུ། ། མགོན་སྐྱབས་ཀུན་བྲལ་སྐྱོན་མཐའ་མཐོང་བ་དང༌། ། མ་བྱིན་བླངས་པའི་ལས་བྱས་རྣམ་པར་སྨིན། ། བྲག་ཅའི་སྒྲ་བཞིན་ལད་མོར་འབྱུང་གསུངས་པའི། ། བདེན་མཐའ་གསལ་ཞིང་གནོད་བྱ་གནོད་བྱེད་གཉིས། ། མཐར་ཐུག་བདེ་བའི་གོ་སར་ཕྱིན་པར་མཛོད། ། ཅེས་ཨ་གདོན་ནོར་ཕྱུགས་དགྲ་ཇག་གིས་ཕྲོགས་པའི་ཆོམ་རྐུན་ངོས་ཟིན་ཆེད་དུ་ལྷུན་གྲུབ་སྟེང་གི་མགོན་ཁང་ཆེན་པོ་རྣམས་སུ་གསོལ་མཆོད་སྙན་ཤལ་ཕུལ་བའི་འདོད་གསོལ་འདི་ནི་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །སྭསྟི་བི་ཛ་ཡནྟུ། བཀའ་བབས་བླ་མ་ལྷག་པའི་ལྷ་ཚོགས་དང༌། །
གུར་མགོན་ལྕམ་དྲལ་གདོང་བཞི་སྲིང་དུ་བཅས། ། ལས་མགོན་པུ་ཏྲ་མིང་སྲིང་རེ་ཝ་ཏི། ། སྲོག་བདག་ལྕམ་དྲལ་ལ་སོགས་སྲུང་མའི་སྡེ། ། རྟག་ཏུ་བསྟེན་ཅིང་སྒྲུབ་པ་ལྷུར་ལེན་པའི། ། དམ་ཚིག་ལྡན་པའི་སྦྱིན་བདག་འཁོར་དང་བཅས། ། ལོ་ཟླ་ཞག་དུས་རྩུབ་པའི་ཀེག་སྲི་དང༌། ། གནམ་ས་བར་གྱི་གདོན་གནོད་ཞི་བར་མཛོད། ། ཕ་རོལ་བསམ་སྦྱོར་ངན་པའི་དུག་རླངས་ཀྱིས། ། མངོན་པར་བསྔགས་པའི་ལྷ་སྲིན་སྡེ་བརྒྱད་ལ། ། མནན་གཏད་གཟིར་བའི་གནོད་པ་བར་ཆད་ཀུན། །
ཕྱིར་བཟློག་ཞི་བའི་བདུད་རྩི་ཅི་ཡང་སྩོལ། ། རིང་པོར་འཚོ་བའི་སྲོག་དང་བསོད་ནམས་དཔལ། ། བདེ་ལེགས་འདོད་དགུའི་དགའ་སྟོན་ལ་སྦྱོར་བའི། ། ཡ་མཚན་གངྒཱའི་རྒྱུན་དང་ཡར་ངོའི་ཟླ། ། ཆར་ལྡན་དུས་ཀྱི་རྒྱ་མཚོའི་འགྲན་ཟླར་མཛོད། ། སྟོབས་འབྱོར་གྱིས་རྒྱགས་སྡང་ཞིང་གདུག་སེམས་ཅན། ། ཐམས་ཅད་མེ་ཏོག་མདས་བསྣུན་ཡིད་བཞིན་དུ། ། མཉེས་གཤིན་དགའ་བའི་གར་བཅས་རང་དབང་དུ། ། རྩེ་གཅིག་འདུན་པའི་ཕྲིན་ལས་སྒྲུབ་མཛོད་ཅིག ། ཅེས་མགོན་ཁང་ཆེན་པོ་ཟུང་གི་སྙན་ཤལ་འབུལ་བའི་འདོད་གསོལ་འདིའང༌།
གཉེར་པ་བཀྲ་ཤིས་རྒྱ་མཚོའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། སརྦ་མངྒ་ལཾ།། །། ༄༅། །ཡེ་ཤེས་དག་པའི་འདྲེན་བྱེད་དཀྱུས་སུ་རིང༌། ། རྫུ་འཕྲུལ་རྐང་པ་ཀུན་དུ་ཐོགས་མིན་པ། ། རྡོ་རྗེ་ནག་པོ་ཆེན་པོ་ལྕམ་དྲལ་དང༌། ། ཞིང་སྐྱོང་བྲམ་ཟེའི་གཟུགས་སོགས་སྲུང་མའི་ཚོགས། ། རྟག་ཏུ་བསྟེན་ཅིང་གུས་པས་མཆོད་པ་དང༌། ། སྟོང་འཁུན་དར་གྱི་སྙན་ཤལ་འདི་ཕུལ་མཐུས། ། རྒྱལ་བསྟན་དྲི་མེད་ཕྱོགས་བཅུར་རྒྱས་པ་དང༌། །
དེ་འཛིན་མཆོག་རྣམས་རིང་འཚོའི་ཆོ་ག་སྒྲུབས། ། སྦྱིན་བདག་འཁོར་དུ་བཅས་པའི་ཕྱི་ནང་གི ། རྐྱེན་ངན་བར་ཆད་མཐའ་དག་ཞི་བ་དང༌། ། ཚེ་རིང་ནད་མེད་སྲིད་ཞི་དཔལ་འབྱོར་རྣམས། ། དབྱར་མཚོ་ལྟ་བུར་འཕེལ་བའི་ཕྲིན་ལས་མཛོད། ། ཅེས་པ་འདིའང་བླ་མ་ནམ་མཁའ་དཔལ་བཟང་པས་མགོན་ཁང་དུ་སྙན་ཤལ་ཕུལ་བའི་འདོད་གསོལ་དུ། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྐྱབས་གསུམ་འདུས་པའི་བདག་ཉིད་བླ་མ་དང༌། ། དགྱེས་པ་རྡོ་རྗེས་ཉེར་མཚོན་ལྷག་པའི་ལྷ། ། གུར་གྱི་མགོན་པོ་གདོང་བཞི་ལྡན་པ་སོགས། །
བསྟན་སྲུང་རྒྱ་མཚོ་དགྱེས་པའི་མཐུན་རྫས་སུ། ། སྟོང་འཁུན་ཡུལ་དུ་བཏགས་པའི་སྙན་དར་དང༌། ། དངོས་འབྱོར་ཡིད་བྱུང་མཆོད་སྤྲིན་ཕུལ་བའི་མཐུས། ། ཇི་སྙེད་བརྩམས་པའི་ལས་ཀུན་ཐོག་མཐའ་བར། ། ཀུན་དུ་གེགས་བྲལ་ཡིད་བཞིན་འགྲུབ་པར་མཛོད། ། རྟག་ཏུ་མི་དང་མི་མིན་གདུག་ཅན་གྱི། ། བསམ་སྦྱོར་ངན་པའི་ཆུ་མཚོ་རྙོག་པ་ངག ། མཐུ་སྟོབས་ནུས་པའི་ནོར་བུས་བགྲུངས་པ་ལ། ། བྱམས་བརྩེའི་ཟླ་བའི་གཟུགས་བརྒྱ་སྣང་བར་མཛོད། ། ཅེས་སྡེ་དགེ་མགོན་ཁང་རྙིང་པར་སྙན་ཤལ་ཕུལ་བའི་ཞལ་ཡིག་འདི་ནི་དྲུང་ཡིག་བསྟན་འཛིན་མཆོག་གྲུབ་དོན་དུ་བནྡེ་ཚུལ་རིན་གྱིས་སོ།། །།
༄༅། །གང་དྲིན་བླ་ན་མེད་པའི་ཐེག་པ་ཡིས། ། འགྲོ་བ་བྱང་ཆུབ་བླ་མེད་གྲོང་ཁྱེར་དུ། ། འཁྲིད་མཛད་ཆོས་ཀྱི་རྒྱལ་པོ་གདན་གསུམ་ལྷ། ། འདུས་པའི་ཞལ་སྐྱིན་བླ་མའི་ཚོགས་རྣམས་དང༌། ། ཕྲ་རབ་རྡུལ་གྱི་གོ་རེར་གྲངས་མེད་ཅིང༌། ། རྣམ་བཀོད་ཕྱོགས་ཀྱི་ལུས་ཕྲའི་མཁུར་ཚོས་སུ། ། མངོན་པར་གཏམས་པའི་ཞིང་གི་རྒྱལ་བ་དང༌། ། རྒྱལ་སྲས་རང་རྒྱལ་དགྲ་བཅོམ་འཁོར་ཚོགས་བཅས། ། རེ་རེའི་མདུན་དུ་བདག་ཅག་ལྟོས་བཅས་ཀྱི། ། གྲངས་མེད་སྤྲུལ་པའི་ལུས་བཏུད་ཕྱག་འཚལ་ཞིང༌། །
སྒོ་གསུམ་གྱིས་བསགས་སྡིག་ལྟུང་མཐོལ་བགྱིད་ན། ། དག་བྱེད་རྒྱུན་གྱིས་བཀྲུས་ལྟར་སྦྱང་དུ་གསོལ། ། འགྲོ་བའི་དགེ་ལ་དགའ་བའི་འཛུམ་དཀར་སྤྲོ། ། སྟོན་མཆོག་རྣམས་ནི་ཞི་བར་མི་མནལ་བར། ། རྟག་པར་བཞུགས་ནས་ལེགས་པར་གསུངས་པའི་ཆར། ། རྒྱུན་དུ་ཆེ་བར་བསྐུལ་ཞིང་གསོལ་བ་འདེབས། ། དུས་འཁོར་སྙིང་པོ་ཚངས་པའི་ཡི་གེ་རིས། ། ཐགས་སུ་ལེགས་བསྐྲུན་འཕན་གྱི་རྣམ་པས་མཚོན། ། དངོས་བཤམས་ཡིད་བྱུང་མཆོད་པའི་སྤྲིན་ཆེན་གྱིས། ། མཆོད་ཡུལ་མཆོད་ཅིང་དགེ་འདུན་བསྙེན་བཀུར་བགྱིས། །
རྣམ་དཀར་དགེ་བས་བུ་རམ་ཤིང་པའི་བསྟན། ། སྣང་བྱེད་སྨྲ་བའི་ཉི་མ་ཨེ་ཝཾ་པའི། ། ལུགས་མཆོག་བཤད་དང་སྒྲུབ་པ་ལྷུར་ལེན་མཁན། ། འདུས་སྡེའི་ཚོགས་ཀྱིས་ས་སྟེངས་མཛེས་གྱུར་ཅིག ། ཚུལ་རིན་ཞེས་བྱ་བདག་ཅག་ལྟོས་འཁོར་བཅས། ། གནས་སྐབས་སྐྱེ་བའི་ཕྲེང་བར་དལ་འབྱོར་ལྡན། ། རྒྱལ་བའི་བསྟན་ལ་ཐོས་བསམ་བསྒོམ་བརྩོན་ཞིང༌། ། མཐར་ཐུག་ཐམས་ཅད་མཁྱེན་པའི་གནས་ཐོབ་ཤོག ། ཅེས་པ་འདི་ནི་ས་དཀར་བསམ་འགྲུབ་གླིང་གི་གཙུག་ལག་ཁང་དུ་དར་འཕན་འབུལ་བ་དང་དགེ་འདུན་བསྙེན་བཀུར་བསྐྲུན་པའི་ཚེ་བྲིས་པའོ།། །། ༄༅། །ཨོཾ་སྭསྟི་སིདྡྷཾ་ཧཱུྃ།
ཚོགས་གཉིས་ཆུ་གཏེར་ཆེ་ལས་འཁྲུངས། ། རྒྱལ་བ་ཀུན་དངོས་བཀྲ་ཤིས་དུང༌། ། དོན་གཉིས་ལྷུན་གྲུབ་ཆོས་ཀྱི་དབྱངས། ། འགག་པ་མེད་ཁྱོད་རྒྱལ་གྱུར་ཅིག ། དེ་དང་དབྱེར་མེད་རྫོགས་སངས་རྒྱས། ། ཀུན་དང་ཐོག་མཐའ་བར་དགེའི་ཆོས། ། བསྟན་པའི་དཔལ་གྱུར་དགེ་འདུན་ཏེ། ། མཆོག་གསུམ་ཡོན་ཏན་བསམས་ཀྱིན་དད། ། གངྒཱའི་རྡུལ་སྙེད་སྤྲུལ་པའི་ལུས། ། བཏུད་པས་དེ་དག་ཀུན་ཕྱག་འཚལ། །
ལྷ་རྫས་དར་གྱི་འཕན་མཆོག་འདིས། ། མཚོན་པའི་མཆོད་སྤྲིན་རྒྱ་མཚོས་མཆོད། ། སྐྱེ་ནས་སྐྱེ་བར་བསགས་པའི་སྡིག ། ཇི་སྙེད་སྟོབས་བཞི་ཚང་བས་བཤགས། ། སྐྱེ་འཕགས་ཀུན་གྱི་ལེགས་བྱས་ལ། ། ཕྲག་དོག་སྤངས་པའི་ཡི་རངས་བསྒོམ། ། ཕྱོགས་བཅུར་བཞུགས་པའི་ཆོས་རྔ་ཆེ། ། ཀུན་ལ་ཆོས་འཁོར་བསྐོར་བར་བསྐུལ། ། སྡུག་བསྔལ་གྱིས་ཉེན་སེམས་ཅན་དོན། ། མྱ་ངན་མི་འདའ་བཞུགས་པར་གསོལ། །
དེ་ལས་བྱུང་བའི་ལེགས་བྱས་ཀྱིས། ། མར་གྱུར་མཁའ་མཉམ་སེམས་ཅན་ཚོགས། ། ཡང་དག་ལམ་སྟོན་བླ་མེད་ཀྱི། ། བྱང་ཆུབ་ཆེན་པོར་བདག་གྱུར་ཅིག ། ཁྱད་པར་དལ་འབྱོར་རྟེན་གྱི་མ། ། ཚེ་འདས་ཀུན་དགའ་ཆོས་སྐྱིད་ཅན། ། གང་དུ་གནས་ཀྱང་སྐྱབས་གསུམ་གྱི། ། ཐུགས་རྗེའི་གཟིགས་པས་བྲན་པར་ཤོག ། ཅེས་དཔལ་དུས་ཀྱི་འཁོར་ལོའི་སྙིང་པོ་ཐགས་སུ་བསྐྲུན་པའི་དར་འཕན་ཡན་ལག་བདུན་པའི་ཚིགས་བཅད་དང་བཅས་པ་འདིའང་རྗེ་བཙུན་བླ་མ་རྣམས་ཀྱི་བྲན་དུ་གྱུར་པ་བནྡེ་ཚུལ་ཁྲིམས་རིན་ཆེན་ནམ། འབྱུང་འགྱུར་གྱི་ཡོན་ཏན་ལ་སྨོན་པའི་བཏགས་མིང་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས།
ས་དཀར་བསམ་འགྲུབ་གླིང་དུ་བྲིས་པ་དགེ་ལེགས་འཕེལ།། །། ༄༅། །ཨོཾ་སྭསྟི། རྒྱལ་བ་ཀུན་གྱི་མཐུ་སྟོབས་ཕྲིན་ལས་གཏེར། ། གཅིག་ཏུ་བསྡུས་པ་རབ་འཇིགས་ཀེང་རུས་གཟུགས། ། དྲན་པ་ཙམ་ནས་བསམ་དོན་ཀུན་སྒྲུབ་པའི། ། ནོར་སྦྱིན་དུར་ཁྲོད་བདག་པོ་ཡབ་ཡུམ་ལ། ། སྐྱབས་གསུམ་ཀུན་འདུས་བླ་མ་བདེ་བའི་མཆོག ། ཚེ་དཔག་མེད་མགོན་རྟ་མགྲིན་དབང་གི་ལྷ། ། ཐུགས་རྗེ་མྱུར་མ་དཔའ་མོ་འོད་ཟེར་ཅན། ། རྣམ་ཐོས་བུ་དང་རེ་མནྟ་ལ་སོགས། །
མི་ནོར་རྟ་ཕྱུགས་ཀུན་གྱི་གཡང་སྤེལ་བའི། ། ཕན་འདོགས་ཤིས་པ་སྒྲུབ་པའི་ལྷས་བསྐོར་བའི། ། སྐུ་བརྙན་འདི་བྲིས་བསོད་ནམས་སྟོབས་དག་དང༌། ། རྟེན་འདིར་བརྟན་པར་བཞུགས་པའི་བྱིན་རླབས་ཀྱིས། ། སྦྱིན་པའི་བདག་པོ་མི་ཕྱུགས་བཞོན་པར་བཅས། ། གཞི་བྱེས་ཀུན་དུ་སྲུང་སྐྱོབ་མི་གཡེལ་བར། ། ཉེས་བརྒྱ་བསྐལ་པའི་ཕ་རོལ་སྤྱུགས་པ་དང༌། ། ལེགས་བརྒྱ་ལྷན་ཅིག་འཛོམ་པའི་ཕྲིན་ལས་སྒྲུབས། ། བདེ་སྲོག་འཕྲོག་པའི་སྡང་དགྲ་ཆོམ་རྐུན་དང༌། ། གཅན་གཟན་གདུག་པའི་ཉེར་འཚེ་མི་འབྱུང་བར། །
རྟག་ཏུ་བསྲུང་ཞིང་འབྱུང་དུ་སྲིད་ན་ཡང༌། ། བཅིང་དང་བསྐྲད་གཟིར་བཟློག་པའི་ཕྲིན་ལས་མཛོད། ། མི་ནད་ཕྱུགས་ནད་གདོན་བགེགས་ཕྱི་ནང་གི ། འབྱུང་བ་འཁྲུགས་པའི་གནོད་པ་གང་བྱུང་ཡང༌། ། མཐུ་ལྡན་ཁྱེད་ཅག་དྲན་པའི་མོད་ཉིད་ལ། ། མུན་དང་སྣང་པ་ཕྲད་ལྟར་ཞི་བར་མཛོད། ། བསོད་ནམས་རི་བོ་རབ་བརླིང་ངོས་ཡངས་སུ། ། དཔལ་འབྱོར་དབྱར་སྐྱེས་ཕྲེང་བ་ཚར་དུ་དངར། ། ཚེ་ཡི་ཆུ་ཀླུང་ཆད་མེད་འཇོ་བ་ལ། ། སྤྱོད་པའི་སྐལ་བ་བཟང་པོའི་དངོས་གྲུབ་སྩོལ། །
ཞེས་དུར་ཁྲོད་བདག་པོ་ཡབ་ཡུམ་འཁོར་དང་བཅས་པའི་བྲིས་སྐུ་ལ་འདོད་དོན་གསོལ་བའི་ཚིགས་སུ་བཅད་པ་འདི་ནི་གཉེར་པ་བཀྲ་ཤིས་རྒྱ་མཚོའི་ངོར། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝཏུ།། །། ༄༅། །ཡིད་བཞིན་ནོར་བུ་ལྟ་བུའི་བསྟན་སྲུང་ཚོགས། ། ཡིད་རབ་དྭང་བས་མཆོད་རྫས་འདི་ཕུལ་བས། ། ཡིད་ལ་བསམས་པའི་དངོས་གྲུབ་ཅི་དང་ཅིས། ། ཡིད་ཀྱི་ཤིང་རྟ་ཕྱུར་བུར་གཏམས་པར་མཛོད། ། ཅེས་པ་འདི་སྨྱུག་ཐོགས་བསྟན་འཛིན་མཆོག་གྲུབ་ཀྱི་ངོར་ཚུལ་རིན་གྱིས་སོ།། །། ༄༅། །དུས་གསུམ་བདེ་གཤེགས་ཕྲིན་ལས་མཚར་སྡུག་གཟུགས། ། མངོན་པར་སྤྲུལ་ནས་ཡིད་ཅན་སྲིད་མཚོ་ལས། ། གདོན་པའི་དམ་བཅའ་གཡེལ་མེད་ལྷུར་ལེན་ཅིང༌། །
དྲན་པས་གདུང་བ་སེལ་བརྩོན་སྒྲོལ་མ་ལ། ། ལྷ་རེག་གིས་མཚོན་དང་བའི་ཡིད་སྒོ་ནས། ། མཆོད་པའི་ཕྲེང་བས་མདུན་བདར་བསྟོད་བྱས་པས། ། བསྟན་འཛིན་མཆོག་གྲུབ་ཅེས་བྱ་རྣམ་པ་ཀུན། ། འཇིགས་བརྒྱད་བར་ཆད་ཀུན་དང་བྲལ་བར་མཛོད། ། རིང་འཚོའི་ཚེ་དང་བསོད་ནམས་འཛད་མེད་དཔལ། ། ལུང་རྟོགས་ཡོན་ཏན་བླ་ནས་བླར་འཕེལ་སོགས། ། ཡིད་ལ་བསམ་ཀུན་གེགས་མེད་ལེགས་འགྲུབ་ཅིང༌། ། རང་གཞན་དོན་གཉིས་འབྱོར་པར་མཛད་དུ་གསོལ། ། ཅེས་འདིའང་སྨྱུག་ཐོགས་བསྟན་འཛིན་མཆོག་གྲུབ་ཀྱིས་སྒྲོལ་མར་སྙན་ཤལ་ཕུལ་བའི་འདོད་གསོལ་དུ་ཚུལ་རིན་གྱིས་བྲིས་སོ།། །།
༄༅། །སྭསྟི་བི་ཛ་ཡནྟུ། འཕགས་པ་ཕྱག་ན་པདྨ་སེམས་ཅན་གྱི། ། དབུལ་ཕོངས་སྡུག་བསྔལ་བསལ་ཕྱིར་ནོར་བདག་གི ། སྒྱུ་འཕྲུལ་གྱིས་རྩེན་ཅི་འདོད་དབྱིག་གི་དཔལ། ། མི་ཟད་འབེབས་པ་འཕགས་པ་རྨུགས་འཛིན་དཀར། ། གང་ལ་བླ་མ་ཡི་དམ་ནོར་སྦྱིན་ལྷས། ། ཀུན་ནས་བསྐོར་བའི་བྲིས་སྐུ་དབང་པོའི་ཚོན། ། ན་ཚོད་དང་པོར་གནས་པའི་གཟུགས་ཀྱི་ཟླ། ། གུས་སྦྱོར་གཏོང་བ་ཕུན་སུམ་ཚོགས་པས་བསྐྲུན། ། བདེ་གཤེགས་རིན་ཆེན་མང་དང་མཁའ་མཛོད་སོགས། །
འགྲོ་བའི་རེ་སྐོང་རྒྱལ་དང་རྒྱལ་བའི་སྲས། ། གཏེར་བདག་གནོད་སྦྱིན་ལྷ་ཡི་ཚོགས་རྣམས་ཀྱིས། ། རྟེན་འདིར་མི་འབྲལ་རྟག་ཏུ་བརྟན་པར་བཞུགས། ། དེ་མཐུས་སྦྱིན་པའི་བདག་པོའི་བསོད་ནམས་ཚེ། ། མི་རྒྱུད་ནོར་ཕྱུགས་མངའ་ཐང་དཔལ་འབྱོར་རྣམས། ། ལྷུན་པོ་བསྐལ་པའི་སྲིད་དང་ལམ་གསུམ་འབབ། ། དབྱར་དུས་རིན་ཆེན་འབྱུང་གནས་རྗེས་འགྲོར་ཤོག ། ཡང་སྲིད་ཀུན་དུ་ཆོས་དང་སྲིད་པའི་དཔལ། ། འཛད་མེད་གཏེར་ལ་དབང་འབྱོར་མ་ཆགས་པའི། ། གཏོང་ཕོད་ལག་པའི་ཡལ་ག་རིང་བརྐྱངས་ནས། །
འཇིག་རྟེན་རེ་བ་སྐོང་བའི་མཆོག་གྱུར་ཅིག ། ཅེས་པའི་འདོད་གསོལ་འདིའང་ཛམྦྷ་ལ་བྲིས་སྐུའི་རྒྱབ་ངོས་སུ་འདྲི་རྒྱུར་བསྟན་པ་ལྷུན་གྲུབ་ཀྱི་ངོར། བནྡེ་ཚུལ་རིན་གྱིས་བྲིས་པ་དགེའོ།། །། ༄༅། །སྭསྟི་སིདྡྷིཿཔྲ་ཡཙྪནྟུ། དུས་གསུམ་མི་མཆོག་མ་ལུས་འདུས་པའི་ཞལ། ། དབང་རྒྱུད་གདམས་ངག་འདོམས་མཛད་བླ་མ་དང༌། ། དངོས་གྲུབ་མི་ཟད་འབྱུང་གནས་ལྷག་པའི་ལྷ། ། གཉིས་སུ་མིན་པས་བྱང་ཆུབ་བར་དུ་སྐྱོངས། ། དེ་ཡི་བཀའ་དོན་ཕྲིན་ལས་སྒྲུབ་པ་པོ། ། མ་ཧཱ་ཀཱ་ལ་ལྕམ་དྲལ་གདོང་བཞི་ལྡན། །
ལས་མགོན་དུར་ཁྲོད་ཡབ་ཡུམ་དམག་ཟོར་སོགས། ། སྲུང་མ་རྒྱ་མཚོ་གནོད་སྦྱིན་ནོར་བདག་བཅས། ། ལྷ་སྲུང་མཆོག་ཏུ་བསྟེན་ཅིང་མཆོད་བགྱིད་པ། ། དེང་གི་རྣལ་འབྱོར་སྦྱིན་བདག་གྲོགས་མཆེད་དག ། མཆོག་གི་གོ་འཕང་བར་གྱི་མགོན་སྐྱབས་དང༌། ། དཔུང་གཉེན་ཁ་འཛིན་རྒྱབ་བརྟེན་མཆོག་ཏུ་མཛོད། ། གཞི་བྱེས་འགྲོ་འདུག་གནས་སྐབས་ཐམས་ཅད་དུ། ། ཉེས་པ་ཀུན་ལས་བུ་ལྟར་བསྲུང་བ་དང༌། ། ལེགས་པ་བརྒྱ་དང་རྣམ་པ་ཀུན་སྦྱོར་བས། ། བསམ་དོན་ལྷུན་གྱིས་གྲུབ་པའི་ཕྲིན་ལས་མཛོད། །
བདེ་ལྡན་རིང་འཚོ་བསོད་ནམས་རྣམ་པར་རྒྱས། ། ལོངས་སྤྱོད་དབང་ཕྱུག་མཐུན་རྐྱེན་ཕུན་སུམ་ཚོགས། ། ཐོས་བསམ་བསྒོམ་པའི་ཡོན་ཏན་སྟོབས་བདོ་བས། ། དོན་གཉིས་ལྷུན་གྱིས་གྲུབ་པའི་གནས་ཐོབ་མཛོད། ། ལས་རླུང་གིས་བདས་གང་དུ་ཕྱིན་གྱུར་ནས། ། དེ་དེའི་མི་དང་མི་མིན་འགྲོ་བ་རྣམས། ། སྔར་འདྲིས་མཛའ་ན་ལྟ་བུའི་འཛུམ་བསུ་ཞིང༌། ། དགེ་ཆོས་འཕེལ་བའི་བཤེས་སུ་ཤར་མཛོད་ཅིག ། སྐྱབས་མཆོག་གསུམ་གྱི་ཐུགས་རྗེ་བྱིན་རླབས་དང༌། ། མཁའ་འགྲོ་ཆོས་སྐྱོང་མཐུ་རྩལ་ཆེ་བའི་གཏམ། །
བདེན་པ་གང་གིས་ཡིད་ལ་གཅགས་པའི་དོན། ། མ་ལུས་མྱུར་དུ་འགྲུབ་པར་བཀྲ་ཤིས་སྩོལ། ། ཞེས་ལྷུན་གྲུབ་སྟེང་གི་མགོན་ཁང་ཆེན་པོར་སྙན་ཤལ་འབུལ་བའི་འདོད་གསོལ་བསམ་དོན་ལྷུན་གྲུབ་ཅེས་པ་འདི་ནི། གཉེར་བཀྲ་ཤིས་རྒྱ་མཚོའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །ཨོཾ་སྭསྟི་སིདྡྷཾ། རྒྱལ་དང་རྒྱལ་བའི་གདུང་འཚོབ་ཇི་སྙེད་ཀྱི། ། གསང་གསུམ་ཡོན་ཏན་བསྐལ་པ་སྙིགས་མ་འདིར། ། རྣམ་འདྲེན་མཆོག་གི་ལུང་རྟོགས་བསྟན་པ་ཟུང༌། ། ཕྱོགས་ཀྱི་བཞིན་རས་སྣང་བྱེད་ཀུན་དགའ་བཟང༌། །
གང་གི་ལུགས་བཟང་རྩིབས་སྟོང་རྫོགས་པའི་གདུགས། ། ལྷར་བཅས་སྐྱེ་དགུའི་སྲིད་པའི་གདུང་སེལ་མཁན། ། བླ་ན་འཚོ་ཞིང་གཞེས་སླད་བཤད་སྒྲུབ་དབྱངས། ། འོག་མིན་མཐར་ཐུག་ལུད་པའི་གཙུག་ལག་ཁང༌། ། གང་དེར་བསྟན་པའི་སྙིང་པོ་སྡོམ་གསུམ་གྱི། ། བཀའ་སྲོལ་བརྒྱུད་པའི་བླ་མ་ཡི་དམ་ལྷ། ། ཕྱོགས་བཅུའི་སངས་རྒྱས་སྲས་དང་ཐོས་སྒྲོགས་ཕྲེང༌། ། བསྟན་སྲུང་རབ་འབྱམས་དགེས་པའི་མཆོད་སྤྲིན་དུ། ། དབང་ཕྱོགས་མ་ཧཱ་ཙི་ནའི་འཕྲུལ་བཟོ་ཡིས། ། ཐགས་སུ་ཉེར་བསྐྲུན་རྡོ་རྗེ་སྲོང་ལམ་གྱི། །
བླ་རེ་མཆོག་དང་གོས་བཟང་འཕན་ཚར་ཆ། ། བདེ་ཆེན་སྙིང་པོ་ལེན་པའི་ཡོལ་སྒོར་བཅས། ། སྡེ་བཞིའི་དཔལ་ལྡན་དགེ་བཅུའི་བཀའ་ཁྲིམས་ཀྱིས། ། ཡངས་པའི་ནོར་ལྡན་སྐྱོང་གི་རྒྱལ་ཁབ་ཀྱི། ། ཉེ་འདབས་གྱི་ནར་གནས་པའི་ལྡོམ་བུ་བ། ། དགེ་སློང་ཚུལ་ཁྲིམས་དཔལ་བཟང་ཅན་གྱིས་ཕུལ། ། བསླུ་མེད་སྐྱབས་ཀྱི་གཙོ་བོ་དཀོན་མཆོག་གསུམ། ། སྒོ་གསུམ་གུས་པས་མཆོད་ཀྱིས་བསྙེན་བཀུར་བའི། ། དགེ་བས་རང་ཉིད་ལྟོས་བཅས་རྒྱ་མཚོའི་རྒྱུད། ། ཚོགས་ཟུང་ཕ་རོལ་ཕྱིན་པའི་ས་ཐོབ་ཤོག །
དེ་སྲིད་སྐྱེ་བར་དལ་བརྒྱད་འབྱོར་བཅུའི་རྟེན། ། ཆོས་མིག་རབ་ཡངས་དམ་པའི་ཕྲེང་བས་བཟུང༌། ། རྒྱལ་བ་གཉིས་པའི་ལུགས་མཆོག་བསྐལ་པའི་བར། ། བརྟན་བྱེད་བཤད་སྒྲུབ་དྲི་མེད་ལྷུར་ལེན་ཤོག ། ལུང་རིགས་སྨྲ་བ་བྱེ་བས་བསྔགས་བརྗོད་ཀྱི། ། སྙན་དངགས་ཨུ་དུམྦཱ་རས་འཐོར་བའི་གནས། ། ཨེ་ཝཾ་ཡི་གེས་མཚན་བསྟན་ཉིན་མོར་བྱེད། ། སྐྱེ་དགུའི་ལེགས་བྱས་དགུང་དབུས་བརྟན་གྱུར་ཅིག ། ཅེས་ཨེ་ཝཾ་གཙུག་ལག་ཁང་དུ་གོས་ཡོལ་བླ་རེ་འཕན་ཆ་བཅས་ཕུལ་བའི་བསྔོ་བྱང་འདི་ནི། ཆོས་རྗེ་ཚུལ་ཁྲིམས་དཔལ་བཟང་པའི་ངོར།
བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་བི་ཛ་ཡནྟུ། ཉི་མའི་གཉེན་གྱིས་ལེགས་གསུངས་ལྷ་ཡི་རྔ། ། བརྗོད་བྱེད་དག་པའི་རང་སྒྲ་སྟོང་ལྡིར་བས། ། རྣམ་འདྲེན་བཞི་པ་རང་གི་ལུང་རྟོགས་བསྟན། ། སྣང་བྱེད་སྒྲོན་མར་ལུང་བསྟན་ཀུན་དགའ་བཟང༌། །

དེ་ཚུལ་དྲི་མེད་འཛིན་པའི་ངུར་སྨྲིག་འཆང༌། ། གྲངས་མེད་འདུས་པ་དབྱིག་འཛིན་ཁུར་ཆེན་པོས། ། ཀློག་དང་སྤོང་བའི་འཁོར་ལོས་རྩེན་པའི་གནས། ། གླིང་པར་གྲགས་པའི་གཙང་ཁང་ག་ལ་བར། ། མདོ་སྔགས་བསྟན་པའི་སྙིང་པོ་སྡོམ་གསུམ་གྱི། ། བཀའ་སྲོལ་རྨད་བྱུང་དངོས་བརྒྱུད་བླ་མ་དང༌། ། རྒྱལ་བ་སྲས་སློབ་ཀུན་དང་ཆོས་སྐྱོང་བའི། ། མཆོད་འོས་རྒྱ་མཚོ་མ་ལུས་མཆོད་བྱའི་ཕྱིར། ། སྟོང་འཁུན་ཡུལ་གྲུར་བཏགས་པའི་གོས་འཕན་འདི། ། སྡེ་དགེར་ཞེས་གྲགས་ས་ཡི་ཚངས་པ་དེས། ། ལེགས་པར་བསྲུངས་པའི་ནོར་འཛིན་ཐིག་ལེ་ནས། །
དགེ་སློང་ཚུལ་ཁྲིམས་དཔལ་བཟང་བོད་པས་ཕུལ། ། ལེགས་བྱས་འདིས་མཚོན་སྒོ་གསུམ་དགེ་བའི་ཚོགས། ། རང་ཉིད་ལྟོས་བཅས་ཐོག་དྲངས་མཁའ་མཉམ་གྱི། ། ལུས་ཅན་ཚོགས་གཉིས་གོམ་པ་ཆེར་བཀོད་པས། ། རྣམ་མཁྱེན་རྒྱལ་བའི་གྲོང་ཁྱེར་སོན་གྱུར་ཅིག ། ལུང་རིགས་ཚད་མས་མངོན་མཐོ་ཨེ་ཝཾ་པའི། ། ཚུལ་ཆེན་ཐོག་མཐའ་བར་དུ་དགེ་བའི་ཆོས། ། འཁོར་བ་ཡོངས་སུ་མ་གྲོལ་དེ་སྲིད་དུ། ། ཉི་མ་བྱེ་བའི་འོད་ལྟར་གསལ་གྱུར་ཅིག ། ཅེས་ཨེ་ཝཾ་གླིང་པའི་གཙུག་ལག་ཁང་དུ་གོས་འཕན་ལ་འདྲི་བྱ་ཆོས་རྗེ་ཚུལ་ཁྲིམས་དཔལ་བཟང་པོའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
སརྦ་མངྒ་ལཾ།། །། ༄༅། །སྭསྟི་བི་ཛ་ཡནྟུ། རྣམ་པ་ཐམས་ཅད་མཁྱེན་ཀུན་ཡེ་ཤེས་ཁམས། ། སྲིད་པར་སྒྱུ་འཕྲུལ་བཀོད་པའི་ལུས་རྫོགས་པ། ། མཁས་ཚུལ་གསུམ་གྱི་ལང་ཚོའི་དགའ་སྟོན་གྱིས། ། ཡིད་ཅན་ཐར་པའི་སྲོག་འཚོ་ས་སྐྱ་པ། ། དེ་ཚུལ་འཇིག་རྟེན་སྣང་བྱེད་གྲངས་མེད་དབུས། ། ཐབས་ཤེས་ཡི་གེས་མཚན་པའི་དོ་ཟླ་སུ། ། མཁའ་དབྱིངས་མི་ལྟུང་ཕྲེང་བ་རྣམ་མང་ཁྲོད། ། བདུད་རྩིའི་འོད་ཅན་གཉིས་པ་ཅང་མཆིས་སམ། །
དེ་དག་བརྒྱུད་པར་བཅས་པའི་བཀའ་ལུང་དང༌། ། དམ་ཚིག་རྡོ་རྗེའི་མདུད་པ་སྙིང་བཀོད་པ། ། རྣམ་ཀུན་གཡེལ་མེད་སྒྲུབ་པ་སྲུང་མའི་གཙོ། ། སྟོན་པའི་གསང་གསུམ་སྤྲུལ་པ་ནག་པོ་ཆེ། ། གསང་རྒྱུད་རྒྱ་མཚོའི་སྙིང་པོ་དགེས་རྡོར་གྱི། ། བདུད་རྩིའི་བཤད་སྒྲུབ་དྲི་མེད་སྐྱོང་བྱེད་པ། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། བཅུ་གསུམ་རྡོ་རྗེའི་ས་ཡང་ཡོན་ཏན་གྱི། ། གོམ་གཅིག་བགྲོད་པས་གནོན་པའི་མཐུ་རྫོགས་ཀྱང༌། ། རྒྱལ་བསྟན་བསྲུང་ཕྱིར་བྲམ་ཟེའི་ཚུལ་བཟུང་བ། །
གཉེན་མགོན་ཆེན་པོ་སྲིད་བཞི་འཇིགས་མར་བཅས། ། མི་སྡུག་ཉམས་ཀྱི་རྩེ་བརྒྱ་གདེངས་ཙམ་གྱིས། ། བསྟན་དགྲའི་ལྷ་མིན་ལུས་ཕྲའི་མངལ་གྱི་ཁུར། ། སྐད་ཅིག་གཉིས་པར་མི་གནས་དུས་འཛིན་ཁར། ། ཉེ་བར་སྟོབ་བྱེད་རྫུ་འཕྲུལ་མཐུ་བོ་ཆེ། ། གནོད་སྦྱིན་ཕོ་མོ་པུ་ཏྲ་མིང་སྲིང་གསུམ། ། ཕོ་ཉ་རུ་འདྲེན་སྡེ་བཞི་དུར་ཁྲོད་བདག ། དམག་ཟོར་རེ་ཝ་ཏཱི་སོགས་དུས་རྟག་པར། ། བསྟེན་ཅིང་སྒྲུབ་པའི་ལྷ་སྲུང་འཁོར་བཅས་རྣམས། ། གསང་གསུམ་ཡོན་ཏན་ཕྲིན་ལས་ཆེ་བའི་གཏམ། །
ཟེགས་མ་ལུང་གི་འཕྲིན་དུ་ཤོད་པས་ཀྱང༌། ། སྲིད་ཞིའི་དཔལ་འབྱོར་འཛད་བྲལ་ནམ་མཁའི་མཛོད། ། རང་དབང་བརྙེས་པའི་དབང་ཕྱུག་ཁྱེད་ཅག་ལ། ། འདི་ན་ཕལ་པའི་རྫས་ལས་ཉེར་བསྐྲུན་པའི། ། འདི་དེའི་མཐུན་པའི་རྫས་ཀྱིས་ཕོངས་མིན་ཡང༌། ། སྔར་བཅོལ་ཕྲིན་ལས་བསྒྲུབས་པའི་གཏང་རག་དང༌། ། ད་ཇུས་གཡེལ་མེད་བསྒྲུབ་པའི་དྲན་བསྐུལ་དུ། ། ཞི་དྲག་ཆས་ཀྱི་བགོ་བ་སྣ་ཚོགས་དང༌། ། སྙན་བརྗིད་སྒྲ་དབྱངས་རོལ་མོའི་བྱེ་བྲག་དང༌། ། ཡེ་ཤེས་ལྔ་མཚོན་ལག་ཆ་མཚོན་ཆའི་རིགས། །
ལྷ་མིའི་ཡུལ་གྱི་ཉེར་སྤྱོད་འདོད་ཡོན་ལྔ། ། སྤྱན་གཟིགས་བཞོན་པའི་ཁྱད་པར་རྣམ་མང་རྣམས། ། བརྣབ་སེམས་བདག་འཛིན་ཞགས་པས་མ་བཅིངས་པའི། ། དངོས་སུ་འབྱོར་དང་ཡིད་ཀྱི་སྒོ་འཕར་འབུམ། ། ཅིག་ཅར་ཕྱེ་བའི་ཀུན་བཟང་མཆོད་སྤྲིན་འདི། ། རྣལ་འབྱོར་དམ་ཚིག་རྗེས་སུ་དགོངས་བཞེས་ནས། ། བཀའ་སྲུང་བྱང་ཆུབ་བར་དུ་མཉམ་འགྲོགས་ཤིང༌། ། གཞུང་ལུགས་ཐོས་དང་བསམ་པ་ཡང་དག་ལམ། ། སྒྲུབ་པའི་འགལ་རྐྱེན་བར་ཆད་ཞི་བར་མཛོད། ། གང་ཚེ་རིང་འཚོའི་ཀླུང་བརྒྱ་འབེབས་མཁས་པའི། །
བསོད་ནམས་རི་བོ་རབ་བརླིང་ངོས་ཡངས་པོར། ། ཕུན་ཚོགས་སྡེ་བཞིའི་དབྱར་སྐྱེས་གཞོན་ནུའི་ཕྲེང༌། ། བསྟན་འགྲོར་སྨན་པའི་གསོས་སུ་རྒྱས་པར་མཛོད། ། སྙིང་རྗེ་དར་བབ་ཡིད་འཕྲོག་ཟུར་མིག་གིས། ། ཕྱོགས་བྲལ་དབྱིག་འཛིན་ལ་འཁོད་རིགས་འབྱོར་གྱིས། ། ཁེངས་ལྡན་སྐྱེ་བོའི་བརྟན་པ་རང་དབང་དུ། ། འགུགས་བྱེད་དབང་སྡུད་ཕྲིན་ལས་གྲུབ་པར་མཛོད། ། བསྟན་སྲིད་རྣམ་པར་སྡང་བའི་ཡིད་ཅན་རི། ། དྲག་སྦྱོར་གནམ་ལྕགས་སྒྱོགས་ཀྱི་འཁྲུལ་འཁོར་གྱིས། ། ལུས་རྟེན་བེམས་པོ་ཕྲ་རབ་རྡུལ་བཤིག་ནས། །
རྣམ་ཤེས་སྐྱེ་མེད་ལེགས་བྲིས་ལམ་དུ་སྦྱོར། ། བར་ཆད་མི་མཐུན་ཕྱོགས་ཀྱི་སོས་ཀའི་ཐེན། ། མཐུ་སྟོབས་འཆི་མེད་ཆར་གྱིས་ཉེར་བཅིལ་ནས། ། བསྟན་སྲིད་འདོད་པའི་མྱུ་གུ་བསྐྱེད་བསྲིངས་རྩེར། ། དོན་གཉིས་གྲུབ་པའི་སྙེ་མ་གཡུར་ཟ་མཛོད། ། འདིར་མཆོད་རྫས་གསར་བསྐྲུན་ཕུལ་བའི་རྣམ་གྲངས་ནི། གསེར་སྲང་གསུམ་ལས་གྲུབ་པའི་ཡིད་བཞིན་ནོར་བུའི་གཟུགས་བརྙན། དངུལ་སྲང་ཉི་ཤུ་ལས་གྲུབ་པའི་ནོར་བུ་འབར་བ། ཟངས་གསེར་ལས་གྲུབ་པའི་བཀྲ་ཤིས་རྟགས་ཀྱི་འཁོར་ལོ། རིན་པོ་ཆེ་འབར་བ།
བཀྲ་ཤིས་པདྨ་ལོ་འདབ་རྒྱས་པ། སྣ་ཚོགས་རྡོ་རྗེ། གོས་ཆེན་གསེར་གྱུས་མའི་བླ་བྲེ། གོས་སྣ་ཚོགས་ཀྱི་འཕན། ལྡ་ལྡི། གྲི་ལྕགས་ལས་གྲུབ་པའི་རྡོ་རྗེ་རྩེ་ལྔ། རྡོ་རྗེ་གྲི་གུག གཎྜི། གཎ་གཡོག རལ་གྲི།
རྩེ་གསུམ། མདུང་ཐུང༌། སྤུ་གྲི། གསེག་ཤིང་སྡིགས་པའི་ཡུ་བ་ཅན། ཆུ་གྲི། འཕང་མདུང༌། ཐགས་མདུང༌། མདུང་རིང༌། ཝ་མདའ་གཞུར་བཅས། མདའ་བོ་ཆེ་གཞུར་བཅས།
ཕུར་བུ། དམ་ཤིང༌། དགྲ་སྟྭ། གཏུན་ཤིང༌། ལྕགས་ཀྱུ། དབྱུག་པ། སྟྭ་རེ། པི་ཝང༌། མེ་ལོང༌། རྔ་ཡབ་དངུལ་གྱི་ཡུ་བ་དངུལ་ཞོ་དྲུག་ཅུ་རེ་ལྔ་ལས་བཟོས་པ།
ཁ་ཊྭཱཾ་ག རྡོ་རྗེ། ཐོ་བ། ལྕགས་སྒྲོག ཞགས་པ། མུ་ཏིག་རྡོག་པོ་ཆུང་ངུ་བདུན། བྱི་རུ་རྒྱ་མོ་ལག་པ་ཆུང་ངུ་རྡོག་པོ། མུ་མེན་རྡོག་པོ། སྦུར་ལེན་ཤེལ་རྡོག་པོ། གཟི་རིངས།
མ་ནེ་ཧོ་རྡོག་པོ། དུང་རྡོག་པོ། ཤེལ་རྡོག་པོ་གསུམ། གཡུ་རྡོག་པོ་ཆེ་བ། རྡོ་རྗེ་དྲིལ་བུ་རྩེ་དགུ་རྒྱ་དཔེ་ཅན་ཆ། རྒྱ་སྦུབ་ཤིན་ཏུ་ཆེ་བཟང་ཆ། རག་དུང་དངུལ་གྱི་སྦ་དཀྲིས་ཅན་ཆ། འདོགས་རྔ་གཅིག འཁར་རྔ་གཅིག སྐུ་སྲུང་མདའ་གཞུར་བཅས་པའི་གཡས་གཡོན་ད་རོ་ཧ་གསེར་ཚགས་ཅན།
ཁྲབ་ཞུབས་ཚང༌། རལ་གྲི་ལྟག་གྱེད་མ། མེ་མདའ་ཛཱམ་གྲག་ཨ་སྐྱབས་དགེས་ཐི་མ། བསེ་རུ་ཆ། བ་སོ་ཆ། མ་ཧེའི་རྭ་ཡ། ཝ་ལྤགས། གཡི་ལྤགས། ཨོ་རོད་སུའི་སྲམ་སྤགས། བོད་ཀྱི་སྲམ་ལྤགས།
གུང་ལྤགས། སྟག་གུང་ལྤགས། སྦྲེ་ལྤགས། སྤྱང་ཀི་དཀར་ནག་གི་པགས་པ། གསའ་ལྤགས། འཕར་ལྤགས། དོམ་ལྤགས། གཟིག་ལྤགས། སྟག་ལྤགས་རྣམས་སོ། ། སྨྲས་པ།
རྒྱལ་བསྟན་ལྷ་གནས་ཕྲག་པར་འདེགས་བཟོད་པའི། ། ས་སྐྱོང་བླ་མའི་གསང་གསུམ་ལྷུན་པོའི་སྤོ། ། བསྐལ་པ་བརྒྱར་བརླིང་ཕྲིན་ལས་ཉི་ཟླའི་འོད། ། བསྟན་སྲིད་འདབ་སྟོང་གཉེན་དུ་གསལ་གྱུར་ཅིག ། ཅེས་ནུབ་མགོན་ཁང་དུ་རྒྱལ་བའི་བསྟན་སྲུང་རྒྱ་མཚོའི་ཚོགས་རྣམས་དགྱེས་པར་བསྐྱེད་པའི་བསྐང་རྫས་མཆོད་པའི་ཡོ་བྱད་འདི་དག་སྔར་བཅོལ་ལེགས་པར་བསྒྲུབས་པའི་གཏང་རག་དང༌། ད་ཇུས་གཡེལ་མེད་བསྒྲུབ་པའི་དྲན་བསྐུལ་དུ། ས་སྐྱོང་བླ་མ་ཆེན་པོ་ལྕམ་དྲལ་ནས་རབ་བྱུང་འདོད་པའི་འཛིན་བྱེད་དུ་བོད་པའི་གནམ་ལོ་གསར་ཚེས་ཀྱི་དབོ་ཟླའི་མཁའ་འགྲོ་འདུ་བའི་དུས་ཚེས་དགེ་བར་སྟོབ་པའི་སྐབས་སུ་འདོད་དོན་གསོལ་བའི་ཚིགས་སུ་བཅད་པ་འདི་ནི། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལ་བྷ་ཝ་ཏུ།། །། ༄༅། །སྭསྟི་བི་ཛ་ཡནྟུ།
ལྷུན་གྲུབ་རྒྱུན་མི་ཆད་པའི་ཕྲིན་ལས་བདག ། དངོས་བརྒྱུད་དཔལ་ལྡན་བླ་མ་ཡི་དམ་ལྷ། ། དཀོན་མཆོག་རིན་ཆེན་གསུམ་དང་སྟོབས་བཅུ་པའི། ། བསྟན་པ་སྐྱོང་ཞིང་ཕྱོགས་མཐར་རྒྱས་བྱེད་པ། ། ནག་པོ་ཆེན་པོ་གུར་མགོན་ལྕམ་དྲལ་དང༌། ། གདོང་པ་བཞི་ལྡན་དཔལ་མགོན་ཡུམ་ཆེན་བཞི། ། ལས་བྱེད་མགོན་པོ་དྲེགས་པ་ཕོ་མོའི་རྒྱུད། ། དུར་ཁྲོད་བདག་དང་དམག་ཟོར་རྒྱལ་མོ་སོགས། ། མཁྱེན་བརྩེ་ནུས་པ་རྫུ་འཕྲུལ་དཔག་ཡས་སྒོ། ། འདོད་དགུ་འབྱེད་པའི་བསྟན་སྲུང་རྒྱ་མཚོའི་ཚོགས། །
དམ་ཚིག་རྟ་མཆོག་ཐེགས་པས་ཚུར་སྤྱོན་ལ། ། བདག་ལ་བརྩེར་དགོངས་འདོད་པའི་ཕྲིན་ལས་སྒྲུབས། ། བསྟན་འགྲོར་ཕན་པའི་སེམས་ཀྱི་བྱེད་པོ་ཡིས། ། ཉེར་བསྐྲུན་འཆད་རྩོད་རྩོམ་པའི་མཁས་ཚུལ་གྱི། ། ཕྲིན་ལས་སྐལ་ལྡན་ཤིང་རྟའི་རྒྱུན་ཆེན་བཞིན། ། བསྐལ་པའི་ཡུན་བསྲིངས་ཆེས་ཆེར་རྒྱས་པར་མཛོད། ། གང་ཕྱིར་དེང་ནས་མངོན་པར་བརྩམ་དགུ་ཀུན། ། བར་ཆད་གེགས་མེད་ཐོག་མཐའ་བར་དགེ་བའི། ། བསམ་དོན་སྙེ་མ་ལེགས་སྨིན་དུས་སྟོན་བཟང༌། ། བསྟན་འགྲོ་ལ་ཕན་རིང་འཚོ་མཆོག་ཏུ་སྒྲུབས། །
ཁོ་བོ་ལྟོས་བཅས་ཉེ་ཞོས་རྣམ་དབེན་པར། ། ཚེ་རིང་ནད་མེད་བདེ་ལྡན་སྲིད་ཞིའི་དཔལ། ། ཕུན་ཚོགས་ཚེ་དཔག་མེད་མགོན་ཡོན་ཏན་གྱི། ། བཀོད་པ་འདི་ན་འཕོས་སྙམ་ཉིད་དུ་མཛོད། ། རྣམ་དཀར་དགེ་བས་བརྩེ་ཆེན་ཨེ་ཝཾ་པ། ། མཆོག་ཟུང་བསྟན་པའི་དབྱར་སྐྱེས་ཆེར་རྒྱས་ཁྲོད། ། གྲངས་མེད་སྨྲ་མཁས་ཀོ་ཀི་ལ་ཡི་ཕྲེང༌། ། བཤད་སྒྲུབ་གླུ་ལེན་རྟག་པར་འཕེལ་གྱུར་ཅིག ། ཅེས་པ་འདི་ནི་འཛིན་བྱེད་ལོ་ཆུ་སྟོད་ཟླ་བའི་ཉེར་དགུ་ལ་མགོན་ཁང་ཆེན་པོར་རང་གི་འདོད་དོན་འགྲུབ་ཕྱིར་བསྐང་གསོ་སྙན་ཤལ་འབུལ་བའི་ཞལ་བྱང་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །ཨོཾ་སྭསྟི་སིདྡྷི་རསྟུ།
སྐྱབས་གནས་ཀུན་བདག་རྡོ་རྗེ་འཆང་བ་སོགས། ། དབང་བསྐུར་གདམས་ངག་དངོས་བརྒྱུད་བླ་མ་དང༌། ། ཡི་དམ་ལྷ་ཚོགས་དཀོན་མཆོག་རྣམ་པ་གསུམ། ། བསྟན་སྲུང་རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་གཉེན་པོ་སྲིང་བཞི་བཅས། ། ལས་མགོན་དྲེགས་བྱེད་ཕོ་མོ་དུར་ཁྲོད་བདག ། དམག་ཟོར་རེ་བ་ཏི་སོགས་བཀའ་སྲུང་དང༌། ། གནོད་སྦྱིན་ནོར་ལྷའི་ཚོགས་བཅས་བདག་ལ་དགོངས། ། དེང་གི་སྦྱིན་བདག་དགེ་གྲོགས་འཁོར་བཅས་ཀྱིས། ། དཀོན་མཆོག་མཆོད་དང་དགེ་འདུན་བསྙེན་བཀུར་དང༌། །
བསྟན་འགྲོར་སྤྱི་ཡི་ལས་ཀྱི་འགན་འདེགས་ཕྱིར། ། བརྩམ་དགུ་མཐའ་རུ་སོན་པ་དེ་སྲིད་དུ། ། མི་དང་ནོར་ཕྱུགས་བདེ་བའི་དཔལ་འཐུང་ལ། ། ཕྱི་ནང་འབྱུང་འཁྲུགས་ཀེག་དང་སྲིར་ལྡང་བའི། ། ནད་གདོན་དགྲ་བགེགས་དུས་མིན་འཆི་བ་སོགས། ། བར་ཆད་མི་མཐུན་ཕྱོགས་རྣམས་ཞི་བར་མཛོད། ། འཆི་མེད་ཚེ་དང་འཛད་མེད་བསོད་ནམས་སྟོབས། ། དཔལ་འབྱོར་ལོངས་སྤྱོད་སྙན་པར་གྲགས་པའི་དབྱངས། ། ཀུན་ནས་རྒྱས་པ་དཔལ་ལྡན་ངལ་བསོས་བུའི། ། དབང་ཐང་འདི་ན་འཕོས་སྙམ་ཉིད་དུ་མཛོད། །
གཞི་བྱེས་གནས་སྐབས་ཀུན་དུ་ཐུགས་རྗེའི་སྤྱན། ། འཛུམས་པ་མེད་པའི་རྭ་བར་ལེགས་བཅུག་ནས། ། བདེ་ལེགས་ཤིས་པའི་ཕྱོགས་སྤེལ་ཉེས་ལས་སྲུང༌། ། བསམ་ཀུན་འགྲུབ་པའི་སྲུང་བསྐྱབ་མཛད་དུ་གསོལ། ། ཅེས་པ་བདག་མེད་མའི་སྤྱི་པ་དགེ་གྲོགས་རྣམས་ཀྱིས་གང་བརྩམས་གེགས་མེད་འགྲུབ་པའི་འདོད་གསོལ་འདི་ནི། བསྐུལ་བ་པོའི་ངོར་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སྨྲས་དོན་འགྲུབ་པར་གྱུར་ཅིག། །། མངྒ་ལ།། །། ༄༅། །ཕྱོགས་བྲལ་བདེ་གཤེགས་ཡོངས་ཀྱི་སྒྱུ་འཕྲུལ་གར། ། འགྲོ་ཚོགས་འཇིགས་ལས་སྒྲོལ་བའི་ཡོན་ཏན་གཏེར། ། སྡེ་སྣོད་གསུམ་གྱི་བདུད་རྩིའི་དགའ་སྟོན་མཁན། །
དངོས་བརྒྱུད་དཔལ་ལྡན་བླ་མའི་ཚོགས་རྣམས་དང༌། ། ཞི་འཛུམ་ཁྲོ་ཆགས་ཉམས་ལྡན་རྣམ་རོལ་གྱིས། ། ཐུན་མོང་མཆོག་གི་དངོས་གྲུབ་ཅི་དང་ཅིའི། ། སྐྱེས་བཟང་འདྲེན་པའི་ཐུགས་རྗེའི་ཤིང་རྟ་ཆེ། ། ཡི་དམ་རྒྱུད་སྡེའི་ལྷ་ཚོགས་ཇི་སྙེད་དང༌། ། ཀུན་ཕན་དཀྱིལ་འཁོར་ལས་བྱུང་འཆི་བྱེད་དང༌། ། ལྷོ་ཕྱོགས་དྲི་བཞོན་གྱིས་དྲངས་ཚ་གདུང་བཞིན། ། གང་ལ་སྐྱབས་སོང་མཐོང་ཆོས་བྱང་ཆུབ་བར། ། བསླུས་པའི་འཕྲིན་ཡིག་སྲིད་མིན་དཀོན་མཆོག་གསུམ། ། བར་ཆད་བགེགས་དགྲའི་ཚང་ཚིང་འཁྲིགས་གྱུར་ཀྱང༌། །
རྫུ་འཕྲུལ་མཐུ་ཡི་ཞུགས་ལྕེས་རེག་ཙམ་གྱིས། ། སྐད་ཅིག་གཉིས་པར་མི་གནས་རྡུལ་ཕྲན་དུ། ། སྲེག་བྱེད་བསྟན་སྲུང་ཆེན་པོ་རྡོ་རྗེ་གུར། ། གདོང་བཞི་ལྡན་པ་ཡུམ་བཞི་དྲེགས་པའི་སྡེ། ། གནོད་སྦྱིན་ཕོ་མོ་པུ་ཏྲ་མིང་ལྕམ་གསུམ། ། དུར་ཁྲོད་ཞིང་སྐྱོང་དམག་ཟོར་རྒྱལ་མོས་མཚོན། ། བཀའ་སྲུང་ནོར་སྦྱིན་ལྷ་ཚོགས་ད་ཚུར་གསོན། ། དེང་འདིར་སྦྱིན་བདག་དགེ་གྲོགས་འཁོར་བཅས་རྣམས། ། དཀོན་མཆོག་མཆོད་དང་དགེ་འདུན་བསྙེན་བཀུར་སོགས། ། སྤྱི་ལས་ཆེན་པོའི་འགན་འདེགས་རྩོམ་པ་ཀུན། །
ལེགས་པར་ཕ་རོལ་ཕྱིན་གྱུར་དེ་སྲིད་དུ། ། འབྱུང་ཚོགས་ལུས་སྲོག་རྣམ་འཚེའི་ནད་དང་གདོན། ། དགྲ་བགེགས་དུས་མིན་འཆི་དང་སྲིར་ལྡང་བ། ། འགལ་རྐྱེན་ཟུང་རྔུ་གང་ལགས་སྐད་ཅིག་གཅིག ། ཞི་བྱེད་ལས་ཀྱི་ཟིལ་དངར་ཅི་ཡང་སྩོལ། ། སྲིད་གསུམ་སྒྲུན་དུ་མེད་པའི་མཁྱེན་བརྩེ་དང༌། ། མཐུ་རྩལ་ཐོགས་པ་མེད་པ་ཀུ་ལི་ཤའི། ། སྲུང་བའི་ར་གུར་ཡངས་པ་ག་ལ་བར། ། མི་དང་ནོར་ཕྱུགས་འཁོར་བཅས་རིང་འཚོའི་ཚེ། ། བསོད་ནམས་ལོངས་སྤྱོད་འབྱོར་པ་རྣམ་དཀར་ལས། །
གྲགས་པའི་དབྱངས་རྣམས་སྐལ་ལྡན་ཤིང་རྟའི་རྒྱུན། ། ལྷུན་པོ་འཁོར་ལོས་སྒྱུར་དཔལ་དག་བྱེད་གཏེར། ། ཟླ་རིས་དཀར་པོའི་རྗེས་འགྲོར་རྒྱས་པར་མཛོད། ། དགོས་པ་གང་ཕྱིར་གཞིར་གནས་བྱེས་སུ་བཞུད། ། གནས་སྐབས་ཀུན་དུ་ཉེས་ཕྱོགས་ཡོངས་ལས་སྲུངས། ། གང་བསམས་ལེགས་དགུའི་དཔལ་དང་ཉེར་ཕྲད་ཅིང༌། ། རང་གཞན་དོན་གཉིས་འགྲུབ་པའི་ཕྲིན་ལས་མཛོད། ། ལྷ་སྲུང་གཉེན་པོ་མཆོད་པའི་ནུས་མཐུ་དང༌། ། བདག་ཅག་ལྷག་བསམ་སྨོན་ལམ་སྟོབས་དག་གིས། ། ཞི་དང་བསྲུང་རྒྱས་མངོན་སྤྱོད་ཕྲིན་ལས་རྣམས། །
གང་འཚམ་གེགས་བྲལ་འགྲུབ་པར་བྱིན་གྱིས་རློབས། ། ཞེས་མཆོད་ཡུལ་རྒྱ་མཚོའི་ཐུགས་རྗེ་བསྐུལ་བའི་འདོད་གསོལ་ཚིགས་སུ་བཅད་པ་འདིའང་ལྷུན་གྲུབ་སྟེང་སྤྱི་ཆེན་པ་བཀྲ་ཤིས་འབྱུང་གནས་དགེ་གྲོགས་རྣམས་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲང་དུ་བྲིས་པ་སརྦ་མངྒ་ལཾ།། །། ༄༅། །བསམ་འཕེལ་ནོར་འདྲ་བླ་མ་དཀོན་མཆོག་གསུམ། ། བསམ་དོན་དངོས་གྲུབ་སྟེར་བའི་ཡི་དམ་ལྷ། ། བསམ་ཀུན་རྫོགས་བྱེད་བསྟན་སྲུང་རྒྱ་མཚོའི་ཚོགས། ། བསམ་བྱའི་སྙེ་མ་གསོལ་ལ་བརྩེ་བས་དགོངས། ། རྣམ་དཀར་བྱེད་པོའི་ལྷག་བསམ་རྨད་བྱུང་གིས། ། རྣམ་མང་མཆོད་ཡུལ་རྒྱ་མཚོ་དགྱེས་ཕྱིར་དུ། ། རྣམ་འཕྲུལ་མཆོད་པའི་ཕྲེང་བས་མདུན་བདར་ནས། །
རྣམ་རིག་བརྣགས་དོན་མཁྱེན་བཞིན་འགྲུབ་པར་མཛོད། ། གང་བཅོལ་སྒྲུབ་ལ་དབང་འབྱོར་ཁྱེད་རྣམས་ཀྱིས། ། གང་བསམས་ལ་གོར་གྲུབ་པའི་ཡིད་ཆེས་གཏམ། ། གང་འདོད་སྙིང་ལ་སིམ་པའི་དགའ་སྟོན་ལ། ། གང་དགར་སྤྱོད་པའི་སྐལ་བ་མཆོག་ལ་སྦྱོར། ། ཅེས་པ་མགོན་ཁང་དུ་སྙན་ཤལ་འདོད་གསོལ་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་སོ།། །། ༄༅། །ན་མཿཨ་མོ་གྷ་སིདྡྷཱ་ཡ། རྒྱལ་བའི་གསུང་རབ་སྙིང་པོ་གསང་ཆེན་གྱི། ། དབང་བསྐུར་གདམས་ངག་བརྒྱུད་པའི་བླ་མ་དང༌། །
ཡི་དམ་རྒྱུད་སྡེའི་ལྷ་ཚོགས་དཀོན་མཆོག་གསུམ། ། རྒྱལ་བསྟན་སྐྱོང་བར་ཁས་འཆེས་དམ་ཚིག་ཅན། ། རྡོ་རྗེ་གུར་གྱི་མགོན་པོ་ལྕམ་དྲལ་བྲན། ། གདོང་བཞི་དཔལ་མགོན་སྲིང་བཞི་དྲེགས་པའི་སྡེ། ། གནོད་སྦྱིན་ཡབ་ཡུམ་པྲ་ཏྲ་མིང་སྲིང་ཚོགས། ། དུར་ཁྲོད་དམག་ཟོར་བེག་ཙེ་ལྕམ་སྲིང་བཅས། ། འདི་ན་ཚུར་གསོན་དེང་དུས་སྦྱིན་བདག་གིས། ། བསགས་པའི་དངོས་རྫས་ལོངས་སྤྱོད་སྟོབས་ཆེན་དག ། མ་བྱིན་འཕྲོག་བཅོམ་མི་དགེའི་ལས་ངན་མཁན། ། དེང་དུ་མིང་ཡུལ་གང་བཞིན་འཁོར་སྡེར་བཅས། །
དེང་འདིར་རྒྱལ་ཁྲིམས་རྭ་བར་ཉེར་བཀུག་ནས། ། བཟང་ངན་ལས་ཀྱི་འབྲས་བུ་མ་འཇོལ་བར། ། ནག་ཉེས་གང་བྱས་ལས་འབྲས་བདེན་སྟོབས་ཀྱིས། ། ཉེས་བྱས་མངོན་སུམ་མཐོང་བའི་ཕྲིན་ལས་སྒྲུབས། ། མཐོང་དོན་སྦྱིན་བདག་བསམ་དོན་ཀུན་འགྲུབ་ཅིང༌། ། དེ་མཐར་གནོད་བྱ་གནོད་བྱེད་ལྟོས་དང་བཅས། ། ནད་མེད་རིང་འཚོའི་བདེ་དགའ་འབྱོར་པའི་དཔལ། ། ཆོས་མཐུན་དགེ་བར་སྦྱོར་བའི་སྟོང་གྲོགས་མཛོད། ། དཀོན་མཆོག་གསུམ་གྱི་བདེན་ནུས་འཛམ་བུ་ཡི། ། སྙེ་མ་ལྷག་བསམ་ཆུ་གཏེར་ལྷུང་བའི་འཕྲལ། །
ཅི་འདོད་སྙིང་པོའི་གསེར་དུ་མངོན་གྱུར་ནས། ། རང་གཞན་རེ་བ་རྫོགས་པའི་རྒྱུར་གྱུར་ཅིག ། ཅེས་པ་འདིའང་དོན་གཉེར་ཞིག་གིས་བསམ་དོན་ཉེ་ཆར་འགྲུབ་པའི་ཕྱིར། དཀོན་མཆོག་ལ་གསོལ་བ་འདེབས་པའི་སྙན་ཤལ་ཁ་བྱང་འདིའང་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། ༄༅། །སྭསྟི་བི་ཛ་ཡནྟུ། སྐྱབས་གསུམ་ཀུན་འདུས་དངོས་བརྒྱུད་བླ་མ་དང༌། ། རྒྱུད་སྡེ་བཞིས་བསྟན་ཡི་དམ་རྒྱལ་བ་དང༌། ། རྒྱལ་སྲས་སློབ་མ་བསྟན་སྲུང་ནོར་སྦྱིན་བཅས། ། ཕྱག་བགྱིར་འོས་པ་ཀུན་ལ་ཐལ་སྦྱར་བཏུད། ། དེ་དག་རྣམས་ཀྱི་གཟུགས་དང་གཟུགས་བརྙན་དག །
རྟེན་དང་བརྟེན་པའི་རྣམ་པར་ལེགས་ཤར་བ། ། བསམ་འགྲུབ་མཐོང་ན་མངོན་དགའི་གནྡྷོ་ལ། ། རྒྱལ་ཀུན་ཞིང་གི་ཡོན་ཏན་འདི་ལ་རྫོགས། ། དེ་ནང་སྟོང་འཁུན་རྒྱལ་པོའི་གན་མཛོད་ལས། ། འཕོས་པའི་གོས་བཟང་བླ་རེ་ཟུང་དག་གིས། ། ཉེར་མཚོན་དངོས་བཤམས་ཡིད་ཀྱིས་མངོན་སྤྲུལ་པའི། ། ཀུན་བཟང་མཆོད་པའི་ཕྲེང་བ་ཚར་དུ་དངར། ། མཐའ་མེད་འཁོར་བར་སྐྱེ་བའི་ལུ་གུ་རྒྱུད། ། སེམས་རྒྱུད་རང་བཞིན་གཙང་མའི་མེ་ལོང་དུ། ། རང་བཞིན་བཅས་པའི་སྡིག་ལྟུང་དྲི་མ་ཡིས། །
ཡོན་ཏན་ལྟད་མོ་འགོག་བྱས་མཐོལ་ཞིང་བཤགས། ། འཁོར་བ་མྱ་ངན་ལས་འདས་འགྲོ་ཚོགས་ཀྱིས། ། བསགས་པའི་ལེགས་བྱས་ཨུཏྤལ་དཀར་པོའི་ཚལ། ། ཡི་རངས་ཟླ་བའི་བསིལ་ཟེར་འབུམ་འཕྲོ་བས། ། བསོད་ནམས་འདབ་མ་ཡངས་པར་བསྐྱེད་བགྱིའོ། ། མི་ཤེས་མུན་པར་འཐུམས་པའི་ལུས་ཅན་ངོར། ། མུ་མེད་ཕྱོགས་ཀྱི་ཆོས་སྨྲ་ཐམས་ཅད་ལ། ། མོས་པའི་བློར་འཚམས་ལེགས་གསུངས་སྣང་བ་ཡིས། ། ལེགས་པའི་ལམ་མཆོག་རྟག་ཏུ་འདོམས་པར་བསྐུལ། ། མཚན་བཟང་གཟུགས་སྐུ་མྱང་འདས་དབྱིངས་བརྟུལ་བའི། །
སྤྲོས་བྲལ་མངོན་དུ་བགྱིད་ལ་གཞོལ་བ་རྣམས། ། སྡུག་བསྔལ་ཀུན་འབྱུང་གིས་གཙེས་སེམས་ཅན་རྣམས། ། ཡོངས་སུ་གྲོལ་མིན་དེ་སྲིད་འཚོ་གཞེས་བཞུགས། ། དགེ་བས་སྦྱིན་བདག་ལྟོས་བཅས་རྣམས་ཀྱིས་མཚོན། ། སྐྱེ་འགྲོ་རྒྱ་མཚོས་ཚོགས་གཉིས་མཐར་ཕྱིན་ནས། ། ཁམས་གསུམ་ཆོས་ཀྱི་བདུད་རྩི་འགྱེད་མཁས་པའི། ། རྣམ་མཁྱེན་ཆོས་ཀྱི་རྒྱལ་པོ་མངོན་གྱུར་ཅིག ། མཆོད་པའི་ཡོ་བྱད་འདི་དག་དགེ་འདུན་གྱི། ། གཙུག་ལག་ཁང་ཆེན་འདི་དང་མི་འབྲལ་བར། ། གདོང་བཞི་དཔལ་མགོན་ཁྱོད་ལ་གཉེར་གཏད་ཀྱི། །
ཡེ་ཤེས་གཟིགས་པའི་སྤྱན་ཟུར་གཏོད་ཅིག་ཀྱེ། ། ཞེས་ལྷུན་གྲུབ་སྟེང་གི་གཙུག་ལག་ཁང་དུ་བླ་རེ་གཉིས་རོལ་མོ་རག་དུང་ཆ་དགེ་འདུན་གྱི་བཞུགས་འབོལ་བཅས་བླ་མ་ཀུན་དགའ་རྒྱ་མཚོ་པ་སྐུ་མཆེད་རྣམས་ཀྱིས་ཕུལ་བའི་ཚེ་ཡན་ལག་བདུན་པ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །སྭསྟི་བི་ཛ་ཡནྟུ། ཕྱོགས་བཅུའི་རྣམ་འདྲེན་དབང་པོ་སྲས་བཅས་ཀྱི། ། ཡོན་ཏན་བཀོད་པའི་ཞིང་ཁམས་དཔག་ཡས་ཀྱང༌། ། རྟེན་དང་བརྟེན་པའི་རྡུལ་ཕྲན་རེ་རེའི་གོར། ། ལེགས་པར་སྣང་བའི་གཙུག་ལག་ཁང་ཆེན་འདིར། ། ཙི་ནའི་ཡུལ་གྱི་འཕྲུལ་བཟོས་ཐགས་སུ་བཏགས། ། གནམ་བསྐོས་བང་མཛོད་ལས་བླངས་གོས་བཟང་གི ། བླ་རེ་འཕན་དང་རོལ་མོ་རག་དུང་ཆ། །
འདུས་ཚོགས་བཞུགས་པའི་འབོལ་གདན་བཅས་པ་འདི། ། ཐུབ་དབང་ཐུབ་པའི་རྒྱལ་ཚབ་ཨེ་ཝཾ་པ། ། བརྒྱུད་བཅས་ལེགས་གསུངས་བདུད་རྩིའི་འཚོ་བ་པ། ། སྡོམ་བརྩོན་ཀུན་དགའ་རྒྱ་མཚོ་སྐུ་མཆེད་ཀྱིས། ། བྱང་ཆུབ་སྤྱོད་པའི་ཆུ་གཏེར་དགང་ཕྱིར་ཕུལ། ། དེ་ལས་སྐྱེས་སོགས་དུས་གསུམ་དགེ་བའི་ཚོགས། ། དེ་བཞིན་གཤེགས་པའི་བསྟན་པ་རྒྱས་པ་དང༌། ། དེ་འཛིན་སྐྱེས་བུས་ནོར་འཛིན་ཡོངས་ཁྱབ་ཅིང༌། ། དེ་དག་ཕྲིན་ལས་ཕྱོགས་སུ་རྒྱས་ཕྱིར་བསྔོ། ། ཀུཾན་དགཾའི་འབྱུང་གནས་བཤད་སྒྲུབ་རྒྱཾ་མཚོཾའི་དཔྱིད། །
རེ་ལྟོས་བཅས་པས་ཉེར་མཚོན་མར་གྱུར་འགྲོ། ། ཚོགས་གཉིས་རྒྱ་མཚོ་ལེགས་བརྒལ་ལུང་རྟོགས་ཀྱི། ། ཡོན་ཏན་རིན་ཆེན་གླིང་ལ་དབང་འབྱོར་ཤོག ། ཕུལ་བའི་མཆོད་རྫས་འདི་རྣམས་རྣམ་པ་ཀུན། ། གཙུག་ལག་ཁང་འདིའི་ཕྱི་རོལ་མི་འདའ་བར། ། གཉེར་གཏམས་གདོང་བཞི་དཔལ་མགོན་ཁྱོད་ཉིད་ལ། ། ངེས་པར་བཅོལ་ལོ་གཟིགས་ཤིག་བསྟན་སྲུང་ཀྱེ། ། ཞེས་བླ་མ་ཀུན་དགའ་རྒྱ་མཚོ་པ་སྐུ་མཆེད་རྣམས་ཀྱིས་ལྷུན་གྲུབ་སྟེང་གི་གཙུག་ལག་ཁང་དུ་བླ་རེ་ཟུང་དང་གོས་འཕན་རོལ་མོ་རག་དུང༌། དགེ་འདུན་གྱི་བཞུགས་འབོལ་རྣམས་འབུལ་བའི་ཁ་བྱང་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །ཨོཾ་སྭསྟི་བྷ་ཝ་ཏུ།
སྨིན་བྱེད་དབང་དང་བྱིན་རླབས་ཟབ་དོན་ཁྲིད། ། རྒྱབ་བརྟེན་ལུང་གི་བཀའ་སྲོལ་དངོས་བརྒྱུད་ཀྱི། ། དཔལ་ལྡན་བླ་མ་དཀོན་མཆོག་གསུམ་གྱི་ཚོགས། ། བྱང་ཆུབ་བར་གྱི་སྐྱབས་སུ་ཐལ་སྦྱར་བཏུད། ། མུ་མེད་ཕྱོགས་བཅུའི་ཞིང་གི་བདེ་གཤེགས་ཀྱི། ། ཡོན་ཏན་བཀོད་པ་རྨད་བྱུང་སྨོན་ལམ་མཐུས། ། རྟེན་དང་བརྟེན་པའི་འཁོར་ལོར་ལེགས་ཤར་བ། ། བསམ་འགྲུབ་མཐོང་ན་མངོན་དགའི་གཙུག་ལག་ཁང༌། ། བསོད་ནམས་གནམ་གྱིས་བསྐོས་པ་མི་བདག་གི ། རིན་ཆེན་གན་མཛོད་ལས་འཕོས་གོས་འཕན་ཆས། །
ཉེར་མཚོན་མཆོད་པའི་ཕྲེང་བས་མདུན་བདར་ནས། ། མཆོད་ཡུལ་རྒྱ་མཚོས་བསྐལ་པ་ཇི་སྲིད་མཆོད། ། རང་སེམས་གཉིས་འཐུང་ཉོན་མོངས་སོས་ཐེན་གྱིས། ། ཆེར་གདུངས་སྲིད་པའི་རྫིང་བུ་གོམ་པ་བཀོད། ། དགེ་ལེགས་ཆུ་ཡི་རྒྱལ་མཚན་ཉམས་བྱས་པ། ། མཐོལ་ཚངས་དྲན་ཤེས་ལྕགས་ཀྱུས་དབང་དུ་བགྱིད། ། ཀུན་ཕན་གཞོན་ནུ་མཐོང་བ་ཚངས་པའི་བུ། ། སྔོན་མེད་རབ་དགའ་ཁོང་ནས་རྒྱས་པ་བཞིན། ། སྲིད་པ་མྱ་ངན་ལས་འདས་ལེགས་བྱས་ཀྱི། ། རྗེས་སུ་དགའ་བའི་འཛུམ་ཟེར་དཀར་པོས་བསྩུ། །
སྙིགས་མའི་སེམས་ཅན་གདུལ་དཀས་སྐྱོ་བའི་གསུང༌། ། མི་སྨྲ་བཏང་སྙོམས་ཉིད་དུ་མི་བཞུགས་པར། ། གང་འཚམ་བླ་ན་མེད་པའི་ལེགས་གསུངས་ཀྱི། ། དབྱངས་སྙན་རྒྱུན་ཆད་མེད་པར་འབྱིན་པར་བསྐུལ། ། མཚན་བཟང་ལྷམ་མེར་སྣང་བ་གཟུགས་ཀྱི་སྐུ། ། ཆོས་དབྱིངས་ཟབ་མོར་བརྟུལ་ན་གྱ་ནོམ་གྱི། ། ཡོན་ཏན་དཔག་ཡས་རྙེད་པར་གྱུར་ཀྱང་བླ། ། མགོན་མེད་སེམས་ཅན་སྐྱབས་སུ་རྟག་བཞུགས་གསོལ། ། འདིས་མཚོན་རྣམ་དཀར་དགེ་བའི་ཟླ་འོད་ནི། ། གཞན་དོན་བྱང་ཆུབ་ཆུ་གཏེར་འཕེལ་བའི་རྒྱུར། །
ཡོངས་བསྔོ་ཡོན་ཏན་མི་ཟད་རིན་ཆེན་གཏེར། ། ལུས་ཅན་ཉེར་འཚོ་ཆེན་པོར་མངོན་གྱུར་ཅིག ། བསྐལ་པའི་སྲིད་དང་ཁྱབ་འཇུག་ཞབས་བསིལ་རྒྱུན། ། ན་ཀྲའི་གྲོང་ཁྱེར་ཇི་བཞིན་རྒྱུ་སྦྱོར་གྱིས། ། ཉེར་མཚོན་སེམས་ཅན་ཁམས་ཀྱི་རིང་འཚོ་དང༌། ། བསོད་ནམས་དཔལ་འབྱོར་གཏེར་ལ་སྤྱོད་པར་ཤོག ། ཅེས་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བའི་ནང་དུ་མཁར་ནང་བླ་མ་ཆེན་པོས་གོས་འཕན་མཆོད་འབུལ་དང་དགེ་འདུན་བསྙེན་བཀུར་བགྱིས་པའི་ཚེ། ཡན་ལག་བདུན་པ་འབུལ་བ་དང་སྨོན་ལམ་གསོལ་ཆེད་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །ཕྱོགས་བཅུར་ནམ་མཁའི་མཐའ་ཀླས་ལེགས་བཞུགས་པའི། ། རྫོགས་སངཾས་རྒྱཾས་དང་ལུང་རྟོགས་དམ་པའི་ཆོས། །
འཕགས་པའི་དགེ་འདུན་རྒྱཾ་མཚོཾ་འདུས་པའི་བདག ། སྐྱབས་མཆོག་འཁོར་ལོའི་མགོན་པོ་ལ་ཕྱག་འཚལ། ། གང་ཐུགས་སྐྱེ་འཇིག་གཟེབས་ལས་རྣམ་གྲོལ་བ། ། རྣམ་ཀུན་མཆོག་གི་བདེ་ཆེན་མངོན་བགྱིས་པའི། ། སྐུ་གདུང་བྱིན་རླབས་ཆོས་སྐུའི་རིང་བསྲེལ་གྱིས། ། མངོན་པར་གཏམས་པའི་བྱང་ཆུབ་མཆོད་རྟེན་ཆེར། ། ཉེར་སྤྱོད་ཕྲེང་བས་མདུན་བདར་གོས་བཟང་བཀླུབས། ། བདག་སོགས་ལུས་དང་ལོངས་སྤྱོད་དགེ་ཚོགས་བཅས། ། ས་གཞི་རི་གླིང་རྒྱ་མཚོ་ལྷ་མིའི་དཔལ། ། མ་ཚང་མེད་པར་སྤྲུལ་པའི་མཎྜལ་འབུལ། །
སྐྱེ་བར་བསགས་པའི་སྡིག་བཤགས་དགེ་བར་དགའ། ། སྨྲ་མཆོག་ཆོས་སྒྲ་འབྱིན་ཞིང་བཞུགས་པར་གསོལ། ། དགེ་བ་སེམས་ཅན་སྲིད་པའི་ཆུ་གཏེར་ལས། ། ཡོངས་སྒྲོལ་ཐུབ་པའི་དེད་དཔོན་ཆེ་ཕྱིར་བསྔོ། ། མཆོག་གི་གོ་འཕང་ཕྱིན་པ་དེ་སྲིད་དུ། ། ཀུནཾ་མཁྱེན་རབ་དགཾའ་བསྐྱེད་པའི་ཕྲིན་ལས་ཀྱིས། ། རྒྱཾ་མཚོཾའི་གོས་ཅན་ལ་འཁོད་ལུས་ཅན་ཁམས། ། མདོ་སྔགས་ཆོས་ཀྱི་སྣང་ཆེན་འགྱེད་པར་ཤོག ། ཅེས་འདྲེན་མཆོག་བླ་མ་སངས་རྒྱས་རྒྱ་མཚོའི་སྐུ་གདུང་གི་མཆོད་རྟེན་ཆེན་པོར་སྙན་ཤལ་དང་མཆོད་འབུལ་གྱི་ཚེ་ཞལ་བྱང་དུ་བླ་མ་ཀུན་དགའ་རྒྱ་མཚོ་པའི་གསུང་མཆིད་ཕེབས་འཕྲལ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །སརྦ་ཨརྠ་སིདྡྷི་རསྟུ།
བདེ་ལེགས་དཔལ་གྱི་སྒོ་འབྱེད་བླ་མ་དང༌། ། ཅི་འདོད་དངོས་གྲུབ་སྦྱིན་མཛད་ཡི་དམ་ལྷ། ། སྐྱབས་སོང་མི་བསླུ་ངེས་པ་དཀོན་མཆོག་གསུམ། ། ལས་བཞི་ལྷུན་གྲུབ་བསྟན་སྲུང་རྒྱ་མཚོའི་ཚོགས། ། ཁྱད་པར་རྡོ་རྗེ་འཆང་ནས་བདག་ཅག་གི ། འདྲེན་པ་མཆོག་གི་བར་བྱོན་བཀའ་ལུང་དང༌། ། དམ་ཚིག་དབང་གིས་འགལ་རྐྱེན་ཀུན་སེལ་ཞིང༌། ། བསམ་དོན་ཐོགས་མེད་སྒྲུབ་པའི་ཕྲིན་ལས་ཅན། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། གདོང་བཞི་ལྡན་པ་སྲིང་བཞི་དྲེགས་པའི་སྡེ། །
གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། ། དུར་ཁྲོད་བདག་པོ་དམག་ཟོར་རྒྱལ་མོ་སོགས། ། བསྟེན་ཅིང་འགོ་བའི་ལྷ་སྲུང་ཐམས་ཅད་ལ། ། སྐྱབས་སུ་བསྟན་ཅིང་དངོས་འབྱོར་ཡིད་སྤྲུལ་གྱི། ། དགྱེས་བསྐྱེད་མཆོད་སྤྲིན་རྒྱ་མཚོས་མདུན་བདར་ནས། ། དིང་འདིར་བསམ་དོན་ཕྲིན་ལས་ཞུའོ་ཀྱེ། ། རྒྱལ་བའི་ལུང་རྟོགས་བསྟན་པ་དྲི་མ་མེད། ། འཇིག་རྟེན་སྣང་བྱེད་ཆེན་པོ་ས་སྐྱ་པའི། ། ལུགས་མཆོག་བཤད་དང་སྒྲུབ་པའི་བགྱི་བ་ཡིས། ། བསྐལ་པ་ཇི་སྲིད་རྒྱས་པའི་ཕྲིན་ལས་མཛོད། །
དེ་ཚུལ་འདོམས་པའི་རྒྱལ་པོ་གྲངས་མེད་དབུས། ། རྒྱུ་སྐར་ཁྲོད་ཀྱི་ཟླ་གཞོན་ལྟར་གསལ་བ། ། ཀུན་དགའ་བཟང་བསྟན་བཤད་སྒྲུབ་ལྷུར་ལེན་པའི། ། བླ་གོས་ཚོན་གྱིས་ཕྱོགས་ཀུན་བཀླུབས་སྙམ་མཛོད། ། བསྟན་པའི་བཤད་སྒྲུབ་རིང་འཚོའི་ཆོ་ག་མཁན། ། བསྟན་པའི་སྦྱིན་བདག་བསྐལ་པར་ཞབས་བརྟན་ཞིང༌། ། བསྟན་ཇུས་ཕྲིན་ལས་ཕྱོགས་ཀུན་རབ་རྒྱས་པར། ། བསྟན་སྲུང་དབང་པོ་རྣམས་ཀྱི་ཕྲིན་ལས་སྒྲུབས། ། བདག་ཅག་འཁོར་བཅས་སྒོ་གསུམ་བདེ་བའི་བཅུད། ། འཐུང་ལ་བར་དུ་གཅོད་པའི་ནད་རིགས་དང༌། །
འབྱུང་བ་གདོན་ཚོགས་འཁྲུགས་པའི་གནོད་པ་ཀུན། ། སྣང་བས་མུན་ལྟར་ཞི་བའི་ཕྲིན་ལས་མཛོད། ། ཕྲག་དོག་སྡང་སེམས་ལྡན་པའི་བྱད་མ་ཡིས། ། བསམ་སྦྱོར་རྩུབ་མོས་བྱད་གཏད་མནན་པ་དང༌། ། མི་དང་མི་མིན་གནོད་པས་མི་ཚུགས་པར། ། རྟག་ཏུ་བསྲུང་ཞིང་ཕྱིར་བཟློག་ཕྲིན་ལས་མཛོད། ། རང་གཞན་དོན་ཆེན་སྒྲུབ་པའི་བསམ་སྦྱོར་གྱིས། ། བགྱི་བ་གང་བརྩམས་ཐོག་མཐའ་བར་ཀུན་ཏུ། ། བགེགས་དང་ཉེར་འཚེས་དབེན་པར་བཞེད་དགུ་ཀུན། ། དགེ་བ་སུམ་ལྡན་ཉིད་དུ་མཐར་ཕྱིན་མཛོད། །
བསོད་ནམས་ལྷུན་པོ་ལྟར་བརླིང་ཚེ་ཡི་རྒྱུན། ། གངྒཱའི་ཀླུང་བཞིན་བསྐལ་པའི་ཡུན་བསྲིང་ཞིང༌། ། སྡེ་བཞིའི་དཔལ་འབྱོར་ཆུ་གཏེར་ཆེ་ལྟར་འཁྱིལ། ། ཕྲིན་ལས་ཉི་ཟླའི་འོད་འདྲར་རྒྱས་པར་སྤེལ། ། འདོད་ལྷས་སྤྲུལ་པའི་མཚར་སྡུག་ལང་ཚོ་ཡིས། ། འདོད་ལྡན་གཞོན་ནུའི་ཡིད་བཞིན་སྟོབས་འབྱོར་དང༌། ། ཡོན་ཏན་ཆེ་དགུ་ཐམས་ཅད་རང་དབང་དུ། ། འབད་མེད་འདུན་པའི་ཡིད་འཕྲོག་ཕྲིན་ལས་མཛོད། ། བསམ་དོན་མཐའ་དག་སྒྲུབ་ལ་གེགས་བྱེད་པའི། ། དགྲ་བགེགས་གདུག་པའི་བསམ་སྦྱོར་ཚེར་མའི་ནགས། །
ཚར་གཅོད་ཕྲིན་ལས་བསྐལ་བའི་མེ་བོ་ཆེས། ། སྐད་ཅིག་ཉིད་ལ་གཞོབ་ཏུ་ཐུལ་བསྲེགས་ནས། ། རྣམ་ཤེས་སྐྱེ་མེད་དབྱིངས་སུ་བསྟིམ་མཛོད་ཅིག ། མདོར་ན་དེང་ནས་བྱང་ཆུབ་སྙིང་པོའི་བར། ། རང་གཞན་དོན་དུ་རྒྱལ་བའི་མྱུ་གུ་ཡི། ། སྤྱོད་པ་སྤྱད་དགུ་ཡོངས་ལ་གེགས་མེད་ཅིང༌། ། བསམ་དོན་ལྷུན་གྱིས་གྲུབ་པའི་ཕྲིན་ལས་མཛོད། ། ཅེས་བླ་མ་ཡི་དམ་དཀོན་མཆོག་བསྟན་སྲུང་གི་ཚོགས་དང་བཅས་པ་ལ་སྐྱབས་སུ་འགྲོ་ཞིང་འདོད་དོན་གེགས་བྲལ་དུ་འགྲུབ་པའི་ཚིགས་སུ་བཅད་པ་བཞེད་དོན་ལ་གོར་འགྲུབ་པའི་ཕོ་ཉ་ཞེས་བྱ་བ་འདི་ནི། ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པ་སྭསྟི་བི་ཛ་ཡནྟུ།། །། ༄༅། །སརྦྦ་ཨརྠ་སིདྡྷི་རསྟུ།
སྐྱབས་ཀྱི་དམ་པ་སངས་རྒྱས་ཆོས་ཚོགས་རྣམས། ། ཀུན་འདུས་བདག་ཉིད་དངོས་བརྒྱུད་བླ་མ་དང༌། ། ཅི་འདོད་དངོས་གྲུབ་བསླུ་མེད་སྦྱིན་པའི་ཕྱག ། རིང་པོར་བརྐྱང་བ་ཡི་དམ་ལྷ་ཡི་ཚོགས། ། རྫུ་འཕྲུལ་མཐུ་ཆེན་གུར་མགོན་ལྕམ་དྲལ་དང༌། ། ཞལ་བཞི་དཔལ་མགོན་སྲིང་བཞི་དྲེགས་པའི་འཁོར། ། གནོད་སྦྱིན་ཕོ་མོ་པུ་ཏྲ་མིང་སྲིང་སྡེ། ། དམག་ཟོར་རྒྱལ་མོ་བེག་ཙེ་ལྕམ་དྲལ་སོགས། ། བསྟེན་ཅིང་འགོ་བའི་ལྷ་སྲུང་ཐམས་ཅད་ལ། ། སྣ་ཚོགས་མཆོད་པའི་ཕྲེང་བས་མདུན་བདར་ཏེ། །
བཅོལ་བའི་སྙིང་པོ་གཞན་དོན་བྱང་ཆུབ་ཀྱི། ། ལམ་མཆོག་དོན་གཉེར་དད་ཅན་སྦྱིན་པའི་བདག ། སྒོ་གསུམ་འབྱུང་གདོན་འཁྲུགས་པའི་ནད་གདོན་བགེགས། ། ཕྲག་དོག་སེམས་འཆང་གཞན་གྱི་བསམ་སྦྱོར་ལས། ། རྩུབ་མོར་བརྩམས་པའི་བྱད་གཏད་མནན་སོགས་ཀྱི། ། ཉེར་འཚེ་ཐམས་ཅད་ཞི་བའི་ཕྲིན་ལས་མཛོད། ། རིགས་སྟོབས་ཆོས་དང་སྲིད་པའི་དཔལ་འབྱོར་གྱིས། ། ཁེངས་ལྡན་སྐྱེ་བོ་ཐམས་ཅད་པདྨའི་ཚལ། ། རྐང་དྲུག་དགའ་བའི་གར་གྱིས་རྩེན་བཞིན་དུ། ། བརྟན་པ་རང་དབང་འགུགས་པའི་ཕྲིན་ལས་སྒྲུབས། །
བསོད་ནམས་རིན་ཆེན་བརྩེགས་པའི་ཁང་བཟང་ལ། ། འཆི་མེད་ཚེ་ཡི་ཀ་བ་རབ་བརླིང་ཞིང༌། ། སྡེ་བཞིའི་དཔལ་འབྱོར་མི་ཟད་ལེགས་བྲིས་པའི། ། དབང་ཐང་འདི་ན་འཕོས་སྙམ་རྒྱས་པར་མཛོད། ། ཞི་ལས་བདུད་རྩིས་མཉེན་པར་མི་ནུས་པའི། ། བསམ་སྦྱོར་ངན་པའི་ཚེར་མ་གཟིངས་པའི་ནགས། ། དྲག་སྦྱོར་བསྐལ་པའི་ཞུགས་ལྕེས་ཡོངས་ཟོས་ནས། ། གནོད་བྱ་གནོད་བྱེད་བདེ་ལ་སྦྱོར་མཛོད་ཅིག ། རྩ་བརྒྱུད་བླ་མའི་བཀའ་ལུང་དམ་ཚིག་དང༌། ། བཀའ་སྲུང་དམ་ཅན་རྒྱ་མཚོའི་མཐུ་ནུས་ཀྱིས། །
ཇི་ལྟར་འདོད་གསོལ་སྙེ་མ་གཡུར་ཟ་བའི། ། དགའ་སྟོན་ཕུན་ཚོགས་གེགས་མེད་སྤྱོད་གྱུར་ཅིག ། ཅེས་དཀོན་མཆོག་གསུམ་དང་བསྟན་བསྲུང་རྣམས་ལ་འདོད་དོན་གསོལ་བ་བསམ་དོན་ལྷུན་གྲུབ་ཅེས་བྱ་བ་འདི་ཡང་ས་སྐྱོང་བླ་མ་ཆེན་པོའི་ཕྲིན་ལས་པ་མགོན་པོས་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་ཤིན་ཏུ་བཀྲ་ཤིས་པར་གྱུར་ཅིག། །། ༄༅། །བི་ཛ་ཡནྟུ། མཁྱེན་བརྩེ་ནུས་གཏེར་བླ་མ་ལྷ། ། ཐུགས་རྗེས་མི་བསླུ་དཀོན་མཆོག་གསུམ། ། ཕྲིན་ལས་མྱུར་མ་དཔའ་མོ་རྣམས། ། སྐྱབས་མེད་སྐྱབས་སུ་ལ་གོར་སྤྱོན། ། རྡོ་རྗེ་འཆང་ཆེན་ས་སྐྱ་པ། །
ཨེ་ཝཾ་པ་སོགས་དངོས་བརྒྱུད་ཀྱི། ། དཔལ་ལྡན་བླ་མའི་བཀའ་ལུང་དང༌། ། དམ་ཚིག་རྗེས་སྐྱོང་སྲུང་མའི་མཆོག ། རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་འཁོར་དང་བཅས། ། བཀའ་སྡོད་ལས་མགོན་ཕོ་ཉའི་ཚོགས། ། དམག་ཟོར་རྒྱལ་མོ་དུར་ཁྲོད་བདག ། ཞིང་སྐྱོང་དྲེགས་པ་སྡེ་བརྒྱད་སོགས། ། བསྟེན་ཅིང་འགོ་བའི་ལྷ་སྲུང་རྣམས། ། མྱུར་བ་མགོན་མེད་མགོན་ཉིད་དུ། །
འབོད་ཅིང་བསྐུལ་བའི་འཕྲིན་ལ་གསོན། ། བསྟན་པ་དེ་འཛིན་མཆོག་རྣམས་དང༌། ། རྣམ་མཁྱེན་རྒྱལ་བ་སྲས་བཅས་ལ། ། སྐྱབས་སུ་སོང་བའི་དད་པ་ཅན། ། ད་ལྟར་མགོན་མེད་འཁྱམས་པ་འདི། ། ཉེས་མེད་མི་བདག་ཆད་པ་ཡིས། ། འཚེ་ཞིང་མི་སྲུན་གྱིས་བདས་པའི། ། འཇིགས་པ་འདི་ཡིས་མི་ཟིན་པར། ། སྲུང་དང་བསྐྱབ་དང་སྦ་བ་མཛོད། ། མགོན་མེད་འདི་ཡི་མགོན་མཛོད་ཅིག །
སྐྱབས་མེད་འདི་ཡི་སྐྱབས་མཛོད་ཅིག ། ཐུགས་རྗེ་མཐུ་སྟོབས་མི་རྟུལ་བར། ། འཇིགས་མེད་བཙན་སར་སྐྱེལ་མཛོད་ཅིག ། བྱང་ཆུབ་བར་གྱི་བར་ཆད་བདུད། ། སྲུང་བའི་སྲུང་མར་བསྟེན་བྱས་ན། ། དེང་གི་འཇིགས་ཕྲན་འདི་ཉིད་ལས། ། མི་སྐྱོབ་ན་ནི་ཡི་ཆད་དོགས། ། དེ་བས་ལྷ་སྲུང་མཐུ་མ་ཆུང༌། ། དེ་བས་ལྷ་སྲུང་རྩལ་མ་ཞན། ། མགོན་མེད་མགོན་པའི་དུས་ལ་བབ། །
སྐྱབས་མེད་སྐྱོབ་པའི་དུས་ལ་བབ། ། བྲོས་ན་ཐར་བའི་སྲུང་མ་མཛོད། ། གབ་ན་སྒྲིབ་པའི་སྲུང་མ་མཛོད། ། ཁྲོས་པ་ཞི་བའི་སྲུང་མ་མཛོད། ། གདུག་པ་བྱམས་པའི་སྲུང་མ་མཛོད། ། བླ་མ་དཀོན་མཆོག་ཐུགས་རྗེ་ཆེ། ། བཀའ་སྲུང་མཐུ་ཆེན་གྲུབ་པའི་གཏམ། ། བདེན་པ་དེ་ཡིས་དེ་སྐད་དུ། ། གསོལ་བཏབ་འབྲས་བུ་མཆིས་པར་མཛོད། ། ཅེས་པ་འདིའང་ཚེ་འདིའི་སྐྱབས་མགོན་གྱིས་དབེན་པའི་སློབ་འབངས་ཞིག་བརྣག་པའི་གནས་སུ་འཆོལ་ཆེད།
བནྡེ་ཚུལ་ཁྲིམས་རིན་ཆེན་གྱིས་དཀོན་མཆོག་གི་ཐུགས་རྗེ་བསྐུལ་ཏེ་འཕྲལ་དུ་བྲིས་པ་བི་ཛ་ཡནྟུ།། །། ༄༅། །བུདྡྷཱ་མོ་གྷ་སིདྡྷཱ་ཡ་ན་མཿ བསམ་དོན་འགྲུབ་པའི་བདེན་དཔང་བླ་མ་དང༌། ། བསམ་དོན་དངོས་གྲུབ་བདེ་སྟེར་ལྷག་པའི་ལྷ། ། བསམ་དོན་ཕྲིན་ལས་སྒྲུབ་པའི་བསྟན་སྲུང་ཚོགས། ། བསམ་དོན་འདི་དག་འགྲུབ་པའི་སྟོང་གྲོགས་མཛོད། ། བདག་ཅག་སྦྱིན་བདག་མི་དང་ནོར་ཕྱུགས་བཅས། ། དགྲ་འདྲེ་འབྱུང་གདོན་གྱིས་གཙེས་འཆི་སྲིད་དང༌། ། གཞན་སྡེས་འཕྲོག་འཇོམས་སྨྲ་མཆུ་ངན་པའི་སྲི། ། སླད་དུ་མི་འབྱུང་བཟློག་བསྒྱུར་ཕྲིན་ལས་མཛོད། །
མྱ་ངན་སྡུག་བསྔལ་སྲི་ལས་ངེས་ཐར་པ། ། རྙི་ལས་གྲོལ་བའི་འདབ་ཆགས་རིགས་མཐུན་ཁྱུར། ། འཕུར་ལྡིང་བག་ཡངས་རྒྱུ་ལྟར་བདེ་སྐྱིད་དང༌། ། བདེ་རྒྱུ་དགེ་བ་བཅུ་ལ་སྤྱོད་པར་མཛོད། ། ཅེས་པའི་འདོད་གསོལ་ཉུང་ངུ་འདིའང་ཉེ་བར་གནས་པ་ལྷུན་གྲུབ་ཕུན་ཚོགས་ཀྱི་ངོར་བནྡེ་ཚུལ་རིན་གྱིས་སོ།། །། ༄༅། །ན་མོ྅་མོ་གྷཱ་སིདྡྷཱ་ཡ། གསོལ་བཏབ་མི་བསླུ་ངེས་པའི་སྐྱབས། ། མཁྱེན་བརྩེ་ནུས་པ་བསམ་མི་ཁྱབ། ། བླ་མ་ཡི་དམ་དཀོན་མཆོག་གསུམ། ། བསྟན་སྲུང་རྒྱ་མཚོའི་ཚོགས་བཅས་དགོངས། །
དེང་འདིར་རང་གིས་ཉེས་པའམ། ། གཞན་གྱིས་དབྱེན་འབྱེད་བྱས་ཀྱང་རུང༌། ། རྒྱལ་པོའི་ཆད་པས་ཕོག་གྱུར་པའི། ། སྐྱབས་མེད་ཀུན་གྱི་སྐྱབས་སུ་མཛོད། ། འཇིགས་པ་ཀུན་ལས་ད་ལྟ་ཉིད། ། སྒྲོལ་མཛད་ཐུགས་རྗེའི་ཕྱག་རྐྱོང་ལ། ། ཉེས་མེད་ཐར་པ་བདེ་བའི་གྲོང༌། ། མྱུར་དུ་འཇུག་པའི་སྐྱབས་མགོན་མཛོད། ། ཅེས་པའི་སྐྱབས་འཇུག་གི་འདོད་དོན་གསོལ་བ་འདི་ནི་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
༄༅། །སྭསྟི་སིདྡྷི་རསྟུ། རྒྱལཾ་ཀུན་ཡོན་ཏན་གཟི་མདངས་བསྡུས་པའི་གཟུགས། ། བློ་ལྡན་རབ་དགཾའི་དཔལ་བསྐྱེད་ཐིག་ལེའི་དཔྱིད། ། ལུང་རྟོག་ཡོན་ཏན་ལང་ཚོའི་མཚར་སྡུག་གི ། མཁྱེན་བཟང་མེས་པོའི་བརྟན་པ་འཕྲོག་བྱེད་པོཾ། ། གང་སྐུ་དབང་པོའི་དྭངས་མའི་ཡུལ་གྱུར་དང༌། ། སྐལ་མཉམ་ཞལ་སྐྱིན་མཐོང་དོན་ཆེ་བ་ལ། ། སྐབས་གསུམ་གོས་ཀྱིས་ཉེར་མཚོན་མཆོད་སྤྲིན་གྱིས། ། ཀུན་གསལ་ཡོངས་ཁྱབ་མཆོད་པའི་ཆེ་བས་བདག ། གཞར་ཡང་ཁྱོད་བསྟན་དྲི་མེད་ཡོངས་བཟུང་ནས། །
མཁས་ཚུལ་གསུམ་གྱི་ལས་སྣང་དཀར་པོའི་རྒྱུན། ། འཐུངས་ལས་སྐྱེས་པའི་ངུར་སྨྲིག་འཆང་མཆོག་གིས། ། འཛམ་གླིང་དབྱིག་འཛིན་ཁུར་དུ་ལྕི་བར་མཛོད། ། ཅེས་ལྷུན་གྲུབ་སྟེང་གི་གཙུག་ལག་ཁང་གི་རྡོ་རྗེ་འཆང་ཀུན་དགའ་བཟང་པོའི་སྐུ་བརྙན་ལ་སྙན་ཤལ་ཞལ་བྱང་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྭསྟི་སིདྡྷི་རསྟུ། གསེར་མངལ་ཅན་སོགས་འཇིག་རྟེན་ཆེ་དགུའི་གཙུག ། ཞབས་སེན་དམར་འོད་སར་པས་ངལ་གསོ་ཞིང༌། ། ཟབ་ཡངས་དམ་ཆོས་སྣང་བས་འགེངས་བྱེད་པ། ། ཟས་གཙང་སྲས་མཚོན་ཕྱོགས་བཅུའི་སངས་རྒྱས་ལ། ། དངོས་འབྱོར་ཡིད་སྤྲུལ་མེ་ཏོག་བདུག་པའི་སྤྲིན། །
མུན་སེལ་མར་མེའི་ཕྲེང་སོགས་ཉེར་སྤྱོད་དང༌། ། ལྷ་རྫས་གོས་སོགས་འདོད་དགུའི་དཔལ་གྱིས་མཆོད། ། དགེ་འདུན་རྒྱ་མཚོ་བསྙེན་བཀུར་དགེ་བས་བདག ། སྐྱེ་ཀུན་རྒྱལ་གསུང་དྲི་མེད་ཡོངས་བཟུང་ནས། ། མཁས་ཚུལ་གསུམ་གྱིས་དགའ་སྟོན་དཔག་ཡས་རྒྱུན། ། འཐུངས་སྐྱེས་བཤད་སྒྲུབ་སྨྲ་མཁས་གྲངས་མེད་ཀྱིས། ། འཛམ་གླིང་འཛིན་མའི་ཁྱོན་ཡངས་མཛེས་པར་ཤོག ། ཅེས་ལྷུན་གྲུབ་སྟེང་འདུ་བ་ཆེན་པོའི་སྐབས་ཀྱི་འདུས་ཚོགས་སུ་མང་ཇའི་བསྙེན་བཀུར་སྟོབ་པའི་ཚེ་དྲི་གཙང་ཁང་གི་ཐུབ་ཆེན་གྱི་སྐུ་བརྙན་ལ་སྙན་ཤལ་ཕུལ་བའི་ཞལ་བྱང་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་སོ།། །། ༄༅། །སྭསྟི་བི་ཛ་ཡ་ཏུ། བྱིན་རླབས་དངོས་གྲུབ་འདོད་འཇོའི་བླ་མ་ལྷ། །
བར་ཆད་རྐྱེན་གཞིལ་བསམ་དོན་ཀུན་བསྒྲུབ་པའི། ། རྡོ་རྗེ་གུར་མགོན་ལྕམ་དྲལ་གདོང་བཞི་ལྡན། ། ལས་མགོན་དམག་ཟོར་ལ་སོགས་བསྟན་སྲུང་ཚོགས། ། དགྱེས་བསྐྱེད་ཤིས་པའི་མཚན་རིས་བཀྲ་བའི་དར། ། སྟོང་འཁུན་འཕྲུལ་བཟོས་བཏགས་པས་ཉེ་བར་མཚོན། ། ཕྱི་ནང་གསང་བའི་མཆོད་པས་མདུན་བདར་ཏེ། ། མཐུན་པའི་རྫས་ཀྱིས་ཐུགས་དམ་བསྐང་བྱས་པའི། ། བྱིན་རླབས་མི་དམན་གྲགས་པའི་མུ་ཁྱུད་ཀྱིས། ། མཐུ་སྟོབས་ཞོ་འཐུངས་རྡོ་རྗེ་ཉེར་ཐོགས་ནས། ། ནད་གདོན་བར་ཆད་རི་བོའི་རྒྱུན་ལུགས་དག །
ཡོངས་བཅད་བདེ་འབྱོར་དཔལ་ལ་སྤྱོད་པར་མཛོད། ། ཅེས་མགོན་ཁང་ཆེན་པོ་སྙན་ཤལ་འབུལ་བའི་ཚེ་བནྡེ་ཚུལ་རིན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །སྭསྟི་བི་ཛ་ཡ་ཏུ། གང་ཞིག་སྐྱབས་སུ་བསྟེན་ཅིང་མཆོད་བྱས་པས། ། བསོད་ནམས་ཀླུང་བརྒྱ་འཇོ་བའི་ཡོན་ཏན་གཏེར། ། རྩ་བརྒྱུད་བླ་མ་ཡི་དམ་ལྷ་ཚོགས་དང༌། ། མཆོག་གསུམ་བསྟན་པ་སྐྱོང་བ་ནོར་སྦྱིན་བཅས། ། ཡང་འབྱུང་སྐྱེ་བར་མི་འབྲལ་རྗེས་གཟུང་སླད། ། ཡུལ་མཆོག་ཀུན་ལ་མཆོད་ཅིང་བསྙེན་བཀུར་བསྟབས། ། སྡིག་ལྟུང་མཐོལ་བཤགས་འཁོར་འདས་དགེ་བར་དགའ། །
སྨྲ་མཆོག་ཆོས་སྒྲ་འབྱིན་ཅིང་བརྟན་བཞུགས་གསོལ། ། དགེ་བས་དུས་འདས་ཕུན་ཚོགས་བཟང་པོའི་རྒྱུད། ། ཚོགས་གཉིས་རྩལ་རྫོགས་བདེ་བ་ཅན་སྐྱེས་ནས། ། འོད་དཔག་མེད་ལས་དམ་ཆོས་ཐོས་དོན་རྟོགས། ། རྣམ་གྲོལ་སྤྲུལ་པས་གཞན་དོན་བྱེད་པར་ཤོག ། ཅེས་པའི་ཡན་ལག་བདུན་པ་མདོར་བསྡུས་དོན་གཉེར་ཀུན་དགའ་བསོད་ནམས་པའི་ངོར་བྲིས་པ་མངྒ་ལཾ།། །། ༄༅། །བི་ཛ་ཡ་ཏུ། བྱིན་རླབས་ཐུགས་རྗེའི་གཏེར་གྱུར་བླ་མ་དང༌། ། དངོས་གྲུབ་འདོད་འཇོ་ཡི་དམ་ཞི་ཁྲོའི་ལྷ། ། བར་ཆད་མཐར་མཛད་བསྟན་སྲུང་རྒྱ་མཚོའི་ཚོགས། །
དགྱེས་བསྐྱེད་མཆོད་འབུལ་བཞེས་ནས་རྩེ་གཅིག་དགོངས། ། བསྟན་པའི་དཔལ་གྱུར་བླ་མའི་སྐུ་ཚེ་བསྲིང༌། ། བསྟན་འཛིན་སྐྱེས་བུས་དབྱིག་འཛིན་དཀྱིལ་འཁོར་ཁྱབ། ། བསྟན་པའི་བཤད་སྒྲུབ་ཕྲིན་ལས་རབ་རྒྱས་པས། ། བསྟན་པ་ཡུན་རིང་གནས་པའི་འཕྲིན་ལས་མཛོད། ། གཟུགས་ཅན་གཟུགས་མེད་ཀྱིས་བསྡུས་གེགས་བྱེད་ཀྱི། ། སྡང་གདུག་བསམ་སྦྱོར་ངན་པའི་རི་བོའི་འགྲོས། ། མཐུ་སྟོབས་ཐོགས་མེད་ལྷ་དབང་རྡོ་རྗེ་ཡིས། ། ལས་ངན་རྒྱུན་ལུགས་གཅོད་པའི་ཕྲིན་ལས་མཛོད། ། ཅེས་མགོན་ཁང་རྣམས་སུ་སྙན་ཤལ་འབུལ་བའི་འདོད་གསོལ་དུ་ཀུན་དགའ་ལྷུན་གྲུབ་ཀྱི་ངོར།
བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །ཨོཾ་སྭསྟི་སིདྡྷི་རསྟུ། བསམ་ཀུན་རྫོགས་བྱེད་ཡོན་ཏན་དཔག་བསམ་གྱིས། ། བསམ་ཡས་འགྲོ་བའི་རེ་སྐོང་བླ་མ་དང༌། ། བསམ་བྱའི་སྙིང་པོའི་དངོས་གྲུབ་ཅི་དང་ཅིའི། ། བསམ་དོན་ཀུན་སྦྱིན་ཡི་དམ་རྒྱུ་སྡེའི་ལྷ། ། རྒྱལ་བ་དེ་སྲས་བརྒྱུད་པར་བཅས་པའི་བཀས། ། བསྟན་པ་དེ་འཛིན་སྐྱེས་བུ་བཅས་སྐྱོང་བར། ། སྟོན་པའི་ཐུགས་སྤྲུལ་གུར་མགོན་ལྕམ་དྲལ་དང༌། ། ལས་བཞི་ལྷུན་གྲུབ་དཔལ་མགོན་སྲིང་བཞིར་བཅས། །
གནོད་སྦྱིན་ཡབ་ཡུམ་པུ་ཏྲ་མིང་སྲིང་སྡེ། ། དུར་ཁྲོད་ཡབ་ཡུམ་དམག་ཟོར་རྒྱལ་མོ་སོགས། ། རྣམ་འདྲེན་བསྟན་པ་སྲུང་བ་རྒྱ་མཚོའི་ཚོགས། ། མཐུ་སྟོབས་རྫུ་འཕྲུལ་ཆེ་བའི་ཚོགས་རྣམས་དགོངས། ། དེང་འདིར་རྣལ་འབྱོར་བདག་ཅག་འཁོར་བཅས་ཀྱིས། ། རང་གཞན་དོན་དུ་བྱང་ཆུབ་སྤྱད་སྤྱོད་པའི། ། འཆི་མེད་རིང་པོར་འཚོ་བ་ཚེ་ཡི་རྒྱུན། ། གངྒཱའི་ཀླུང་ལྟར་བསྲིང་བའི་ཕྲིན་ལས་མཛོད། ། བསོད་ནམས་དཔལ་འབྱོར་ཆུ་གཏེར་འཁྱིལ་པའི་ཀློང༌། ། ཐོས་བསམ་བསྒོམ་པའི་ཡོན་ཏན་ནོར་བུས་གཏམས། །
མཁས་པའི་ཕྲིན་ལས་དག་བྱེད་རྒྱུན་རིང་མས། ། བསྟན་འགྲོའི་དགེ་ལེགས་རྒྱས་པའི་གསོས་སུ་སྨིན། ། བསམ་དོན་བརྩམས་པའི་ལས་རྣམས་ཐམས་ཅད་ལ། ། ཐོག་མཐའ་བར་གྱི་གནས་སྐབས་ཐམས་ཅད་དུ། ། གེགས་མེད་ཤིས་པའི་སྒོ་འཕར་བྱེ་བ་རྒྱ། ། ཅིག་ཅར་འབྱེད་པའི་ཕྲིན་ལས་ཐོགས་མེད་སྒྲུབས། ། འཛམ་གླིང་ཐུབ་པའི་རྒྱལ་སྲིད་སྐྱོང་བ་པོ། ། བརྩེ་ཆེན་སྙིང་པོ་བརྒྱུད་པར་བཅས་རྣམས་ཀྱི། ། རྩོམ་འཆད་བརྩད་པའི་ལུགས་བཟང་ལྷུར་ལེན་པའི། ། ངུར་སྨྲིག་འཆང་བས་ས་སྟེངས་མཛེས་གྱུར་ཅིག །
མངྒ་ལཾ་བི་ཛ་ཡནྟུ།། །། ༄༅། །སྭསྟི་བི་ཛ་ཡནྟུ། ཕྱོགས་བཅུའི་འགྲོ་ལ་གཟིགས་པའི་ཡེ་ཤེས་སྤྱན། ། གཞར་ཡང་འཛུམས་པ་མི་མངའ་ཐུགས་རྗེའི་གཏེར། ། དཔལ་ལྡན་བླ་མ་ཡི་དམ་རྒྱལ་བ་སྲས། ། བཀའ་སྲུང་ནོར་ལྷའི་མཆོད་ཡུལ་མཆིས་སོ་ཅོག ། དེང་འདིར་མཐོང་ན་མངོན་དགའི་གནྡྷོ་ལར། ། རིག་པ་འཛིན་མཆོག་འདུས་པའི་སྔགས་སྤྱོད་ཀྱིས། ། སྙིང་པོ་བདེ་ཆེན་འཛིན་པ་ཐར་པའི་གྲོང༌། ། གསེར་རིའི་གྲངས་ལྡན་ཉིད་དུ་མངོན་བསྒྲུབས་ནས། །
སྟོང་འཁུན་ཡུལ་གྱི་མི་བདག་བསོད་ནམས་མཚོ། ། བསྲུབས་པ་ལས་བྱུང་རྒྱུ་སྤུན་ཕུན་ཚོགས་དག ། སྤྲུལ་པའི་བཟོ་བོས་ཐགས་སུ་ཉེར་བསྐྲུན་པའི། ། རྨད་བྱུང་གན་གོས་ལས་གྲུབ་བླ་རེས་མཚོན། ། བཤམས་དང་སྤྲུལ་པའི་མཆོད་སྤྲིན་དཔག་ཡས་ཀྱིས། ། མངོན་པར་མཆོད་དེ་དཀྱིལ་འཁོར་ཆེན་པོར་བདག ། འཇུག་ཅིང་དབང་དང་དམ་ཚིག་སྡོམ་པའི་རྒྱས། ། མཆོག་དངོས་གྲུབ་པ་དེ་སྲིད་འབྲལ་མེད་བཅིངས། ། དགེ་བའི་ཉལ་འགྲོས་དཔཾལ་ལྡཾན་བླ་མ་མཆོག ། ཆོཾས་ཀྱི་རྒྱལ་ཐབས་སྐྱོངཾ་བ་གང་དེ་ཡི། །
བྱང་ཆུབ་སྤྱོད་པའི་རྒྱ་མཚོ་ཡོངས་གང་ནས། ། བདག་སོགས་གདུལ་བྱའི་བསམ་ཀུན་རྫོགས་བྱེད་ཤོག ། བརྩེ་ཆེན་སྙིང་པོ་ཐབས་ཤེས་ཡི་གེའི་བདག ། ཟུང་གི་ལུགས་མཆོག་བཤད་སྒྲུབ་ལྷུར་ལེན་པའི། ། ཧ་རི་ཙནྡན་རྐང་འཐུང་རྒྱས་པའི་དྲིས། ། སྲིད་གསུམ་སྡུག་བསྔལ་གདུང་བ་བསིལ་བྱེད་ཤོག ། ཅེས་རྣམ་གནོན་གྱི་ལོར་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བར་དགེ་འདུན་འདུས་ཚོགས་ཆེན་པོས་ངོར་ལུགས་དཀྱིལ་འཁོར་སྒྲུབ་མཆོད་འཕར་མ་དང་གན་གོས་ཀྱི་བླ་རེ་བཅས་སྐུ་དབོན་རིན་ཆེན་མཆོག་གྲུབ་པས་ཕུལ་བའི་ཞལ་བྱང་འདིའང་བནྡེ་ཚུལ་རིན་གྱིས་གླེང་བའོ།། །། ༄༅། །ཨོཾ་སྭསྟི། དུས་གསུམ་སངས་རྒྱས་ཐུགས་རྗེ་ཟློས་པའི་གར། ། ཐེག་གསུམ་བསྟན་པ་ཡོངས་འཛིན་བཤེས་གཉེན་ཚུལ། །
ཁམས་གསུམ་འགྲོ་ལ་ལེགས་པའི་ལམ་སྟོན་བྱེད། ། སྐྱབས་གསུམ་འདུས་ཞལ་དཔལ་ལྡན་ཆོས་སྐྱོང་ཞབས། ། དད་གསུམ་ལུས་བཏུད་ཕྱག་འཚལ་མཆོད་པས་མཆོད། ། སྒོ་གསུམ་སྡིག་བཤགས་དགེ་ལ་རྗེས་ཡི་རང༌། ། ཐེག་གསུམ་ཆོས་འཁོར་བསྐོར་དང་བརྟན་བཞུགས་གསོལ། ། དུས་གསུམ་དགེ་ཚོགས་བྱང་ཆུབ་ཆེ་ཕྱིར་བསྔོ། ། གདན་གསུམ་ཀུན་ཚང་བླ་མའི་བྱིན་རླབས་རྒྱུན། ། གནས་གསུམ་ས་གཞིར་རྨ་མེད་བཏབ་ལས་སྐྱེས། ། རྣམ་གསུམ་མཁས་ཚུལ་དབྱར་སྐྱེས་ཕྲེང་འཁྲིགས་རྩེར། ། སྐུ་གསུམ་ལྷུན་གྲུབ་སྙེ་མ་གཡུར་ཟར་ཤོག །
ཅེས་སྐུ་དབོན་རིན་ཆེན་མཆོག་གྲུབ་པས་མཁན་ཆེན་དཔལ་ལྡན་ཆོས་སྐྱོང་པའི་སྐུ་གདུང་ཟ་མ་ཏོག་ལ་ལྕགས་འབྲུག་ལོ་གསར་གྱི་ཚེ་སྙན་ཤལ་འབུལ་བའི་ཞལ་བྱང་དུ་བནྡེ་ཚུལ་རིན་གྱིས་བྲིས་པ་དགེའོ།། །། ༄༅། །བི་ཛ་ཡནྟུ། དཔག་ཡས་བསྐལ་པའི་གདོད་མར་སངས་རྒྱས་ནས། ། སླར་ཡང་བཅུ་གཉིས་མཛད་པའི་འོད་པོ་ཆེས། ། སྐྱེ་དགུའི་སྒྲིབ་གསུམ་མུན་པ་བཅིལ་བ་དང༌། ། དགེ་ལེགས་འདབ་སྟོང་འཛུམ་བསུ་ཤཱཀྱའི་ཏོག ། གང་སྐུ་རྒྱལ་ཀུན་འདུས་ཞལ་རིན་པོ་ཆེར། ། གྲངས་མེད་ལུས་བཏུད་ཕྱག་འཚལ་མཆོད་པས་མཆོད། ། སྡིག་ལྟུང་མཐོལ་བཤགས་སྲིད་ཞིའི་དགེ་ལ་རང༌། ། སྨྲ་མཆོག་ཆོས་འཁོར་བསྐོར་དང་བརྟན་བཞུགས་གསོལ། །
འདིས་མཚོན་དགེ་བས་བྱང་ཆུབ་བར་དུ་བདག ། ལྟོས་བཅས་སྐྱེ་བའི་ཕྲེང་བར་སྡོམ་གསུམ་ལྡན། ། གཙུག་ལག་ཀུན་རིག་མཁས་ཚུལ་རྣམ་གསུམ་གྱིས། ། རྒྱལ་བསྟན་རིང་འཚོའི་བྱ་བ་བྱེད་པོར་ཤོག ། ཅེས་ལྕགས་འབྲུག་ཆོ་འཕྲུལ་དུས་ཆེན་གྱི་ཚེས་ལ་གཙུག་ལག་ཁང་མཐོང་ན་མངོན་པར་དགའ་བའི་ཐུབ་ཆེན་གྱི་སྐུ་ལ་སྙན་ཤལ་མཆོད་འབུལ་བགྱིས་པའི་ཚེ་བསྔོ་བྱང་འདིའང་བནྡེ་ཚུལ་ཁྲིམས་རིན་ཆེན་རང་གིས་བྲིས་པ་མངྒ་ལཾ།། །། ༄༅། །བཅོམ་ལྡན་ཉི་མའི་གཉེན་གྱིས་མཚོན། ། ཕྱོགས་བཅུར་འཚོ་གཞེས་སྟོབས་བཅུ་པའི། ། སྤྱན་སྔར་ཇི་སྙེད་གཟུགས་སྒྲ་དྲི། ། རོ་བདའ་རེག་བྱའི་མཆོད་སྤྲིན་འབུལ། ། འདི་ནས་འཚོ་བའི་དུས་བྱས་པ། །
སངས་རྒྱས་སེང་གེ་ཞེས་བྱ་བ། ། ངན་འགྲོ་གསུམ་དང་མི་ཁོམ་གནས། ། སྐྱེ་སྒོ་ཁེགས་པར་བྱིན་གྱིས་རློབས། ། གྲུ་འཛིན་བདེ་བ་ཅན་ཞིང་དུ། ། ཐོགས་མེད་བགྲོད་པའི་ལུས་རྟེན་གྱིས། ། བྱང་ཆུབ་ལམ་ཀུན་རྫོགས་བྱས་ནས། ། རྣམ་མཁྱེན་ཐོབ་པར་བྱིན་རློབས་ཤིག ། འདིའང་དོན་གཉེར་གྱི་ངོར་ཚུལ་རིན་གྱིས་སོ།། །། ༄༅། །ཤྲཱི་ཤཱཀྱ་མུ་ན་ཡེ་ན་མཿ སྒྲོན་མེའི་བསྐལ་པའི་ཚིགས་བཟང་ལྡིང་ཁང་དུ། །
བསྐལ་བཟང་རྒྱལ་བའི་མ་ཟླུམས་སྟོང་གསལ་ལས། ། དུས་འདིར་འཚང་རྒྱའི་ཐུགས་བསྐྱེད་སྨོན་པའི་ལམ། ། ཕུལ་བྱུང་ཁྱུང་སྔོན་སྐྱེས་དྲངས་ཤཱཾཀྱཾའི་ཏོཾག ༡ ། མི་མཆོག་གང་གི་སྔོན་རབས་ད་ལྟར་གྱི། ། ལེགས་མཛད་གཏིང་མཐས་དབེན་པ་སྟོབས་བཅུ་པ། ། རང་གི་ཡེ་ཤེས་དག་པའི་སྨྱུ་གུའི་རྩེས། ། བྲིས་པ་ལགས་གསུངས་ཕུང་པོར་བཀྲ་བྱས་པ། ༢ ། སྲིད་ཞིའི་བརྗོད་བྱ་མཐའ་དག་སྙན་དངགས་གླུར། །
འཛད་མེད་ལེན་པ་ངག་གི་གཅེས་མཛོད་དགུ། ། མཚོ་བྱུང་སྒེག་མོས་ལེགས་བྱིན་དགེཾ་བཾའི་དབཾང༌། ། སྲས་བཅས་གྲགས་པའི་ཟླ་འོད་འཛམ་གླིང་དཀར། ༣ ། ས་དབང་དད་གསུམ་ཆུ་གཏེར་རྣམ་འདྲེན་གྱི། ། བྱིན་རླབས་ཐུགས་རྗེའི་མནྡཱ་རས་བསྐུལ་ཚེ། ། ཟླ་བྲལ་རྟོགས་བརྗོད་གསར་པའི་དཔཾག་བསཾམ་གྱི། ། འཁྲིཾ་ཤིཾང་ཡལ་འདབ་ཆིག་བརྒྱ་བརྒྱད་ལྡན་འཁྲུངས། ༤ ། གསེར་ལྡན་འབྲི་ཀླུང་འགྲམ་ངོགས་རི་བོའི་ཤོད། །
ས་འཛིན་མགོཾན་པོཾ་རྣམ་པར་རྒྱཾལ་བའི་ལྷས། ། བསླུ་མེད་སྐྱབས་ཀྱི་དམ་པ་དཀོན་མཆོག་ལ། ། དད་དང་གཏོང་བའི་སྒོ་བརྒྱ་ཕྱེ་སྟེ་བསྐུལ། ༥ ། འཆོས་སྐྱོབ་དེ་ཉིད་ཀྱིས་བསྟན་བརྗོད་བྱའི་གཟུགས། ། དཀར་འཇམ་རས་ཀྱི་གཞི་མ་དེ་ཉིད་ ༢༥ གྲངས། ། འགོད་པ་གང་ཚེ་རིན་ཆེན་རྩིག་ལོགས་སུ། ། བདེན་བྲལ་གཟུགས་བརྒྱ་སྣང་བའི་ངོ་མཚར་འགོག ༦ ། རྣམ་འདྲེན་བཞི་བས་ཞིང་སྦྱངས་སེམས་ཅན་ཁམས། །
སྨིན་བྱས་སྤྱོད་པ་རྨད་བྱུང་རང་གཞན་རྒྱུད། ། སྔོན་མེད་དད་པའི་ས་བོན་གདབ་པ་དང༌། ། སྲིད་པར་ངེས་འབྱུང་མྱུ་གུ་བསྐྱེད་ཕྱིར་དུ། ༧ ། བསོད་ནམས་ཞིང་མཆོག་རྒྱལ་བའི་སྐུ་བརྙན་གྱི། ། བྱེད་པོ་ཚུཾལ་ཁྲིཾམས་རིཾན་ཆེཾན་བོད་དེ་ཡིས། ། བསྟན་བཅོས་དགོངས་དོན་མ་ནོར་རི་མོའི་ལམ། ། རང་གི་སུག་བྲིས་ཚར་དུ་དངར་བའི་ཚེ། ༨ ། ངོ་མཚར་རྗོད་བྱེད་ཐམས་ཅད་གཟུགས་བརྙན་དུ། །
ཤར་བའི་མིག་འཕྲུལ་འདི་འདྲ་སྔན་ཆད་ངས། ། ཡིད་ལ་དྲན་པར་མ་གྱུར་ཚངས་པའི་བློ། ། འགྱོད་པའི་གདུང་བས་གཉིད་ལ་མ་ཡུར་སྙམ། ༩ ། དབང་གཞུའི་ལང་ཚོ་བཀྲ་ཡང་དགེ་བས་སྟོང༌། ། སྒྱུ་མའི་རོལ་རྩེད་འབུམ་ཕྲག་འབྲས་བུས་དབེན། ། སུ་ཞིག་མཐོང་ན་དད་དང་ངེས་འབྱུང་དཔལ། ། སྐྱེ་བྱེད་ཚུལ་འདི་འགོད་ནུས་སྐལ་བ་བཟང༌། ༡༠ ། སླར་ཡང་མཁའ་དབྱིངས་ཟླ་བ་གཅིག་ཉིད་ལས། །
ཆུ་སྣོད་དུ་མར་སྣང་བའི་དོན་བྱེད་ལྟར། ། སངས་རྒྱས་ཕྲིན་ལས་འབབ་སྟེགས་མོས་པའི་ཕྱོགས། ། ངེས་པར་གཞོལ་ལ་ཉེ་དང་རིང་མི་མངའ། ༡༡ ། གཅིག་ཏུ་དགེ་སྤྱོད་དགེ་བས་ངོམས་མིན་ཡང༌། ། གཞན་དོན་གྱུར་ན་མོས་པའི་ཕྱོགས་བཏང་བ། ། ཆུ་བདག་ཆུ་ཀླུང་བྱེ་བས་མི་ཚིམ་མོད། ། ཆུ་རྒྱུན་གྲངས་མེད་འགྱེད་པ་མ་མཐོང་ངམ། ༡༢ ། གང་ཕྱིར་དགེཾ་སློངཾ་ཚུལཾ་ཁྲིཾམས་ཏིངཾ་འཛིཾན་གྱིས། །
བཀའ་ལུང་འགྱུར་རོ་འཚལ་གྱི་ཆོས་ཚོགས་དང༌། ། ཕན་ཚུན་དགེ་བའི་ལག་སྦྲེལ་ཐུབ་དབང་གི ། སྤྱན་སྔར་ཚོགས་བསགས་སྨོན་ལམ་ལྷན་ཅིག་བཏབ། ༡༣ ། ཚུལ་འདི་འདྲིཾ་དང་ཡོཾན་སྦྱོརཾ་མཆོཾད་ཀྱིཾན་རྗེཾད། ། འབད་པས་ཉེར་མཚོན་དུས་གསུམ་དགེ་བའི་ཀླུང༌། ། ཇི་སྙེད་བྱང་ཆུབ་མཆོག་གི་སིནྡྷུ་ཆེར། ། ཡོངས་སྨིན་སྐུ་གསུམ་རིན་ཆེན་འབྱུང་ཕྱིར་བསྔོ། ༡༤ ། དེ་སྲིད་སྐྱེ་བ་བརྒྱུད་མར་དལ་འབྱོར་གྱི། །
སྡོང་བུར་མཐོ་རིས་ཡོན་ཏན་པདྨ་དཀར། ། འཛུམ་བརྒྱ་དམུལ་བས་བསླབ་ཁྲིམས་ཉི་མའི་འོད། ། ཅི་ཡང་འཐུང་བའི་སྐལ་བ་སྦོམ་པོར་ཤོག ༡༥ ། ཐམས་ཅད་མཁྱེན་རྒྱུ་ཕྱི་ནང་རིག་པའི་གཞུང༌། ། ཇི་བཞིན་དཔྱོད་པའི་བློ་གྲོས་སྤོབས་པ་གཟུངས། ། ཆེར་བསྙེས་བློ་ལྡན་ལ་འོས་ལས་ཀུན་ལ། ། དབང་འབྱོར་ཐུབ་པའི་ལུགས་བཟང་ཟིན་པར་ཤོག ༡༦ ། གཏོང་དང་ཚུལ་ཁྲིམས་བཟོད་པ་བརྩོན་འགྲུས་རྩོམ། །
བསམ་གཏན་ཤེས་རབ་ཐབས་མཁས་སྨོན་པའི་ལམ། ། སྒྲིབ་བྲལ་ཡེ་ཤེས་དམ་པའི་སྤྱོད་གྲུ་ཡིས། ། ཚོགས་གཉིས་ཆུ་གཏེར་ཕ་རོལ་ཕྱིན་པར་ཤོག ༡༧ ། སྦྱིན་དང་སྙན་སྨྲའི་ཡིད་འཕྲོག་འཛུམ་དཀར་གྱིས། ། དགེ་བའི་ལམ་དུ་འགྲོ་བ་ཀུན་ཡིད་བསུ། ། དོན་སྤྱོད་དོན་མཐུན་བསྡུ་དངོས་རོ་བདའི་དཔལ། ། རང་གཞན་ཐར་པའི་གསོས་སུ་འགྱེད་པར་ཤོག ༡༨ ། མཐར་ཐུག་མཚན་དཔེས་ལེགས་བརྒྱན་རྒྱལ་བའི་སྐུ། །
སྣ་ཚོགས་མོས་པར་སྤྲུལ་པའི་སྒྱུ་འཕྲུལ་གྱིས། ། ཁམས་གསུམ་སྐྱེ་དགུའི་བརྟེན་པ་ཡོངས་ཕྲོགས་ནས། ། ཟབ་ཡངས་ཆོས་ཀྱི་དགའ་སྟོན་འགྱེད་པར་ཤོག ༡༩ ། ཀུན་མཁྱེན་ཉི་མའི་གཉེན་གྱི་ཐུགས་རྗེ་དང༌། ། འདྲི་བྱེད་ཡོན་སྦྱོར་ལྷག་བསམ་བདེན་པའི་མཐུས། ། གང་དག་སྨོན་ལམ་སྙིང་པོ་འདི་ནས་བཟུང༌། ། བྱང་ཆུབ་བར་དུ་གེགས་མེད་སྨིན་གྱུར་ཅིག ༢༠ ། ཐུགས་བསྐྱེད་ཐོག་མའི་ས་བོན་རྨ་མེད་བཏབ། །
སྐལ་མང་སྤྱོད་པའི་དཔག་བསམ་ལོ་འདབ་བསྐྱེད། ། སྤངས་རྟོགས་མཐར་ཕྱིན་སྙེ་མ་ཅང་སྨིན་པའི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ༢༡ ། ཅེས་སངས་རྒྱས་ཀྱི་རྟོགས་པ་བརྗོད་པ་དཔག་བསམ་འཁྲི་ཤིང་གི་གཟུགས་བཀོད་བྲིས་ཐང་ཉི་ཤུ་རྩ་ལྔ་ཇི་ལྟར་བསྐྲུན་པ་ལས་བརྩམས་པའི་གླེང་བ་བསྔོ་བ་སྨོན་ལམ་དུ་བཅས་པའི་དཔག་བསམ་གྱི་ལྕུག་ཕྲན་ཞེས་བྱ་བ་འདི་ནི། ལྡན་ཤོད་ས་འཛིན་མགོན་པོ་རྣམ་རྒྱལ་དང་སེ་ན་ཤུ་བྷའི་པར་དཔོན་ཚུལ་ཁྲིམས་ཏིང་འཛིན་པ་རྟེན་བཞེངས་ཀྱི་སྦྱིན་བདག་ཏུ་གྱུར་པ་ཟུང་གིས་བསྐུལ་བའི་ངོར། བཟོ་གནས་རིག་པའི་གཙུག་ལག་སྨྲ་བ་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་ལྕགས་འབྲུག་གི་གནམ་ལོ་གསར་ཚེས་ཀྱི་དགེ་བའི་ཉིན་སྦྱར་བ་དགེ་ལེགས་དར་ཞིང་རྒྱས་པར་གྱུར་ཅིག ། མངྒ་ལཾ།། །། ༄༅། །བསྐལ་པ་བཟང་པོའི་ནམ་མཁའི་མེ་ལོང་དུ། །
རྣམ་འདྲེན་ཆོས་ཀྱི་ཉི་མ་སྟོང་ཕྲག་བཞིན། ། ཤར་དང་འཆར་འགྱུར་གསུང་རབ་འཕང་འགྲོའི་རྒྱུད། ། ཐོས་པའི་སོར་རྩེས་བསྣུན་ལས་འཕོས་པའི་སྐུ། ། རྒྱལ་རྣམས་དངོས་སུ་མཇལ་དང་བསོད་ནམས་མཐུ། ། སྐལ་བ་ཕྲ་མོ་གཞར་ཡང་མིན་སྙམ་གྱི། ། སྣང་བརྙན་རིན་ཆེན་གསེར་སྦྱངས་ཁམས་ཀྱི་རྒྱུས། ། ལུས་ཅན་ཡོངས་ཀྱི་བསོད་ནམས་ཞིང་དུ་བསྐྲུན། ། ཡིད་སྲུབས་ཐུལ་མཆོག་རྣམས་ཀྱི་གཟུགས་བརྙན་ནི། ། བུས་པའི་རྩེ་འཇོས་བསྐྲུན་པ་ཙམ་གྱིས་ཀྱང༌། ། དཔག་ཡས་ལེགས་བྱས་ཡུལ་དུ་བསྔགས་བརྗོད་ན། །
ཚད་ལྡན་གཟུགས་སྐུའི་བསོད་ནམས་ཕ་མཐའ་ཅི། ། གང་འདི་ཐུབ་པའི་བརྟུལ་ཞུགས་ཉེར་བླངས་ནས། ། དཀོན་མཆོག་སྐྱབས་སུ་བསྟེན་པའི་བཏགས་མིང་དུ། ། ཚུལ་ཁྲིམས་རབ་བརྟན་ཞེས་བྱ་མི་བདག་གི ། བཀའ་ཡི་ལས་བྱེད་པ་དེས་དད་པས་བཞེངས། ། འདིས་མཚོན་དུས་གསུམ་དགེ་བའི་འོད་བརྒྱ་པས། ། སྡིག་ལྟུང་ཀུན་འབྱུང་སྡུག་བསྔལ་བཅས་པའི་མུན། ། ལེགས་སྦྱངས་ཐར་པའི་ལམ་ཀུན་སྣང་བྱས་ནས། ། བྱང་ཆུབ་ཡོན་ཏན་འདབ་སྟོང་གྲོལ་གྱུར་ཅིག ། ཅེས་དགེ་སློང་དོན་གྲུབ་ཅན་གྱིས་བསྐལ་བཟང་སངས་རྒྱས་སྟོང་གི་སྣང་བརྙན་ཐང་སྐུ་གསེར་རིའི་གྲངས་ལྡན་བཞེངས་བྱང་དང་སྨོན་ལམ་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །།
ན་མོ་གུ་རུ་བྷྱཿ གང་གི་སྣང་བརྙན་ཏི་སེ་ལྷུན་པོའི་དཔལ། ། མཐོང་ཐོས་བྱིན་རླབས་ལམ་གསུམ་འབབ་ཀྱི་རྒྱུན། ། ངན་འགྲོ་གསུམ་གྱི་སྡུག་བསྔལ་དེ་རྒྱུའི་དྲི། ། སྦྱོང་བྱེད་རྒྱལ་པོ་ཀུན་རིག་རྩ་བའི་ལྷ། ། དུས་འཁོར་སྡོམ་འབྱུང་གཤིན་རྗེའི་དགྲ་ལ་སོགས། ། ཀུན་མཁྱེན་གྱིས་གསུངས་ཚད་དང་མཚན་ཉིད་ལས། ། ལེགས་པར་འཕོས་པའི་རྣམ་བཀྲ་དབང་པོའི་ཚོན། ། ལང་ཚོ་གསར་པར་ཅོ་འདྲིར་བཟོད་པ་གང༌། ། ཚུལ་ཁྲིམས་རབ་བརྟན་གྱིས་བསྐྲུན་བསོད་ནམས་ཀྱིས། །
ཟླ་གཞོན་སྣང་བས་སྒོ་གསུམ་སྡིག་ལྟུང་མུན། ། ལེགས་སྦྱངས་ཚོགས་གཉིས་ས་དགའ་བཞད་པ་ལས། ། དོན་གཉིས་རོ་བདའི་དགའ་སྟོན་འགྱེད་པར་ཤོག ། ཅེས་དགེ་སློང་ཚུལ་ཁྲིམས་རབ་བརྟན་པས་སྒོ་གསུམ་སྡིག་ལྟུང་སྦྱོང་བྱེད་དུ་ཀུན་རིག་རྣམ་པར་སྣང་མཛད་འཁོར་དང་བཅས་པའི་སྐུ་བརྙན་བྲིས་པའི་བསྔོ་བྱང་དུ་བནྡེ་ཚུལ་རིན་ཅན་གྱིས་བྲིས་པ་སརྦ་མངྒ་ལཾ།། །། ༄༅། །ན་མོ་གུ་རྭ་ཀྵོ་བྷྱཤྩ་བྷྱཾ། གང་མཚན་སྙན་པའི་རོལ་མོ་སུ་ཞིག་གི ། ཐོས་པ་འཛིན་པའི་བཅུད་དུ་ལྷུང་བའམ། ། གཟུགས་བརྙན་མིག་གི་མེ་ལོང་ཤར་ཙམ་གྱིས། ། ཚེ་རབས་ཕྲེང་བའི་སྒྲིབ་སྦྱོང་མི་འཁྲུགས་པ། ། གང་སྐུ་དེ་ཉིད་གྲངས་ ༢༥ མཉམ་བརྒྱུད་རིམ་བཅས། །
བཀོད་ལེགས་རི་མོར་བྲིས་པའི་ལྟད་མོ་ཡིས། ། དཔྱོད་ལྡན་ལྟ་བྱེད་བརྟན་པ་ཁེངས་ལྡན་གཞུ། ། ཁ་གསག་རྒྱུད་ལ་མ་བརྟེན་རང་དབང་འགུགས། ། འཕགས་ཡུལ་གསང་ཆེན་གྲུབ་པའི་དབང་ཕྱུག་གིས། ། ལེགས་བཀྲལ་སྔགས་ཀྱི་ཆོ་ག་རྗེས་མཐུན་དུ། ། ཕུན་ཚོགས་རྒྱུ་སྦྱོར་བཀོད་པ་ཉེར་སྦྱར་ཏེ། ། དགེ་སློང་ཚུལ་ཁྲིམས་རབ་བརྟན་ཅན་གྱིས་བསྐྲུན། ། དེ་ལས་བྱུང་བའི་བསོད་ནམས་ཉལ་འགྲོའི་ཆར། ། དུས་གསུམ་བསགས་པའི་ལེགས་བྱས་ཇི་སྙེད་ཀླུང༌། ། ཐབས་མཁས་བསྔོ་བའི་རྒྱལ་པོས་ལེགས་བསྡམས་ནས། །
བྱང་ཆུབ་མཆོག་གི་ཆུ་གཏེར་རོ་གཅིག་ཤོག ། སྲིད་པར་སྡོམ་ལྡན་པདྨའི་ཚུལ་བཟུང་ཡང༌། ། སེམས་ཀྱི་གཉིས་འཐུང་དཀར་མིན་གོམ་སྟབས་ཀྱིས། ། ནོངས་གྱུར་ཚེ་རབས་སྡིག་དང་ལྷན་ཅིག་ཉིད། ། ལེགས་སྦྱངས་ཡོན་ཏན་སྦྲང་རྩིས་གཏམས་གྱུར་ཅིག ། ཅེས་དགེ་སློང་ཚུལ་ཁྲིམས་རབ་བརྟན་པ་རང་གི་སྡིག་སྦྱོང་དུ་རྡོ་རྗེ་མི་འཁྲུགས་པའི་གཙོ་འཁོར་གྱི་སྐུ་བརྙན་གྱི་བྲིས་སྐུའི་བསྔོ་བྱང་དུ། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག། །། ༄༅། །ན་མོཿཤྲཱི་མཱཾ་དྷརྨ་པཱ་ལཱ་ཡ། དཔཾལ་ལྡན་རྡོ་རྗེ་འཆང་བ་ངུར་སྨྲིག་འཆང༌། ། མཆོག་གི་རོལ་པས་དམ་ཆོཾས་སྐྱོཾང་བ་ལ། །
ཟླ་བྲལ་སྲུང་མས་ཕྲིན་ལས་ཉེར་བསྒྲུབས་པའི། ། མཁན་ཆེན་ཆོས་ཀྱི་རྒྱལ་པོའི་པུར་རས་གཞིར། ། སྒེག་ཆགས་མི་སྡུག་ཉམས་ཀྱི་འགྱུར་བ་རེས། ། ཞི་རྒྱས་དབང་དང་བསྐྲད་གཟིར་ཕྲིན་ལས་རྣམས། ། ལྷུན་གྲུབ་རྒྱལ་བའི་ཐུགས་སྤྲུལ་གུར་མགོན་ཆེ། ། ལྕམ་དྲལ་གདོང་བཞི་ལས་བྱེད་མགོན་པོར་བཅས། ། གར་དགུའི་ཉམས་ལྡན་ལེགས་བསྐྲུན་གཟུགས་སྐུ་འདིར། ། རང་རང་བརྟེན་གནས་ཉིད་དུ་རྣམ་བརྟགས་པས། ། མཚོན་བྱ་དོན་གྱི་ཡེ་ཤེས་མགོན་པོ་ཡང༌། ། དགྱེས་པའི་གར་གྱིས་རྩེན་པ་སོམ་ཉི་ཅི། །
གང་འདི་བསྟན་པ་ལྷུན་གྲུབ་གྱིས་བསྐྲུན་མཐུས། ། རྒྱལ་བསྟན་དེ་འཛིན་ཡོན་སྦྱོར་བཅས་པ་ལ། ། བར་ཆད་སྡང་དགྲ་སྐད་ཅིག་ཚར་བཅད་ཅིང༌། ། བཤད་སྒྲུབ་ཕྲིན་ལས་ཕྱོགས་བཅུར་རྒྱས་པར་མཛོད། ། མདོ་སྔགས་ཆོས་ཚུལ་འདབ་སྟོང་བཞད་པ་ལས། ། ཐོས་བསམ་བསྒོམ་པའི་སྦྲང་རྩིའི་བཅུད་ལེན་གྱིས། ། བློ་གྲོས་བུང་བ་འཕུར་རྩལ་རབ་རྫོགས་ནས། ། དོན་གཉིས་ལྷུན་གྲུབ་དབྱངས་སྙན་སྒྲོགས་པར་མཛོད། ། ཅེས་བསྟན་པ་ལྷུན་གྲུབ་ཀྱིས་གུར་མགོན་འཁོར་དང་བཅས་པའི་སྐུ་བརྙན་པུར་རས་ལ་བཞེངས་པའི་འདོད་གསོལ་དུ་བནྡེ་ཚུལ་རིན་གྱིས་སྨྲས་པའོ།། །། ༄༅། །སྭསྟི་བི་ཛ་ཡནྟུ།
གནས་སྐབས་མཐར་ཐུག་དོན་ཀུན་གྲུབ་པའི་གཞི། ། སྐྱབས་གནས་ཀུན་འདུས་བླ་མ་རིན་པོ་ཆེའི། ། ཞལ་ལུང་ཇི་བཞིན་བྱམས་ཆེན་རྒྱལ་བའི་སྐུ། ། བསྐྲུན་འདིར་ཐོག་མ་བར་དང་མཐའ་ཀུན་དུ། ། སྦྱིན་བདག་འགོ་འཛིན་ལས་བྱེད་བཅས་པ་ལ། ། མི་དང་མི་མིན་བསམ་སྦྱོར་གདུག་རྩུབ་ཀྱི། ། ཁ་རླངས་ལས་བྱུང་ནད་རིམས་གདོན་བགེགས་ཀྱི། ། ཉེར་འཚེས་མི་ཚུགས་བསྲུང་བའི་གུར་ཁྱིམ་མཛོད། ། འཆི་མེད་ཚེ་དང་བསོད་ནམས་ལོངས་སྤྱོད་དང༌། ། ལེགས་ཕྱོགས་ཐམས་ཅད་དབྱར་དུས་ཆེ་གཏེར་བཞིན། །
གོང་ནས་གོང་འཕེལ་ཁྱེད་བཞེད་དོན་རྣམས་ཀུན། ། གེགས་མེད་འགྲུབ་པར་བྱིན་གྱིས་བརླབ་ཏུ་གསོལ། ། ཞེས་རྡོ་རྗེ་འཆང་དཔལ་ལྡན་ཆོས་སྐྱོང་བའི་བཞེད་པ་རྫོགས་བྱེད་དུ་བྱམས་ཆེན་རྒྱལ་བའི་སྐུ་བརྙན་གསེར་ཟངས་ལས་བསྐྲུན་པར་བརྩམས་པའི་ཉིན། ཙནྡན་དཀར་བསིལ་གྱི་ཟ་མ་ཏོག་ཏུ་བཞུགས་པའི་སྐུ་གདུང་ལ་གེགས་བྲལ་གནང་བ་ཞུ་བའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་བཀྲ་ཤིས་པར་གྱུར་ཅིག། །། ༄༅། །སྭསྟི་སིདྡྷི་རསྟུ། ཀུན་མཁྱེན་རྡོ་རྗེ་འཆང་ནས་བདག་ཅག་གི ། འདྲེན་མཆོག་དཔལ་ལྡན་ཆོས་སྐྱོང་བར་བྱོན་པའི། ། དངོས་བརྒྱུད་དཔལ་ལྡན་བླ་མ་ཡི་དམ་ལྷ། ། གུར་མགོན་ལྕམ་དྲལ་གདོང་བཞི་ལྡན་པ་ཆེ། ། ལས་མགོན་པུ་ཏྲ་མིང་སྲིང་དམག་ཟོར་སོགས། །
རྣམ་འདྲེན་བསྟན་སྲུང་རྒྱ་མཚོ་ད་ཚུར་གསོན། ། བྱམས་ཆེན་རྒྱལ་བའི་སྐུ་བརྙན་བསྐྲུན་པ་སོགས། ། ཡོངས་འཛིན་བཞེད་དོན་བསྒྲུབ་པའི་གཡར་དམ་ཅན། ། བསྟན་པའི་སྦྱིན་བདག་འགོ་འཛིན་ལས་བྱེད་བཅས། ། ནད་རིམས་གདོན་བགེགས་མི་དང་མི་མིན་གྱི། ། ཉེར་འཚེ་བར་ཆད་མི་འབྱུང་སྲུང་བ་མཛོད། ། ཚེ་དང་བསོད་ནམས་འཕེལ་ཞིང་རྒྱས་པ་དང༌། ། རྣམ་དཀར་ཕྲིན་ལས་སྤྱི་དང་བྱེ་བྲག་ཏུ། ། གང་བརྩམས་བགྱི་བ་གེགས་མེད་བདེ་བླག་ཏུ། ། མྱུར་མགྱོགས་འགྲུབ་པའི་ཕྲིན་ལས་སྟོང་གྲོགས་མཛོད། །
ཅེས་བྱམས་ཆེན་རྒྱལ་བའི་སྐུ་བརྙན་གསེར་ཟངས་ལས་བསྐྲུན་པའི་འགོ་བརྩམས་པའི་ཉིན། རྐྱེན་གེགས་མི་འབྱུང་ཆེད་དུ་ལྷུན་གྲུབ་སྟེང་གི་མགོན་ཁང་ཆེན་པོར་གཏོར་བསྔོ་ཕྲིན་ལས་འཆོལ་དུས་སུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་བཀྲ་ཤིས།། །། ༄༅། །ཨོཾ་སྭསྟི་སིདྡྷི་རསྟུ། བསམ་ཀུན་རྫོགས་བྱེད་ཡོན་ཏན་དཔག་བསམ་གྱིས། ། བསམ་ཡས་འགྲོ་བའི་རེ་སྐོང་བླ་མ་དང༌། ། བསམ་བྱའི་སྙིང་པོའི་དངོས་གྲུབ་ཅི་དང་ཅིའི། ། བསམ་དོན་ཀུན་སྦྱིན་ཡི་དམ་རྒྱུད་སྡེའི་ལྷ། ། རྒྱལ་བ་དེ་སྲས་བརྒྱུད་པར་བཅས་པའི་བཀས། ། བསྟན་པ་དེ་འཛིན་སྐྱེས་བུ་བཅས་སྐྱོང་བར། ། སྟོན་པའི་ཐུགས་སྤྲུལ་གུར་མགོན་ལྕམ་དྲལ་དང༌། །
ལས་བཞི་ལྷུན་གྲུབ་དཔལ་མགོན་སྲིང་བཞིར་བཅས། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་སྡེ། ། དུར་ཁྲོད་ཡབ་ཡུམ་དམག་ཟོར་རྒྱལ་མོ་སོགས། ། བསྟེན་ཀྱིན་བསྒྲུབ་པའི་བཀའ་སྲུང་རྒྱ་མཚོའི་སྡེ། ། མཐུ་སྟོབས་རྫུ་འཕྲུལ་དཔག་ཡས་ཚོགས་རྣམས་དགོངས། ། དེང་འདིར་རྣལ་འབྱོར་བདག་ཅག་འཁོར་བཅས་ཀྱིས། ། རང་གཞན་དོན་དུ་བྱང་ཆུབ་སྤྱད་སྤྱོད་པའི། ། འཆི་མེད་རིང་པོར་འཚོ་བ་ཚེ་ཡི་རྒྱུན། ། སྐལ་ལྡན་ཤིང་རྟ་ལྟར་བསྲིང་ཕྲིན་ལས་མཛོད། ། བསོད་ནམས་དཔལ་འབྱོར་ཆུ་གཏེར་འཁྱིལ་པའི་ཀློང༌། །
ཐོས་བསམ་བསྒོམ་པའི་ཡོན་ཏན་ནོར་བུས་གཏམས། ། མཁས་པའི་ཕྲིན་ལས་དག་བྱེད་རྒྱུན་རིང་མས། ། བསྟན་འགྲོའི་དགེ་ལེགས་རྒྱས་པའི་གསོས་སྨིན་མཛོད། ། བསམ་དོན་བརྩམས་པའི་ལས་རྣམས་ཐམས་ཅད་ལ། ། ཐོག་མཐའ་བར་གྱི་གནས་སྐབས་ཐམས་ཅད་དུ། ། གེགས་མེད་ཤིས་པའི་སྒོ་འཕར་བྱེ་བ་བརྒྱ། ། ཅིག་ཅར་འབྱེད་པའི་ཕྲིན་ལས་ཐོགས་མེད་སྒྲུབས། ། འཛམ་གླིང་ཐུབ་པའི་རྒྱལ་སྲིད་སྐྱོང་བའི་རྒྱལ། ། བརྩེ་ཆེན་སྙིང་པོ་བརྒྱུད་པར་བཅས་པའི་ལུགས། ། རྩོམ་འཆད་བརྩད་པ་ལྷུར་ལེན་ངུར་སྨྲིག་འཆང༌། །
འདུ་ཚོགས་ཁུར་གྱིས་དབྱིག་འཛིན་ལྕི་བར་མཛོད། ། ཅེས་སྡེ་དགེ་ལྷུན་གྲུབ་སྟེང་གི་མགོན་ཁང་ཆེན་པོར་རང་གིས་འདོད་དོན་སྙིང་པོ་བསྒྲུབ་ཕྱིར་གཏོར་བསྔོ་དང་མངོན་འདོད་ཕྲིན་ལས་འཆོལ་བའི་ཚིགས་སུ་བཅད་པ་འདིའང་བནྡེ་ཚུལ་ཁྲིམས་རིན་ཆེན་རང་གིས་རྣམ་གནོན་གྱི་ལོར་བྲིས་པའོ།། །། ༄༅། །སྭསྟི་སིདྡྷིཿ རིགས་བརྒྱའི་ཁྱབ་བདག་རྡོ་རྗེ་འཆང་བ་ནས། ། ཁོ་བོའི་འདྲེན་པ་མཆོག་རྣམས་བར་བྱོན་པའི། ། དབང་བརྒྱུད་གདམས་པ་དངོས་བརྒྱུད་བླ་མ་དང༌། ། ཡི་དམ་རྒྱུད་སྡེའི་ལྷ་དང་དཀོན་མཆོག་གསུམ། ། བསྟན་སྲུང་ཡོངས་ཀྱི་སྡེ་དཔོན་རྡོ་རྗེ་གུར། ། ལྕམ་དྲལ་གདོང་བཞི་ལྡན་པ་སྲིང་བཞིར་བཅས། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་སྡེ། །
དུར་ཁྲོད་ཡབ་ཡུམ་དམག་ཟོར་རྒྱལ་མོ་སོགས། ། བསྟན་སྲུང་དམ་ཅན་ཐམས་ཅད་མཐུ་སྟོབས་ཤུགས། ། གནམ་ལྕགས་ཐོག་བརྒྱ་དུས་གཅིག་འཁྲུགས་ལྟར་བསྐྱེད། ། དེང་འདིར་ཕྲིན་ལས་སྒྲུབ་པར་བཅོལ་ལ་དགོངས། ། བདག་ཅག་བསྟན་འགྲོའི་དོན་སྒྲུབ་བསམ་སྦྱོར་ལ། ། ཕྲག་དོག་སེམས་འཆང་དགྲ་བགེགས་བྱད་མཁན་གྱིས། ། རྦད་པའི་སྡེ་བརྒྱད་རྒྱལ་འགོང་འབྱུང་གདོན་གྱི། ། ཉེར་འཚེ་ཞི་ཞིང་མི་འབྱུང་ཕྲིན་ལས་སྒྲུབས། ། ཞི་བྱེད་ལས་ཀྱི་བདུད་རྩིས་མ་ཐུལ་བའི། ། གདུག་ཅན་མི་དང་མི་མིན་གང་ཡང་རུང༌། །
བསྟན་སྲུང་རྣམས་ཀྱི་མཐུ་རྩལ་དཔུང་བསྐྱེད་ལ། ། བཟུང་དང་བཅིང་བརྡེག་འཚོ་བའི་རྒྱུན་བཅད་ནས། ། རྣམ་ཤེས་སྐྱེ་མེད་དབྱིངས་སུ་སྦྱོར་སྒྲོལ་མཛོད། ། རིང་འཚོའི་ཚེ་དང་བསོད་ནམས་ཆུ་གཏེར་ཀློང༌། ། བསམ་བསྒོམ་ཡོན་ཏན་རྒྱས་པའི་གདེངས་ཅན་དབང༌། ། སྲིད་ཞིའི་དགེ་ལེགས་དབྱིག་ལ་དབང་འབྱོར་ཞིང༌། ། ཕྲིན་ལས་ཆུ་ཀླུང་ཕྱོགས་བརྒྱར་འགྱེད་མཛོད་ཅིག ། ས་སྐྱ་པ་དང་ཨེ་ཝཾ་ཡི་གེའི་བདག ། མཆོག་ཟུང་ལུགས་བཟང་བཤད་སྒྲུབ་གླུར་འཇོ་བའི། ། བསྟན་སྐྱོང་ངང་པའི་རྒྱལ་པོ་གྲངས་མེད་ཀྱིས། །
ཕྱོགས་དང་ཕྱོགས་བྲལ་རྒྱ་མཚོར་ཁྱབ་པར་མཛོད། ། བླ་མ་ལྷ་སྲུང་བྱིན་རླབས་ནུས་མཐུའི་གཏེར། ། གྲགས་པའི་རྔ་གསང་སྲིད་པ་གསུམ་ལྡིར་བའི། ། བདེན་པ་དེ་ཡིས་གང་བཅོལ་ཕྲིན་ལས་རྣམས། ། གེགས་མེད་ལ་གོར་འགྲུབ་པར་བྱིན་གྱིས་རློབས། ། ཞེས་ལྷུན་གྲུབ་སྟེང་གི་མགོན་ཁང་ཆེན་པོ་ཤར་ནུབ་གཉིས་སུ་རང་གིས་འདོད་དོན་འགའ་ཞིག་སྒྲུབ་ཆེད་ལས་བཅོལ་རྣམ་པར་རྒྱལ་བའི་རྔ་གསང་ཞེས་པ་འདིའང་བནྡེ་ཚུལ་ཁྲིམས་རིན་ཆེན་དུ་བོད་པས་རྣམ་གནོན་གྱི་ལོའི་ཐ་སྐར་ཟླ་བའི་མཁའ་འགྲོ་འདུ་བའི་ཚེས་ལ་བྲིས་པ་བི་ཛ་ཡནྟུ།། །། ༄༅། །སྭསྟི་སིདྡྷི་རསྟུ། གང་དག་མཚན་གྱི་རྔ་བོ་ཆེ། ། རྩེ་གཅིག་མོས་པའི་དབྱིག་གུས་བསྐུལ། ། བསམ་དགུ་འགྲུབ་པའི་དབྱངས་ལྡིར་བ། །
སྐྱབས་མཆོག་བསླུ་མེད་ཀུན་གྱིས་སྐྱོང༌། ། དཀོན་མཆོག་གསུམ་དངོས་བླ་མ་དང༌། ། རྒྱལ་བ་རྒྱལ་བའི་སྲས་བཅས་དང༌། ། བསྟན་དགྲ་དམ་ཉམས་ཚར་གཅོད་རྗེ། ། ཁྲག་འཐུང་རྡོ་རྗེ་གུར་མགོན་ནི། ། སྤྲུལ་པའི་ཕོ་ཉ་འབུམ་སྡེར་བཅས། ། བསྟན་དགྲའི་སྲོག་ཟན་འདོད་ཁམས་བདག ། ནམ་གྲུ་མ་མོ་མཁའ་འགྲོའི་ཚོགས། ། དམ་ཉམས་དགྲ་བོའི་སྟོབས་འཕྲོག་བྱེད། ། གཉན་མགོན་ཞིང་སྐྱོང་གདོང་བཞི་པ། །
སྲིང་བཞི་བཀའ་སྡོད་ཤན་པའི་སྡེ། ། སྣང་སྲིད་དྲེགས་པའི་སྡེ་དང་བཅས། ། ལས་མཁན་གནོད་སྦྱིན་ཕོ་མོ་དང༌། ། ཁམས་གསུམ་སྲོག་བདག་བདུད་པུ་ཏྲ། ། བྷ་ཊ་སྲིན་མོ་ཁ་འབར་མ། ། རྒྱུད་གསུམ་གྱིས་བསྡུས་དྲེགས་པའི་ཚོགས། ། རུ་འདྲེན་སྡེ་བཞིའི་དམག་དཔུང་དང༌། ། དུར་ཁྲོད་དམག་ཟོར་རྒྱལ་མོ་ཆེ། ། འཆི་བདག་ལས་ཀྱི་གཤིན་རྗེ་ནི། ། འཁོར་ཚོགས་གཤིན་རྗེ་གྲངས་མེད་བཅས། །
བསྟེན་ཀྱིན་བསྒྲུབ་པའི་ལྷ་སྲུང་ཀྱེ། ། རྡོ་རྗེ་འཆང་ནས་ས་སྐྱ་པ། ། བདག་གི་ཡོངས་འཛིན་བར་བྱོན་པའི། ། རྩ་བརྒྱུད་བླ་མའི་བཀའ་བསྒོས་དང༌། ། རྡོ་རྗེའི་ཐ་ཚིག་དྲན་བྱོས་ལ། ། བཅོལ་བའི་ཕྲིན་ལས་སྒྲུབ་ལ་དགོངས། ། ཆོས་ཀྱི་རྒྱལ་པོ་ས་སྐྱ་པའི། ། མི་རྒྱུད་ཆོས་བརྒྱུད་བཅས་སྤེལ་ཞིང༌། ། རྒྱལ་བ་ཀུན་བཟང་བརྒྱུད་བཅས་ཀྱི། ། བསྟན་སྲིད་རྒྱས་དང་རྒྱས་འགྱུར་ལ། །
གེགས་བྱེད་སྡང་དགྲ་བསྒྲལ་ནས་ཀྱང༌། ། བཤད་སྒྲུབ་ཕྲིན་ལས་རྒྱས་པར་མཛོད། ། བདག་ཅག་སློབ་འཁོར་བཅས་པ་ལ། ། དགྲ་བགེགས་བྱད་མ་གང་དག་གིས། ། མནན་གཏད་བཅིངས་དང་ངན་སྔགས་ཟོར། ། བསམ་སྦྱོར་རྩུབ་མོར་རྩོམ་བྱེད་པའི། ། དམ་ཉམས་དགྲ་བགེགས་བྱད་མ་ཡི། ། མཐུ་སྟོབས་ནུས་པ་ཉམས་ཀྱིས་ལ། ། བྱད་མ་དེ་ཐོག་བཟློག་ཅིང་བསྒྱུར། ། བསད་བཅས་བསྒྲལ་བའི་ཕྲིན་ལས་མཛོད། །
ལྟས་ངན་ཆོ་འཕྲུལ་སྣ་ཚོགས་ཐོངས། ། བཞི་བརྒྱ་རྩ་བཞིའི་ནད་ཆར་ཕོབ། ། ལོ་ཟླར་མ་འགྱངས་ད་ལྟ་ཉིད། ། གསོད་གཅོད་བསྒྲལ་བའི་ཕྲིན་ལས་མཛོད། ། སོད་རྟགས་དོན་སྙིང་དམར་པོའི་སྐྱེས། ། ད་ལྟ་ཉིད་དུ་མི་སྟེར་ན། ། མཐུ་ཆེན་སྲུང་མའི་དབང་པོ་རྣམས། ། ངལ་བརྒྱས་བསྟེན་པའི་དགོས་པ་ཅི། ། བསྟན་དགྲ་དམ་ཉམས་མི་བསྒྲལ་ན། ། བསྟན་པ་བསྟན་འཛིན་ཇི་ལྟར་བསྲུང༌། །
བསྒོས་པའི་ཕྲིན་ལས་མི་བསྒྲུབས་ན། ། ཁས་བླངས་དམ་ཚིག་ཇི་ལྟར་བསྲུང༌། ། དེས་ན་དགྲ་བོ་བྱད་མ་ཡི། ། ཚེ་དང་བསོད་ནམས་ལྷག་མ་བསྟུང༌། ། སྲོག་རྩ་ཆོད་ལ་སྙིང་ཁྲག་འཐུང༌། ། དོན་སྙིང་ཤ་ཁྲག་ཚོགས་སུ་རོལ། ། བསྟན་དགྲ་འདི་རྣམས་རིང་གནས་ན། ། བསྟན་པ་བཤིག་ཅིང་བསྟན་འཛིན་འཚེ། ། ཆོས་དང་བླ་མའི་སྐུ་དགྲར་བྱེད། ། དེ་བས་མྱུར་དུ་བསྒྲལ་མཛོད་ཅིག །
བདག་ཅག་དཔོན་སློབ་འཁོར་དང་བཅས། ། གེགས་ཆག་རྐྱེན་ལས་རྣམ་རྒྱལ་ནས། ། རིང་འཚོའི་ཚེ་དང་བསོད་ནམས་དཔལ། ། ལུང་རྟོགས་ཡོན་ཏན་རྒྱས་པར་སྤེལ། ། བདེ་དགའ་བསམ་བསྒོམ་ཡོན་ཏན་དང༌། ། མཁས་ཚུལ་གསུམ་གྱི་ཕྲིན་ལས་རྣམས། ། ཕན་ཚུན་གཅིག་ལ་གཅིག་འགྲན་ལྟར། ། འཕེལ་ཞིང་རྒྱས་པའི་ཕྲིན་ལས་མཛོད། ། བླ་མ་ཡི་དམ་ཐུགས་རྗེ་དང༌། ། ཆོས་སྐྱོང་སྲུང་མའི་མཐུ་རྩལ་གྱིས། །
བསྟན་དགྲ་དམ་ཉམས་ཚར་གཅོད་ཅིང༌། ། བསམ་དོན་འགྲུབ་པའི་བཀྲ་ཤིས་ཤོག ། ཅེས་བཀའ་སྲུང་དྲེགས་པའི་སྡེ་ཚོགས་ལ་དྲག་ཏུ་བསྐུལ་པ་གཡུལ་བཟློག་ལྷ་དབང་དཔུང་བསྐྱེད་ཅེས་བྱ་བ་འདིའང་རང་གཞན་ལ་ཕ་རོལ་གྱི་བྱད་གཏད་ཀྱི་མཚན་མ་ཤར་བའི་ཚེ་བནྡེ་ཚུལ་ཁྲིམས་རིན་ཆེན་ཞེས་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་བ་གམ་གསུམ་པར་བྲིས་པ་ཕྱོགས་ལས་རྣམ་པར་རྒྱལ་བའི་རྒྱུར་གྱུར་ཅིག། །། ༄༅། །སརྦྦཱརྠ་སིདྡྷཱ་ཡ་ན་མཿ མཚར་སྡུག་སྤྱན་གྱི་ཟུར་མདའ་འཕངས་ཙམ་ནས། ། སྲིད་ཞིའི་དཔལ་གྱིས་ཁེངས་ལྡན་སྐྱེ་བོའི་བློ། ། རྩེ་གཅིག་རང་དབང་ཉིད་དུ་འགུགས་པའི་ལྷ། ། ཐུགས་རྗེ་མྱུར་མ་རིགས་བྱེད་དཔའ་མོའི་སྐུ། ། སྤྲུལ་འཚོང་ལུས་དཀྲིས་ཙཱི་ནའི་འཕྲུལ་གོས་ལ། ། ཡིད་འཕྲོག་ལས་ཀྱི་དངོས་གྲུབ་སྒྲུབ་པའི་རྟེན། །
ཚུལ་རིན་རང་གི་སུག་རྩེས་ཟློས་བུའི་གར། ། དབྱུ་གུ་གསུམ་ཡུན་ལེགས་བསྒྱུར་རྫོགས་པར་བྲིས། ། དགེ་བ་ཐུབ་མཆོག་བསྟན་པའི་ཁང་བཟང་དུ། ། རིས་བྲལ་འགྲོ་བ་མགྲོན་དུ་གཉེར་བྱས་ཏེ། ། ཟབ་ཡངས་ཆོས་ཀྱི་བདུད་རྩིའི་དགའ་སྟོན་མཁན། ། སྨྲ་མཁས་ཆོས་ཀྱི་སྦྱིན་བདག་ཆེ་ཕྱིར་བསྔོ། ། ཞེས་ལྷ་མོ་རིགས་བྱེད་མར་འདོད་དོན་གསོལ་བ་སྨོན་ལམ་དང་བཅས་པ་འདིའང་བནྡེ་ཚུལ་ཁྲིམས་རིན་ཆེན་རང་གིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །བསླུ་མེད་གཏན་གྱིས་སྐྱབས་གནས། ། བླ་མ་དཀོན་མཆོག་གསུམ་ལ། ། དད་གསུམ་སོར་མོས་བརྡུངས་པའི། །
སྒྲ་བརྙན་དབྱངས་མཆོད་འབུལ་ལོ། ། སྐྱེ་བ་འདི་དང་ཚེ་རབས། ། ཐུགས་རྗེས་བྱིན་གྱིས་རློབས་ལ། ། དབྱངས་མཆོག་རྡོ་རྗེ་ཆོས་འདྲར། ། བདག་ལ་དངོས་གྲུབ་སྩོལ་ཤོག ། ཀ་ར་མངར་པོའི་ཟས་དེ། ། ཁ་ལ་མུར་བའི་དགའ་བ། ། ག་ལེར་སྙིང་ལ་སིམ་པས། ། ང་རང་སྐལ་བ་བཟང་བྱུང༌། ། ཅ་ཅོ་ཁེ་སྤོགས་གཏམ་དང༌། །
ཆ་ལུགས་སོག་ཆས་མེད་ཀྱང༌། ། ཇ་ཙམ་བདུད་རྩིའི་ཆབ་ཏུ། ། ཉ་མོ་ང་རང་སྐྱིད་སྙམ། ། ཏ་ལའི་གཞི་མར་བྲིས་པའི། ། ཐ་དད་ཡིག་རིགས་མཐོང་ཚེ། ། ད་ལྟ་ན་ཚོད་རྒས་ཀྱང༌། ། ན་རྒ་འོང་སྙམ་མི་བྱེད། ། པ་ཏྲ་དྲང་སྲོང་སྣོད་ནང༌། ། ཕ་མེས་གནང་བའི་གདུགས་ཚོད། ། བ་མོའི་འོ་མ་བཞིན་དུ། །
མ་ལྟོགས་ཙམ་གྱིས་ལོས་ཆོག ། ཙ་ལ་ ་་་་་གཡོ་བ། བཅུད་ཀྱི་ཤ་ཁྲག ། ཚ་དྲོད་ཡལ་ལོང་མེད་པར། ། ཛ་རེ་ཁ་ལ་འཇུག་པས། ། ཝ་མོ་བདག་ཀྱང་སྐྲག་བྱུང༌། ། ཞ་ ་་་་་མ་དད་པ། མི་འཛེམ་པ། མི་བརྩོན་པ། ལོང་ལྐུགས་པའི་རིགས་ལ། །
ཟ་མ་ཞིམ་དགུ་བྱིན་ཡང༌། ། འ་འུར་ཁྱི་སྐད་འདོན་ན། ། ཡ་མཚན་གླེང་མོས་ཅི་བྱ། ། རྭ་བ་གངས་ཀྱིས་བསྐོར་བའི། ། ལ་ཀླུང་གང་ཕྱིན་དེ་དེའི། ། ཤ་ཟ་འདྲ་བའི་སེམས་རྒྱུད། ། ས་གཞི་གཤིན་ལྟར་མཉེད་གྱུར། ། ཧ་ཧས་དམ་པའི་ཆོས་ལ། ། ཧ་ཅང་གྲུབ་རྟགས་མ་སྔ། ། ཨ་ཧོ་བརྩོན་འགྲུས་སྤྱོད་དང༌། །
ཨ་རེ་དགའ་བ་ཐོབ་འོང༌། ། ཨི་ འདི་ལ་་་་་ མཾ་འབད་པའི་དགེ་བས། ། རྒྱ་མཚོ།་་་་་ ཨུད་དྷི་མཚུངས་འགྲོ་རྣམས། ། ཨེ་ ་་་་་འདི་སྐད་ ཝཾ་བདག་ཐོས་ཆོས་ལ། ། ཨོ་ ་་་་་ཟས། ད་ནཾ་ལྟར་སྤྱོད་གྱུར། ། འཇིག་རྟེན་ཁམས་ནི་ཐམས་ཅད། ། རྣམ་པར་རྒྱལ་བའི་བཀྲ་ཤིས། ། པི་ཝང་གླུ་རུ་ལོངས་ཤོག །
གངས་ཅན་བརྡ་དང་མཐུན་པའི། ། དབྱངས་གསལ་སྒྲ་བརྙན་རྒྱུད་འདི། ། ཚུལ་ཁྲིམས་རིན་ཆེན་བོད་པས། ། ཤུགས་བྱུང་སོར་མོས་བསྒྱུར་རོ། ། ཞེས་པའི་གླུ་ཆུང་འདི་ཀོ ། སྒྲ་བརྙན་དབྱངས་ཀྱི་འཚོ་བས། ། སྙིང་ལ་ཀུན་དགའ་སྟེར་ཕྱིར། ། ཀུན་དུ་རྒྱུ་ཕྱིར་བྲིས་སོ།། །། ༄༅། །སྭསྟི་བི་ཛ་ཡནྟུ། བྱིན་རླབས་ཐུགས་རྗེ་ཕྲིན་ལས་མྱུར་བའི་གཏེར། །
དཔལ་ལྡན་འཁོར་ལོའི་མགོན་པོ་ཡི་དམ་ལྷ། ། མཆོག་གསུམ་ཆོས་སྐྱོང་ནོར་ལྷ་ཀུན་གྱི་དངོས། ། སྐྱབས་མཆོག་བླ་མའི་སྐུ་གདུང་མཆོད་སྡོང་ཆེར། ། གུས་པས་ཕྱག་འཚལ་མཆོད་འབུལ་སྡིག་ལྟུང་བཤགས། ། དགེ་ཚོགས་ལ་དགའ་སྨྲ་མཆོག་ཆོས་སྟོན་གསོལ། ། འགྲོ་དོན་བཞུགས་པར་གསོལ་འདེབས་རྣམ་དཀར་དགེ ། ཁྱོད་ཞབས་སྐྱེ་བར་ལེན་ཕྱིར་ཡོངས་སུ་བསྔོ། ། དེ་སྲིད་སྐྱེ་བར་ཀུན་དགའི་དལ་འབྱོར་ཐོབ། ། ཚུལ་ཁྲིམས་སྐྱོན་བྲལ་ཐོས་བསམ་བསྒོམ་བརྩོན་པས། ། ཟབ་ཡངས་ཆོས་ཚུལ་ཀུན་ལ་དབང་འབྱོར་ཞིང༌། །
བསྟན་དང་སེམས་ཅན་ཕན་འདོགས་བྱེད་པར་ཤོག ། ཅེས་དཔལ་ཆོས་པའི་སྐུ་གདུང་ལ་ཀུན་དགའ་ཆོས་འབྱོར་གྱིས་མཆོད་འབུལ་གྱི་ཚེ་གསོལ་འདེབས་སུ་བནྡེ་ཚུལ་རིན་གྱིས་སོ།། །། ༄༅། །བྱིན་རླབས་འབྱུང་གནས་དངོས་བརྒྱུད་བླ་མ་དང༌། ། དངོས་གྲུབ་འབྱུང་གནས་ཡི་དམ་ལྷ་ཡི་ཚོགས། ། སྲིད་ཞིའི་འཇིགས་ལས་སྐྱོབ་པའི་དཀོན་མཆོག་གསུམ། ། བར་ཆད་ཀུན་སེལ་མཁའ་འགྲོ་ཆོས་སྐྱོང་སྟེ། ། ཁྱད་པར་བསྟེན་ཅིང་སྒྲུབ་པའི་བསྟན་སྲུང་གཙོ། ། རྡོ་རྗེ་གུར་མགོན་ལྕམ་དྲལ་གདོང་བཞི་ལྡན། ། ལས་མགོན་པུ་ཏྲ་མི་སྲིང་དུར་ཁྲོད་བདག ། དམག་ཟོར་ཆོས་རྒྱལ་ལ་སོགས་ད་ཚུར་གསོན། །
དུས་འདས་དགེ་སློང་རྒྱ་མཚོ་ཞེས་བྱ་བ། ། ངན་འགྲོའི་སྐྱེ་སྒོ་ངན་པ་ཀུན་འགེགས་ཤིང༌། ། ས་དང་ལམ་གྱི་ཡོན་ཏན་བསྐྱེད་པ་དང༌། ། བདེ་བ་ཅན་སོགས་མངོན་འདོད་ཞིང་ཀུན་སྐྱོལ། ། ཞིང་དེར་རྒྱལ་བ་རྒྱལ་བའི་སྲས་རྣམས་ལས། ། ཐེག་མཆོག་བདུད་རྩི་ཟབ་ཡངས་ཐོས་པ་དང༌། ། གཟུངས་དང་སྤོབས་པས་ཐོས་དོན་རྒྱུད་བསྐྱེད་ནས། ། དོན་གཉིས་གྲུབ་ནས་སྐྱེ་བའི་སྟོང་གྲོགས་མཛོད། ། དེ་ཐོབ་བར་གྱི་ཡང་སྲིད་ཐམས་ཅད་དུ། ། དལ་འབྱོར་རྟེན་ཐོབ་དམ་པའི་ཆོས་འཛིན་པར། །
ཡང་དག་བླ་མ་དམ་པས་རྗེས་བཟུང་ནས། ། ལུང་རྟོགས་ཡོན་ཏན་རྒྱ་མཚོར་དབང་འབྱོར་མཛོད། ། བླ་མ་ལྷ་སྲུང་ཐུགས་རྗེ་ནུས་རྩལ་གྱིས། ། ཇི་ལྟར་གསོལ་བའི་དོན་འདི་མ་ལུས་པ། ། གེགས་མེད་བསམ་དོན་ཐམས་ཅད་ཡིད་བཞིན་དུ། ། ལ་གོར་འགྲུབ་པའི་བདེན་མཐའ་གསལ་གྱུར་ཅིག ། ཅེས་པའི་འདོད་གསོལ་མྱུར་མགྱོགས་འགྲུབ་པའི་ཕོ་ཉ་ཞེས་བྱ་བ་འདི་ནི་དུས་འདས་དགེ་ལེགས་རྒྱ་མཚོས་མངོན་པར་འདོད་པའི་གནས་སུ་སྐྱེ་བའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །ཨརྠ་སིདྡྷིརྦྷ་ཝ་ཏུ། རྩ་བརྒྱུད་བླ་མའི་བཀའ་ལུང་གི ། རྡོ་རྗེའི་རྭ་བར་གནས་བཅས་ཏེ། །
ཡིད་ལ་གང་བསམས་གེགས་མེད་དུ། ། སྒྲུབ་བྱེད་སྲུང་མའི་སྡེ་དཔོན་ཆེ། ། རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་སྲིང་བཞིར་བཅས། ། ལས་མགོན་ཕོ་མོ་འཁོར་བཅས་སོགས། ། ཡེ་ཤེས་སྤྱན་ལྡན་སྲུང་མའི་ཚོགས། །

ཟབ་གསལ་གཉིས་མེད་སྐུ་མཆོག་བསྒོམ། ། གྲག་སྟོང་དབྱེར་མེད་གསང་སྔགས་བཟླས། ། མི་རྟོག་ཏིང་འཛིན་བསྒོམ་ཚུལ་གྱིས། ། བདག་དོན་ཉེར་བསྙེན་རྣལ་འབྱོར་པས། ། ཕྱི་ནང་གསང་བའི་མཆོད་གཏོར་དང༌། ། རྟེན་རྫས་སྤྱན་གཟིགས་དཀོར་ནོར་གྱི། ། བཤམས་སྤྲུལ་མཆོད་པས་མདུན་བདར་ནས། ། མངོན་འདོད་དངོས་གྲུབ་ཞུ་ལ་དགོངས། ། ཆོས་དང་སྲིད་པ་ཟུང་འབྲེལ་བའི། ། ས་གཞི་སྐྱོང་པའི་མགོན་པོ་འདིའི། ། སྲོག་ལུས་དབང་ཐང་ཀླུང་རྟའི་ཁམས། །
གོང་ནས་གོང་དུ་བསྐྱེད་མཛོད་ལ། ། ལྷ་མི་ཀླུ་ཡི་འཇིག་རྟེན་ནས། ། ལས་བཟང་བསྟན་ཇུས་ཕན་པའི་སྲིད། ། གང་དུ་འདུག་ཀྱང་ཚུར་ཁུག་ལ། ། ཆོས་སྐྱོང་མགོན་གྱི་སྲས་སུ་སྩོལ། ། རྩལ་ཆེན་བསྟན་སྲུང་ཆེན་པོ་རྣམས། ། རྫུ་འཕྲུལ་མཐུ་སྟོབས་ཆེར་བསྐྱེད་དེ། ། སྲིད་པའི་ཕུན་ཚོགས་རིགས་རྒྱུད་བཅས། ། ད་ལྟ་ཉིད་དུ་འཕེལ་བར་མཛོད། ། བླ་མ་ཡི་དམ་ཐུགས་རྗེའི་སྟོབས། །
བསྟན་སྲུང་རྒྱ་མཚོའི་མཐུ་རྩལ་དང༌། ། རྣལ་འབྱོར་ཡོན་སྦྱོར་ལྷག་བསམ་མཐུས། ། འདོད་དོན་འབྲས་བུ་སྨིན་གྱུར་ཅིག ། ཅེས་འཛིན་རྣམ་རྒྱལ་མགོན་ཁང་དུ་འདོད་གསོལ་ཞུ་བའི་ཚིགས་སུ་བཅད་པ་དོན་ཀུན་འགྲུབ་པའི་ཕོ་ཉ་ཞེས་པ་འདིའང་བླ་མ་རྡོ་རྗེ་འཛིན་པ་ཀུན་དགའ་རྒྱ་མཚོ་པའི་གསུང་བསྐུལ་ཕེབས་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །ཨ་མོ་གྷ་སིདྡྷཱ་ཡ་ན་མཿ རྡོ་རྗེ་འཆང་དང་བརྩེ་ཆེན་ཀུན་བཟང་གི ། བསྟན་པ་བསྲུང་སྤེལ་ལས་ལ་གཉེར་གཏད་པའི། ། གུར་མགོན་གདོང་བཞི་ལྡན་མཚོན་བསྟན་སྲུང་རྣམས། ། བདག་ཅག་བསྟན་དོན་སྒྲུབ་པའི་རྒྱབ་རྟེན་མཛོད། ། དེ་ལ་ཕྲག་དོག་དམ་ཉམས་བྱད་མའི་རིགས། །
མཐུ་ནུས་བསོད་ནམས་སྟོབས་ཤུགས་ཟད་མཐར་གཏུགས། ། ལས་ངན་གང་བརྩམས་རྣམ་སྨིན་ད་ལྟ་དེར། ། ཀུན་གྱིས་མཐོང་སྨིན་བཀའ་ཆད་དྲག་པོར་ཕོབ། ། བསྟན་སྲུང་ཁྱེད་ཅག་མཐུ་རྩལ་ཡོད་ན་ནི། ། བསྟན་པའི་གཟེངས་བསྟོད་བསྟན་དགྲ་མདའ་ལྔའི་བདག ། མི་འཕེལ་རྒྱུན་ཆོད་སྐལ་བ་བཟང་པོའི་ཚུལ། ། ཉེར་བརྫུས་སྡང་དགྲ་ཚར་གཅོད་ཕྲིན་ལས་སྒྲུབས། ། ཞེས་པ་འདིའང་དོན་དུ་གཉེར་བའི་གསུང་བསྐུལ་གྱི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་བི་ཛ་ཡསྟུ།། །། ༄༅། །འདྲེན་མཆོག་ཀུན་དགའ་བཟང་པོའི་ཞལ་སྐྱིན་ཟླ། །
འགྲོ་བའི་བློ་མཚོར་ཤར་ལ་དར་འཇམ་བསྟབས། ། དགེ་བས་ཚུལ་ཁྲིམས་རྣམ་དག་མཁས་ཚུལ་གསུམ། ། རིན་ཆེན་དགའ་སྟོན་འགྱེད་པོར་བདག་བྱིན་རློབས། ། ཞེས་ཁྱུ་མཆོག་གི་ལོར་རྗེ་ཀུན་དགའ་བཟང་པོའི་སྐུ་བརྙན་ལ་གསོལ་གདབ་ཏུ་བནྡེ་ཚུལ་རིན་གྱིས་སོ།། ༄༅། །ཨོཾ་སྭསྟི། བདག་ཉིད་ཅོ་འདྲིས་ལན་དུའང་སྨན་འདོགས་སྒྲུབ། ། སེམས་ཅན་ཕན་བཏགས་ཁྱེད་ཐུགས་དགྱེས་འགྱུར་བ། ། སྟོན་མཆོག་ཐུགས་རྗེ་ཆེ་དང་ཞལ་སྐྱིན་དག ། དབྱེར་མེད་གཅིག་ཏུ་དམིགས་ནས་སྒོ་གསུམ་བརྒྱུད། ། ཁྱུ་མཆོག་བགྲང་གཞི་གསར་ཚེས་མི་མཆོག་གིས། །
ཆོ་འཕྲུལ་མཛད་པས་ཡིད་སྲུབ་བཅོམ་དུས་ཀྱི། ། ཀུན་ཕན་དཀྱིལ་འཁོར་གང་བར་ཐུབ་དབང་བཀའི། ། བདུད་རྩི་ནོད་པ་ཚུལ་ཁྲིམས་རིན་ཆེན་གྱིས། ། ཕྱག་འཚལ་མཆོད་འབུལ་སྡིག་བཤགས་དགེ་བར་རང༌། ། སྨྲ་མཆོག་ཆོས་སྟོན་བསྐུལ་ཞིང་བཞུགས་གསོལ་འདེབས། ། དགེ་བ་བྱང་ཆུབ་བར་དུ་ཁྱོད་བསྟན་ལ། ། མཁས་ཚུལ་གསུམ་གྱི་བྱ་བ་བགྱི་ཕྱིར་བསྔོ། ། ཞེས་ཡན་ལག་བདུན་པ་འདོད་གསོལ་བཅས་པ་ཉུང་ངུ་འདིའང་ཁྱུ་མཆོག་གི་ལོར་ཐུབ་ཆེན་ལ་མཆོད་འབུལ་གྱི་ཚེ་ཚུལ་ཁྲིམས་རིན་ཆེན་གྱིས་བྲིས་པའོ།། །། དཔལ་ཀུན་འབྱུང་གནས་བཅོམ་ལྡན་རྒྱལ་བ་སྲས། ། ཀུན་འདུས་སྒྱུ་འཕྲུལ་རོལ་པས་ཆོས་སྐྱོང་བ། །
བཀྲ་ཤིས་གྲགས་པའི་རྒྱལ་མཚན་འཛིན་དཔལ་གྱི། ། སྐུ་གདུང་མཐོང་བ་སྐལ་བཟང་སྒྲུབ་པ་ལ། ། ཕྱག་འཚལ་མཆོད་འབུལ་སྒོ་གསུམ་སྡིག་ལྟུང་བཤགས། ། དགེ་བའི་ཚོགས་ལ་ཡི་རང་ཆོས་སྟོན་བསྐུལ། ། ཞི་བདེར་མི་གཞོལ་འགྲོ་དོན་སྒྲུབ་པར་གསོལ། ། བསོད་ནམས་གཞན་དོན་བྱང་ཆུབ་ཆེ་ཕྱིར་བསྔོ། ། དེ་སྲིད་སྐྱེ་བར་དལ་འབྱོར་ཚུལ་ཁྲིམས་ལྡན། ། གནས་ལྔའི་གཞུང་ལུགས་ལེགས་རྟོགས་བློ་གྲོས་ཀྱིས། ། བསྟན་དང་སེམས་ཅན་དོན་བརྩམས་གང་དང་གང༌། ། ཆོས་མཐུན་གེགས་མེད་འགྲུབ་པར་བྱིན་གྱིས་རློབས། །
ཞེས་ཡན་ལག་བདུན་པ་འདོད་གསོལ་བཅས་པའི་ཚིགས་སུ་བཅད་པ་ཉུང་ངུ་འདི་ནི་ཁྱུ་མཆོག་གི་འགྲང་ཞིར་སྐུ་གདུང་མཆོད་འབུལ་གྱི་ཚེ། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །ཨོཾ་ན་མོ་བུདྡྷ་ཨ་མོ་གྷ་སིདྡྷ་ཡེ། སྟོབས་བཅུའི་དབང་ཕྱུག་རིགས་དྲུག་དགའ་མར་བཅས། ། རྒྱལ་བའི་མྱུ་གུ་ཆེ་བརྒྱད་ལྷ་མོ་དྲུག ། བགེགས་འཇོམས་ཁྲོ་བོ་ཁྲོ་མོར་བཅས་པའི་ལྷ། ། ཀུན་འདུས་ངོ་བདག་ཉིད་དཔལ་ཆོས་སྐྱོང་རྒྱལ། ། གང་དེའི་རྒྱལ་སྲས་སྤྱོད་པ་རྨད་བྱུང་གིས། ། ཁ་བའི་ལྗོངས་ཀྱི་དཀྱིལ་འཁོར་འཁོད་དགུ་རྣམས། ། གང་འཚམ་ཆོས་དང་སྲིད་པའི་དཔལ་ཀུན་གྱིས། །
སྨན་འདོགས་སྒྲུབ་པའི་རྣམ་ཐར་བསམ་ཡས་བསྟན། ། དེ་མཐར་མྱང་འདས་ཐ་མའི་མཛད་པས་ཀྱང༌། ། སྐུ་གདུང་རིལ་པོར་བཞུགས་པའི་མཆོད་སྡོང་གིས། ། གདུལ་བྱ་རྒྱ་མཚོར་བྱང་ཆུབ་ས་བོན་བཞག ། སྲིད་པ་ཇི་སྲིད་ཕན་འདོགས་སྨོན་ལམ་བཏབ། ། རྣམ་འདྲེན་བཞི་པའི་ལེགས་མཛད་པག་ཡས་ལས། ། ཡངས་པ་ཅན་དུ་དགེ་འདུན་དབྱེན་འདུམས་ཚེ། ། བྱུང་བ་ཉེར་བྱས་མཆོད་སྡོང་སྲིད་དང་ཞིའི། ། དཔལ་ཀུན་འཇོ་བའི་དཔག་བསམ་འཛམ་གླིང་རྒྱན། ། གང་དག་ང་ལ་གསོལ་བཏབ་དེ་དང་དེའི། །
སྙིང་པོ་བསླུ་མེད་འབྱུང་བ་ཞལ་གྱིས་འཆེས། ། མི་འགྱུར་རྡོ་རྗེའི་འཕྲིན་ཡིག་ཡིད་སྲུབས་སྟེ། ། གྲངས་མེད་ཅིག་ཅར་ལྷགས་ཀྱང་གསུབ་དུ་ཅི། ། མགོན་ཁྱོད་སྐུ་གསུང་ཐུགས་ཀྱི་ཆེ་བའི་འཕྲིན། ། ཡིད་ཀྱི་ངོས་གཞིར་དད་གསུམ་སྨྱུ་གུའི་རྩེས། ། མངོན་པར་བཀོད་ཀྱིན་དད་པའི་ཡན་ལག་ལྔས། ། འོད་སྲུངས་བྱིན་ལ་གཏུགས་པས་ཕྱག་བགྱིའོ། ། སྒོ་གསུམ་རྣམ་དཀར་ལྷུར་བགྱིས་དགེ་བ་དང༌། ། བདག་ལུས་ལོངས་སྤྱོད་བཅས་པ་མཆོད་པའི་སྤྲིན། ། དཔག་ཡས་སངས་རྒྱས་ཞིང་ཀུན་འགེངས་བཟོད་པའི། །
མཆོད་པ་ཀུན་གྱིས་རྟག་ཏུ་ཁྱོད་མཉེས་བགྱི། ། ཐོག་མེད་འཁོར་བར་གོམས་པའི་གཉིས་འཐུང་གིས། ། མི་དགེའི་འདམ་དུ་དབང་བྲལ་རྐང་བཀོད་པའི། ། རང་བཞིན་བཅས་པའི་སྡིག་ལྟུང་མི་འཆབ་པར། ། སྟོབས་བཞི་རྫོགས་པའི་ཆོ་གས་མཐོལ་ཚང་བགྱི། ། འཕགས་དང་སོ་སྐྱེར་གཏོགས་པའི་འགྲོ་ཚོགས་ཀྱི། ། བསོད་ནམས་དབྱར་སྐྱེས་རྐང་འཐུང་འཁྲིགས་པ་ལ། ། ཡི་རང་སྤྲིན་གྱི་རྔ་ཡབ་ཀྱིས་གཏོར་ཆུས། ། དགེ་ལེགས་ལོ་འདབ་ཕང་ཕུང་བསྐྱེད་པར་བགྱི། ། ཕྱོགས་བཅུར་འཚོ་གཞེས་བཞུགས་པའི་སྨྲ་མཆོག་རྣམས། །
དབང་པོ་རྣོ་རྟུལ་བར་མའི་གདུལ་བྱའི་བློར། ། གང་འཚམ་ཕྱི་ནང་ཐེག་པའི་ཆོས་ལམ་གྱི། ། དགའ་སྟོན་རྒྱུན་ཆགས་འགྱེད་པར་བསྐུལ་མ་གདབ། ། ལམ་གསུམ་འགྲོ་རྒྱུད་དྲི་མ་འཁྲུད་ཕྱིར་དུ། ། སྣ་ཚོགས་མཛད་པའི་གངྒཱའི་རྒྱུན་ཕབ་ཀྱང༌། ། སྲིད་པ་མཐའ་ཅན་མ་གྱུར་སྐྱེ་བའི་ཐུགས། ། མྱང་འདས་དབེན་པ་མི་འཚོལ་བཞུགས་གསོལ་འདེབས། ། དེ་ཚུལ་འབད་པ་ལས་བྱུང་དགེ་བའི་མདས། ། སྒྲིབ་གཉིས་བདེན་བྲལ་མགོ་བོ་བྲེག་སྟེ་སླར། ། ཤེས་བྱ་ཀུན་གཟིགས་ཡིད་འཕྲོག་སཱི་ཏ་དེ། །
རང་དབང་ཁུགས་པའི་རྩེ་འཇོར་རོལ་གྱུར་ཅིག ། ཀུན་ཕན་གྱིས་བསྐྱེད་བི་ཤྭ་ན་རིའི་བུ། ། དངོས་མེད་མཁའ་དབྱིངས་བཅད་པའི་སྡོང་དུམ་དག ། སྲིད་པ་མིན་བཞིན་གསང་ཆེན་གྲུབ་པའི་བཀས། ། བསླུ་བ་མི་སྲིད་བདེན་པ་དམ་པས་སྐྱོངས། ། བཀའ་འབངས་ཚུལ་ཁྲིམས་རིན་ཆེན་ཅན་བདག་གིས། ། བསམ་དགུའི་སྙིང་པོ་ཐམས་ཅད་མཁྱེན་པའི་གནས། ། ངེས་པར་བརྙེས་ནས་འགྲོ་རྣམས་སྲིད་པ་ལས། ། གདོན་བྱེད་ཆོས་ཀྱི་ཉི་མར་བྱིན་གྱིས་རློབས། ། དེ་སྲིད་སྐྱེ་བར་དལ་འབྱོར་བ་ཀུ་ལ། །
ཡོངས་འཛིན་དམ་པའི་འགྲམ་ཆང་གིས་ཕྱེ་བའི། ། བློ་གྲོས་འདབ་བརྒྱ་རྣམ་གྲོལ་གནས་ལྔའི་གཞུང༌། ། ཐོས་བསམ་བུང་བའི་སྙན་གླུར་ལེན་པར་མཛོད། ། བསམ་དང་བསྒོམ་བྱུང་ཡེ་ཤེས་འོད་པོ་ཆེས། ། ཆོས་ཀུན་རྣམ་འབྱེད་མཁས་པའི་ལས་གསུམ་ལ། ། དབང་འབྱོར་སྨྲ་མཆོག་གྲུབ་པའི་ཕྲིན་ལས་ཀྱིས། ། རྒྱལ་བསྟན་སྐྱོང་བའི་བྱེད་པོར་བྱིན་གྱིས་རློབས། ། སྙིགས་མར་གྱུར་པའི་ལམ་སྟོར་རྨོང་རྟུལ་གྱི། ། འགྲོ་ཁམས་འཚམ་པར་མངོན་མཐོ་ངེས་ལེགས་ལམ། ། གང་དག་འདོམས་པ་དེ་ཡི་གནས་སྐབས་དང༌། །
མཐར་ཐུག་དོན་ཆེན་འབྱུང་བར་བྱིན་གྱིས་རློབས། ། བདག་ཅག་ལྷག་བསམ་བསྟན་དོན་སྒྲུབ་དགུ་ལ། ། གེགས་བྱེད་འབྱུང་གདོན་འཁྲུགས་པའི་ཁ་རླངས་དུག ། ནད་གདོན་ཉེ་ཞོ་ཁྱོད་ཞར་དྲན་པའི་འཕྲལ། ། མུན་ཁྲོད་སྒྲོན་མ་བཏེག་ལྟར་གཞིལ་བར་གསོལ། ། སྡང་སེམས་ལྡན་པའི་མི་དང་མི་མིན་གྱི། ། བསམ་སྦྱོར་ངན་པས་རྦོད་གཏོང་མནན་གཏད་བཅིང༌། ། དུག་ཅན་ཟས་སྦྱོར་གཤོམ་རྣམས་གནོད་བྱེད་ཁོའི། ། རང་སྲོག་གཅོད་པའི་སྤུ་གྲིར་བཟློག་བསྒྱུར་གསོལ། ། བསྟན་དོན་བྱང་ཆུབ་སྒྲུབ་ཕྱིར་རིང་འཚོའི་ཚེ། །
བསོད་ནམས་ཚོགས་དང་མཁས་པའི་ཕྲིན་ལས་རྣམས། ། སྐལ་ལྡན་ཤིང་རྟའི་རྒྱུན་དང་དབྱར་གྱི་མཚོ། ། ཉི་ཟླའི་འོད་ལྟར་ཀུན་ཁྱབ་རྒྱས་བྱིན་རློབས། ། ལུང་རྟོགས་ཡོན་ཏན་སྲིད་པའི་སྟོབས་འབྱོར་གྱིས། ། ཁེངས་ལྡན་སྐྱེ་འགྲོས་མཐོང་ཐོས་རེག་པའི་འཕྲལ། ། ཡིད་སྲུབ་ཀྱིས་སྤྲུལ་མཚར་སྡུག་ལང་ཚོ་མས། ། འདོད་ལྡན་ཡིད་ལྟར་རང་དབང་འདུན་པར་མཛོད། ། ལས་ངན་འཁྱོག་པོར་སྐྱེས་པའི་གནོད་བྱེད་དགྲས། ། ཕྲག་དོག་སྡང་སེམས་ཚེར་རྣོན་གཟེངས་པའི་ནགས། ། བསྟན་སྲུང་བྲན་དུ་འཁོལ་ཁྱོད་མཐུ་སྟོབས་མེས། །
སྐད་ཅིག་མི་གནས་ཐལ་བར་བརླག་མཛོད་ཅིག ། མདོར་ན་ཅི་འདོད་དཔལཾ་ཀུན་འབྱུང་བའི་གཞིར། ། སྨོན་ལམ་མཐུ་ཆེན་ལྡཾན་པའི་མགོན་ཁྱོད་ཀྱིས། ། ཁོ་བོས་བརྩམས་དོན་ཐམས་ཅད་གེགས་བྲལ་དུ། ། ཆོཾས་མཐུན་འགྲུབ་པར་ཐུགས་རྗེས་སྐྱོཾང་དུ་གསོལ། ། བླ་མ་ལྷ་དང་བསྟན་སྲུང་དབང་པོ་རྣམས། ། མཁྱེན་བརྩེ་ནུས་པ་མི་ཟད་རྒྱ་མཚོའི་མཆེད། ། གྲུབ་པས་མཐུན་མིན་ཕྱོགས་ལས་རྣམ་རྒྱལ་བའི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཅེས་མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་སྐུ་གདུང་གི་མཆོད་སྡོང་སྲིད་ཞིའི་དཔལ་ཀུན་འཇོ་བའི་དཔག་བསམ་ཞེས་བྱ་བ་བཟོའི་བྱ་བ་ནང་རྟེན་དུ་བཅས་པ་ལེགས་པར་གྲུབ་ནས་བཞུགས་ཁྲིར་མངའ་གསོལ་བའི་དུས་སུ།
རང་ཉིད་ཀྱིས་འདོད་དོན་གསོལ་གདབ་ཀྱི་ཚིགས་སུ་བཅད་པ་ཐུགས་རྗེའི་འོད་སྟོང་འདྲེན་པའི་སྐྱ་རེངས་ཞེས་བྱ་བ་འདི་ནི། རྗེ་བཙུན་མཆོག་གི་གསུང་ལས་སྐྱེས་པའི་བནྡེ་ཚུལ་ཁྲིམས་རིན་ཆེན་དུ་བོད་པས། ཁྱུ་མཆོག་གི་གནམ་ལོ་གསར་ཚེས་ཀྱི་རྒྱུ་སྐར་དབོས་ཉ་བའི་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་ཕྱོགས་ཐམས་ཅད་དུ་དགེ་ལེགས་འཕེལ་བར་གྱུར་ཅིག། །། མངྒ་ལཾ།། །། ༄༅། །ཨོཾ་སྭསྟི་བི་ཛ་ཡནྟུ། ཕྱོགས་བཅུར་བཞུགས་པའི་མི་མཆོག་ཐམས་ཅད་ཀྱི། ། གསང་གསུམ་ཡོན་ཏན་དཔལ་ཀུན་བསྡུས་པའི་གཟུགས། ། རྒྱལ་སྲས་སྤྱོད་པས་སྐལ་ལྡན་སྨིན་བགྱིད་ཅིང༌། ། ལུང་རྟོགས་ཆོས་ཚུལ་སྐྱོང་བས་རྟག་ཏུ་སྐྱོངས། ། འདི་ན་ངུར་སྨྲིག་འཆང་མཆོག་བརྟུལ་ཞུགས་ཀྱིས། །
བོད་ཡུལ་གདུལ་བྱ་ངེས་ལེགས་ལམ་བཀོད་ཀྱང༌། ། མཛད་པ་ཐམས་ཅད་གདུལ་རྣམས་སྐུ་གདུང་གི ། མཆོད་རྟེན་བཞག་པའི་ཕྲིན་ལས་མུ་མཐའ་ཅི། ། ཉི་མའི་གཉེན་མཆོག་སྤྱོད་པ་དཔག་ཡས་ལས། ། དགེ་འདུན་བྱེ་བ་ལེགས་འདུམས་གང་གི་ཚེ། ། ལེགས་པར་བྱུང་དེ་དཔེར་མཛད་སྲིད་དང་ཞིའི། ། དཔལ་ཀུན་འཇོ་བའི་དཔག་བསམ་འཛམ་གླིང་རྒྱན། ། གང་འདི་གནས་སྐབས་མཐར་ཐུག་སེམས་ཅན་གྱི། ། རེ་སྐོང་ནོར་བུའི་རྒྱལ་པོ་འདི་མཐོང་ཚེ། ། གདེངས་ཅན་གཙུག་གི་ནོར་བུས་ངན་འགྲོ་ཡི། །
འཇིགས་ལས་བསྒྲལ་བ་མ་བཟོད་ས་འོག་བྲོས། ། སྲིད་ན་མཚུངས་ཟླས་དབེན་པ་སྐྱབས་གཅིག་གི ། གསང་གསུམ་ཆེ་བའི་འཕྲིན་ཡིག་སྙིང་བཀོད་པའི། ། ཤུགས་འབྱུང་དད་པས་ཀུན་ནས་བསླངས་པའི་ལུས། ། ཞིང་རྡུལ་གྲངས་མཉམ་སྤྲུལ་པས་ཕྱག་བགྱིའོ། ། སྟོང་འཁུན་ཡུལ་གྱི་གན་དར་གྱིས་མཚོན་པའི། ། དུས་གསུམ་དགེ་བ་ལུས་དང་ལོངས་སྤྱོད་རྣམས། ། དབྱིག་འཛིན་རི་གླིང་བཅས་པའི་མཎྜ་ལར། ། མངོན་པར་སྤྲུལ་པའི་མཆོད་སྤྲིན་གྱ་ནོམ་འབུལ། ། རང་བཞིན་བཅས་པའི་སྒོ་གསུམ་སྡིག་ལྟུང་དྲི། །
མཐོལ་ཚང་སྟོབས་བཞིའི་བྱེད་པོའི་ལག་པ་ཡིས། ། ལེགས་ཕྱིས་སེམས་རྒྱུད་ཤེལ་གྱི་མེ་ལོང་དུ། ། ལུང་རྟོགས་ཡོན་ཏན་གཟུགས་བརྒྱ་བཀྲ་བར་བགྱི། ། འཁོར་བ་མྱ་ངན་ལས་འདས་འགྲོ་ཚོགས་ཀྱིས། ། མངོན་པར་འདུ་བགྱིས་ལེགས་བྱས་གངས་ལྡན་རིའི། ། རྗེས་སུ་ཡི་རང་ཀུན་ཕན་གཞོན་ནུ་ཡི། ། འཛུམ་ཟེར་སྟོང་གིས་ཆེས་དཀར་བཀླུབས་པར་བགྱི། ། ངག་གི་སྐྱོན་བྲལ་སྨྲ་བའི་དབང་ཕྱུག་རྣམས། ། མཆུ་སྒྲོས་ཆུ་སྐྱེས་བཞད་པའི་ཁོང་གསིང་ལས། ། གསུང་དབྱངས་རྐང་དྲུག་རྒྱུད་ལས་འཕོས་པའི་སྒྲས། །
གང་འཚམ་ཆོས་འཁོར་བསྐོར་བར་བསྐུལ་མ་འདེབས། ། གདུལ་ཀའི་མི་སྲུན་སྤྱོད་ཚུལ་ཚེར་མའི་དབལ། ། རྩུབ་མོས་ཐུགས་རྗེའི་ལག་པ་སུན་བགྱིས་ལས། ། སྐྱོ་ཞིང་དུབ་པའི་སྟེགས་ལ་མི་ཡུར་བར། ། སྨོན་ལམ་རྗེས་དྲན་བརྩོན་པའི་གོ་བགོས་གསོལ། ། འདིར་འབད་དགེ་བའི་མཐོ་རིས་ཉལ་འགྲོ་མ། ། གཞན་དོན་མངོན་འདོད་ས་གཞིར་འཁྱིལ་བ་ལས། ། ཡོན་ཏན་ཕྲིན་ལས་རླབས་ཕྲེང་འབུམ་གཡོ་བའི། ། སྟོན་མཆོག་ཆོས་ཀྱི་ཆུ་གཏེར་ཆེ་ཕྱིར་བསྔོ། ། མགོན་ཁྱོད་མི་ཕམ་རྒྱལ་བའི་སྲས་མདུན་སོགས། །
དག་ཞིང་གང་དུ་བཞུགས་ཀྱང་ཐུགས་རྗེའི་ཤུགས། ། སྐུ་དངོས་གདུལ་བྱར་གྱུར་པའི་ལུས་ཅན་ཕྱིར། ། གསོལ་བཏབ་འབྲས་བུ་རྟག་འཇོ་སྨོན་ལམ་མཐུ། ། སྐུ་དབོན་རིན་ཆེན་མཆོག་ཏུ་གྲུབ་པས་མཚོན། ། མགོན་ཁྱོད་ཐུགས་རྗེ་ལ་ལྟོས་སློབ་འཁོར་གྱིས། ། སྒོ་གསུམ་འབད་པས་ཐུགས་རྗེ་ནམ་མཁའི་མཛོད། ། འགེངས་བྱེད་ལྷག་བསམ་སྐད་ཅིག་གཅིག་སྐྱེས་དགེས། ། དེང་ནས་བཟུང་སྟེ་མར་གྱུར་འགྲོ་བའི་དོན། ། རྟོག་མེད་ལྷུན་གྱིས་གྲུབ་པའི་ཐམས་ཅད་མཁྱེན། ། མངོན་དུ་གྱུར་མིན་དེ་སྲིད་ཚེ་རབས་ཕྲེང༌། །
དལ་འབྱོར་བཅོ་བརྒྱད་ཆོས་ལྡན་ཉིད་བྱིན་རློབས། ། ཕྱི་ནང་ཤེས་བྱའི་གཞུང་གི་ཐོས་བསམ་བསྒོམ། ། མཐར་ཕྱིན་ལུང་རྟོགས་ཡོན་ཏན་བསམ་མི་ཁྱབ། ། དབང་འབྱོར་འཆད་རྩོམ་བརྩད་པའི་ཕྲིན་ལས་ཀྱིས། ། བསྟན་འགྲོར་ཕན་འདོགས་འབྱུང་བར་བྱིན་གྱིས་རློབས། ། རྗེ་བཙུན་བརྩེ་ཆེན་སྙིང་པོ་ཨེ་ཝཾ་པ། ། ཟུང་གི་ལུགས་མཆོག་རྩོད་བྲལ་ཉིན་མོར་བྱེད། ། གཟི་བརྒྱ་འབར་བས་འོད་སྲུངས་བྱིན་དཀྱིལ་འཁོར། ། ཡོངས་སུ་ཁྱབ་བཞིན་མཛེས་པར་བྱིན་གྱིས་རློབས། ། དེ་སོགས་རང་གཞན་དོན་ཆེན་སྒྲུབ་པ་ལ། །
སྡང་སེམས་ལྡན་པའི་མི་དང་མི་མིན་དང༌། ། འབྱུང་གདོན་འཁྲུགས་པའི་ནད་གདོན་བར་ཆད་རྣམས། ། ཁྱོད་ཞལ་དྲན་པས་ཞི་བར་བྱིན་གྱིས་རློབས། ། བསྟན་པའི་སྦྱིན་བདག་མཆེད་ལྕམ་ལྷ་སྲས་བཅས། ། འཆི་མེད་སྐུ་ཚེ་འཛད་མེད་བསོད་ནམས་སྟོབས། ། ཆབ་འབངས་དཔལ་འབྱོར་རྒྱས་པ་བརྒྱ་བྱིན་གྱི། ། མངའ་ཐང་ཐམས་ཅད་འདི་ན་འཕོས་སྙམ་མཛོད། ། སྟོན་མཆོག་ཆོས་ཀྱི་ཉི་མ་ཤར་བ་ན། ། ཆོས་མིན་མུན་པའི་གོ་འཕང་འཇིག་པ་དང༌། ། ཆོས་ཀྱི་སྣང་ཆེན་སྲིད་གསུམ་ཡོངས་ཁྱབ་པའི། །
བཀྲ་ཤིས་དམ་པ་དེས་འདིར་བདེ་ལེགས་ཤོག ། ཅེས་མཁན་ཆེན་རྡོ་རྗེ་འཆང་དཔལ་ལྡན་ཆོས་སྐྱོང་བའི་སྐུ་གདུང་གི་མཆོད་སྡོང་ཆེན་པོ་སྲིད་ཞིའི་དཔལ་ཀུན་འཇོ་བའི་དཔག་བསམ་ཞེས་བྱ་བ་བཟོའི་བྱ་བ་མཐར་ཕྱིན་ནས། འདོད་དོན་གསོལ་བ་གདབ་པའི་ཚིགས་སུ་བཅད་པ་འདི་ནི། སྐུ་དབོན་རིན་ཆེན་མཆོག་གྲུབ་པ་སོགས་ཀྱིས་བསྐུལ་ངོར། སྐྱབས་མཆོག་དམ་པའི་བཀའ་འབངས་སུ་གྱུར་པ་བནྡེ་ཚུལ་ཁྲིམས་རིན་ཆེན་ཞེས་བོད་པས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །བི་ཛ་ཡནྟུ། རྒྱལ་བ་རྒྱལ་བའི་གདུང་འཚོབ་བརྒྱུད་བཅས་ཀྱི། ། བཀའ་དང་དམ་ཚིག་ལ་གནས་བསྟན་སྲུང་མཆོག ། རྡོ་རྗེ་གུར་མགོན་ལྕམ་དྲལ་གདོང་བཞི་ལྡན། ། ལས་མགོན་དུར་ཁྲོད་འཁོར་བྲན་དྲེགས་པའི་ཚོགས། །
ཐམས་ཅད་ཚུར་གསོན་ཀུན་སྙིང་ཀུན་དགའ་བཟང༌། ། ཟུང་གི་བསྟན་པ་བསྟན་འཛིན་དར་ཞིང་རྒྱས། ། བསྟན་པའི་ལས་བྱེད་བདག་ཅག་བསོད་ནམས་ཚེ། ། དཔལ་འབྱོར་ཕྲིན་ལས་ཕྱོགས་བཅུར་རྒྱས་པར་མཛོད། ། དེ་ལ་གེགས་བྱེད་སྡང་དགྲ་བྱད་གཏད་མཁན། ། གང་ཡིན་ལོ་ཟླར་འགྱང་བའི་སྐབས་མེད་པར། ། བསད་བཅད་བསྒྲལ་ནས་རྣམ་ཤེས་དབྱིངས་སྦྱོར་བའི། ། མཐུ་སྟོབས་རྫུ་འཕྲུལ་ཆེར་བསྐྱེད་བསམ་དོན་སྒྲུབས། ། སརྦྦ་ཤ་ཏྲཱུན་མཱ་ར་ཡ། ས་མ་ཡ་སྨ་ར།
ཞེས་ལྕགས་སྦྲུལ་ལོར་མགོན་ཁང་གཉིས་སུ་བསྐང་གསོ་བརྒྱ་རྩ་བཏང་བའི་སྐབས་སུ་འདོད་དོན་ཕྲིན་ལས་གསོལ་བའི་ཚིགས་སུ་བཅད་པ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །ཁྱབ་བདག་རྡོ་རྗེ་འཆང་ནས་བརྩེ་ཆེན་ཞབས། ། ཀུན་དགའ་བཟང་པོ་བརྒྱུད་བཅས་བདག་ཅག་གི ། ཡོངས་འཛིན་མཆོག་གི་བར་བྱོན་ཐམས་ཅད་ཀྱིས། ། བསྟན་པ་བསྟན་འཛིན་བསྲུང་སྤེལ་གཉེར་གཏད་པ། ། རྡོ་རྗེ་གུར་མགོན་ལྷ་མོ་འདོད་ཁམས་བདག ། ཞིང་སྐྱོང་གདོང་བཞི་སྲིང་བཞི་དྲེགས་པའི་སྡེ། ། སྲོག་བདག་གནོད་སྦྱིན་པུ་ཏྲ་མིང་སྲིང་དང༌། ། དམག་ཟོར་ལ་སོགས་བསྟན་སྲུང་ཚོགས་རྣམས་དགོངས། ། རྣམ་འདྲེན་བསྟན་པ་རྒྱས་པའི་ལས་སྒྲུབ་ཀྱིན། །
བསྟན་དོན་ལྷག་བསམ་མཁས་ཚུལ་སྐྱོང་བ་ལ། ། སྔོན་ལས་འཕྲལ་རྐྱེན་འབྱུང་གདོན་འཁྲུགས་པའི་ནད། ། བར་ཆད་འཆི་བའི་འཇིགས་ལས་བསྐྱབ་ཏུ་གསོལ། ། ཕྲག་དོག་དུག་མྱོས་མི་སྲུན་སྦྲུལ་གདུག་གི ། བསམ་སྦྱོར་ངན་དགུ་བརྩམས་པའི་བྱད་གཏད་མཐུ། ། ཐམས་ཅད་གནོད་བྱེད་བྱད་མཁན་གང་ཡིན་དེ། ། ཐལ་བར་བརླག་པའི་བདུད་དུ་བཟློག་བསྒྱུར་མཛོད། ། མི་འཇིགས་མཐུ་སྟོབས་རྣོ་མཚོན་འབུམ་གདེངས་པས། ། བསྟན་དགྲ་དམ་ཉམས་བྱད་མ་གར་མཆིས་ཀྱང༌། ། རིངས་པར་བཀུག་ནས་བསད་བཅས་དུམ་བུར་གཏུབས། །
ལས་ངན་རྒྱུན་བཅད་རྣམ་ཤེས་དབྱིངས་སུ་སྒྲོལ། ། བདག་ཅག་འཁོར་བཅས་ཚེ་ཡི་གངྒཱ་བསྲིང༌། ། བསོད་ནམས་ས་གཞི་བརླིང་བར་བསམ་བསྒོམ་གྱི། ། དབྱར་སྐྱེས་ཕྲེང་འཁྲིགས་འཆད་རྩོམ་བརྩད་པའི་ལས། ། དབྱར་དུས་ཆུ་གཏེར་འཕེལ་བའི་རྗེས་སྨིན་མཛོད། ། བཀའ་ཉན་དམ་ཚིག་མི་བསྲུངས་དམ་ཅན་མིན། ། བསྟན་པ་སྲུང་སྤེལ་མི་བྱེད་ཆོས་སྐྱོང་མིན། ། བཅོལ་དོན་ཐོགས་མེད་མི་སྒྲུབ་ལས་མཁན་མིན། ། ཕྱི་རབས་སྔགས་འཆང་སུན་ཕྱུང་སུ་ལ་རེ། ། དེ་ཕྱིར་བསྟན་པའི་ལྷ་སྲུང་རྟག་འགོ་ཞིང༌། །
བརྩམས་དགུའི་བགྱི་བ་ཀུན་ལ་གེགས་མེད་པར། ། ཇི་སྐད་སྨྲས་དོན་སྙེ་མ་གཡུར་ཟ་བས། ། རང་གཞན་དོན་གཉིས་གྲུབ་པའི་ཕྲིན་ལས་མཛོད། ། ཅེས་རབ་བྱུང་འདོད་པའི་ནང་གསལ་ཁྱུ་མཆོག་གི་གནམ་ལོ་ཤར་བར། མགོན་ཁང་ཆེན་པོར་ལོར་དར་གྱི་བསྐང་གསོ་བྱེད་སྐབས་འདོད་དོན་ཕྲིན་ལས་ཞུ་བ་འདིའང༌། བནྡེ་ཚུལ་རིན་གྱིས་འཕྲལ་དུ་བྲིས་པ་བི་ཛ་ཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
