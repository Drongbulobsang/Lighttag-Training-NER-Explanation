གསུང་འབུམ། ཚུལ་ཁྲིམས་རིན་ཆེན།
པོད ༨༣
བསང་མཆོད་ཀྱི་ཆོ་ག་སྐྱེ་བ་ལྔ་པའི་སྒྲ་དབྱངས།
༼ཆ༽ ༄༅། །དྷཱུཔཱརྩནསྱཱཙཱརཿཔཉྩཛཱཏརུཏསྭརནཱམབིཛཧཱརཾ།།
༄༅། །བསང་མཆོད་ཀྱི་ཆོ་ག་སྐྱེ་བ་ལྔ་པའི་སྒྲ་དབྱངས་ཞེས་བྱ་བ་བཞུགས་སོ།། ༄༅། །གཽཎྱཿསཾཡུཀྟམནྱཱརྠམགྲོམཧཱསཾཀལྤསྱཱབཏཱརཾཔྲཏིཛྙཱནཧི། རྻསྨཱཏྶཾསཱརདཻརྒྷྱཾཧིཏོདཱརནཻརཱབྷོགྱཾབྷཱུཏརཏྣསྟྲིབྷིཿཔཱལཡ།། ༄༅། །ཆེ་མཆོག་ཡོན་ཏན་ལྡན་པ་གཞན་དོན་དུ། ། འཇུག་པར་ཀུན་ཏུ་རྟོག་པའི་དམ་བཅའ་མེད། ། གང་ཕྱིར་འཁོར་བ་སྲིད་དུ་ཕན་རྒྱ་ཆེ། ། ལྷུན་གྲུབ་འབྱུང་བ་དཀོན་མཆོག་གསུམ་གྱིས་སྐྱོངས། ། འདོད་དགོངས་སྙིང་པོ་སྒྲུབ་པ་ཅི་དང་ཅིའི། །
གེགས་གྱུར་ཉམས་ཆག་གྲིབ་སོགས་མི་མཐུན་ཕྱོགས། ། ལེགས་སྦྱངས་དག་པ་པདྨའི་དཀྱིལ་འཁོར་ནི། ། བདེ་ལེགས་བདུད་རྩི་མངར་པོའི་འབྱུང་གནས་ཡིན། ། སྲིད་པའི་སྐྱོན་ལས་འདས་དང་སྲིད་པའི་མགྲོན། ། མ་ལུས་མཆོད་པའི་ཕྲེང་བས་མཉེས་བྱེད་པའི། ། བསང་ཚུལ་སྐྱེ་བ་ལྔ་པའི་སྒྲ་དབྱངས་འདི། ། འཇིག་རྟེན་ཤིས་པའི་རང་བཞིན་བསྒྲུབ་ཕྱིར་བརྩམ། ། དེ་ཡི་སྦྱོར་བ་སྣོད་གཙང་དུ། ། ཟན་ལེབ་ཟླུམ་པོ་རིམ་གསུམ་སྟེང༌། ། དབུས་སུ་དཀོན་མཆོག་སྤྱིའི་ཟླུམ་གཏོར། །
གཡས་གཡོན་ཆོས་སྐྱོང་གཞི་བདག་གཏོར། ། བང་རིམ་བར་པར་ཟུར་གསུམ་དང༌། ། ཟུར་བཞི་ཟུར་ལྔ་གཅུས་གཏོར་གཉིས། ། སྨན་ཞལ་སྟོད་སྨད་ཟུར་གསུམ་བཞི། ། བདུད་མཁར་ཟླུམ་གཏོར་འདབ་གསུམ་པ། ། འབྲིང་ཆུང་གླིང་བཞིའི་གཟུགས་དབྱིབས་ཅན། ། བང་རིམ་འོག་མར་རྒྱལ་སྲིད་བདུན། ། བཀྲ་ཤིས་རྟགས་སོགས་མཆོད་པའི་ཕྲེང༌། ། ཁྱུང་འབྲུག་སེང་གེ་གཡག་ལུག་སོགས། ། མཐའ་སྐོར་ཀུན་ཏུ་མཐེབ་ཀྱུ་དང༌། །
ཟན་རིལ་ཆང་ཀྲད་བཅུ་རེས་བསྐོར། ། གཞན་ཡང་ཕྱེ་མར་ཇ་སོགས་དང༌། ། རྩི་ཤིང་སྨན་གྱི་དུད་པ་བཏང༌། ། དངོས་གཞི་བདག་བསྐྱེད་སྤྱན་དྲངས་མཆོད། ། ཕྲིན་ལས་ཞུ་ཞིང་ཕྱྭ་གཡང་དགུག ། རྗེས་ནི་བཟོད་གསོལ་གཤེགས་སུ་གསོལ། ། བཀྲ་ཤིས་བསྔོ་བའི་རྒྱས་གདབ་བོ། ། ཞེས་པ་ལྟར་ལས། སྔོན་དུ་མཆོད་པ་བྱིན་གྱིས་བརླབ་པ་ནི། ཨོཾ་བཛྲ་ཡཀྵས་བསངས།
ཨོཾ་བཛྲ་ཛྭ་ལས་གཟི་བྱིན་བསྐྱེད། སྭ་བྷཱ་ཝས་སྦྱངས། སྟོང་པའི་ངང་ལས་ལྷ་རྫས་ལས་གྲུབ་པའི་བསང་རྫས་དང་མཆོད་པའི་ཡོ་བྱད་བསམ་གྱིས་མི་ཁྱབ་པས་ནམ་མཁའི་ཁམས་ཐམས་ཅད་གང་བར་གྱུར་ཅིག སོ་སོའི་ཕྱག་རྒྱ་དང་བཅས་ཏེ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་གིས་སྐྱོན་སྦྱངས། ཨོཾ་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱས་རྒྱས་པར་སྤེལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཀྱིས་བདུད་རྩིར་བསྒྱུར། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ་གིས་རང་རང་འདོད་པ་ཐོབ་པར་བྱས།
ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མསྶ་མནྟ་སྥ་ར་ཎ་རསྨི་སམྦྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲྀ་ད་ཡ་སྭཱ་ཧཱས་རང་དབང་ཐོབ་པར་བྱས། ན་མསྶ་མནྟ་བུདྡྷཱ་ནཱཾ་གྲ་ཧེ་ཤྭ་རི་པྲ་བྷཉྫ་ཏི་མ་ཧཱ་ས་མ་ཡ་སྭཱ་ཧཱས་མགྲོན་མཉེས་པའི་མཐུ་དང་ལྡན་པར་བྱས། སྔགས་དེ་དག་སྤྲོ་ན་ལན་གསུམ་གསུམ་བརྗོད། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ་ནས། ཨོཾ་བཛྲ་ཤབྡ་ཨཱཿཧཱུྃ། རོལ་མོ་དང་བཅས་ཏེ་དྷརྨ་ར་ཎི། སོགས་ལན་གསུམ་གྱིས་བྱིན་དབབ་བོ། ། སྐྱབས་སུ་འགྲོ་ཞིང་སེམས་བསྐྱེད་པ་ནི། དགེ་ལེགས་དཔལ་གྱི་འབྱུང་གནས་བླ་མ་དང༌། །
དཀོན་མཆོག་གསུམ་ལ་རྟག་པར་སྐྱབས་སུ་མཆི། ། འགྲོ་འདུལ་ཁ་ལོ་སྒྱུར་མཆོག་ཐོབ་པའི་ཕྱིར། ། གཏོང་བ་ཆེན་པོའི་ཆོ་གར་འཇུག་པར་བགྱི། ། ལན་གསུམ་བརྗོད། བདག་བསྐྱེད་པ་ནི། ཧྲཱིཿབདག་ཉིད་རྒྱལ་བ་ཀུན་དངོས་སྤྱན་རས་གཟིགས། ། དཀར་མཛེས་ལང་ཚོའི་སྣང་བ་བཀྲག་པོ་ཆེས། ། རང་གི་མཚར་སྡུག་དུམ་བུ་བརྐུས་དོགས་ནས། ། པདྨ་ཟླ་བ་གདན་དུ་བཏིངས་པར་ངེས། ། གཡས་པའི་ཕྱག་གི་མཆོག་སྦྱིན་ཕྱག་རྒྱ་ལས། །
ཅི་འདོད་རྟག་ཏུ་འཇོ་བས་དཔག་བསམ་ཤིང༌། ། སྟུག་པོའི་ནགས་སུ་བྲོས་སྙམ་པདྨ་དཀར། ། གཡོན་པའི་ཕྱག་གི་མཛུབ་རྩེར་དགོད་པ་བཞིན། ། སྲིད་གསུམ་མཛེས་བྱེད་ཀུན་གྱི་སྙིང་པོ་དག ། གཅིག་ཏུ་སྤུངས་ལྟའི་སྣ་ཚོགས་རྒྱན་གོས་ཀྱིས། ། སྤྲས་པའི་ལྷ་དེའི་སྤྱི་བོར་འོད་དཔག་མེད། ། སྙིང་གར་ཧྲཱིཿཡིག་དཀར་པོས་མཚན་པར་གསལ། ། ཐུགས་ཀར་ས་བོན་སྔགས་ཀྱིས་བསྐོར་བ་ལས། ། འོད་ཟེར་གློག་གི་བུ་མོ་གྲངས་མེད་འཕྲོས། ། འཕགས་པ་མཆོད་ཅིང་རིགས་དྲུག་སེམས་ཅན་གྱི། །
སྡུག་བསྔལ་བསལ་ནས་བདེ་བའི་གོ་འཕང་བཞག ། མ་ཎི་ཅི་ནུས་བཟླའོ། ། མགྲོན་སྤྱན་དྲང་བ་ནི། ཧྲཱིཿརང་གི་སྙིང་ག་ལས་བྱུང་འོད་ཀྱི་ཟེར། ། ཕྱོགས་བཅུ་ཀུན་དུ་སོང་བས་བླ་མ་དང༌། ། ཡི་དམ་འདྲེན་པ་རྒྱ་མཚོ་འཁོར་གྱི་ཚོགས། ། དམ་ཅན་སྲུང་མ་རྣམས་དང་སྲིད་པའི་ལྷ། ། ཡུལ་ལྷ་གཞི་བདག་ལ་སོགས་བསང་མགྲོན་དུ། ། གཉེར་འོས་ཐམས་ཅད་འདི་ན་སྤྱན་འདྲེན་གྱི། ། པདྨས་བརྒྱན་པའི་མཚོ་ལ་ངང་པའི་ཁྱུ། །
འཕུར་ལྡིང་རྩེ་འཇོར་རོལ་ལྟར་གཤེགས་སུ་གསོལ། ། གསལ་གདབ་ཅིང་བཞུགས་སུ་གསོལ་བ་ནི། ཀྱེ། མདུན་གྱི་གནམ་སྔོན་ལ་ཆགས་སེང་གེའི་ཁྲིར། ། བླ་མ་བརྟན་གཡོའི་བདག་པོ་རྡོ་རྗེ་འཆང༌། ། རྡོ་རྗེ་དྲིལ་བུ་འགྱིང་བསྣོལ་རྒྱན་ཁྲོལ་ལེར། ། སྔོ་བསངས་མཚན་དཔེའི་སྣང་བས་འཇིག་རྟེན་འགེངས། ། དེ་མཐར་བརྒྱུད་པའི་བླ་མ་ཐམས་ཅད་དང༌། ། གསང་སྔགས་གསར་རྙིང་ཡི་དམ་ཞི་དང་ཁྲོ། ། དུས་གསུམ་དག་གི་སངས་རྒྱས་བྱང་ཆུབ་སེམས། །
རང་སངས་རྒྱས་དང་ཉན་ཐོས་སྲུང་མའི་ཚོགས། ། སྲིད་པ་གསུམ་གྱི་འབྱུང་པོ་དྲེགས་བྱེད་དང༌། ། གཞི་བདག་གནས་བདག་ལ་སོགས་རང་རང་གི ། ཆ་ལུགས་ཕན་ཚུན་མ་འདྲེས་ངོམ་བཞིན་དུ། ། སོ་སོར་འོས་པའི་གདན་ལ་བཞུགས་སུ་གསོལ། ། བསང་མཆོད་འབུལ་བ་ནི། ཨོཾ། བཅོམ་ལྡན་སྦྱིན་པའི་ཕ་རོལ་ཕྱིན་སྟོབས་དང༌། ། བདག་གི་མོས་པ་སྨོན་ལམ་སྟོབས་དག་གིས། ། སྣ་ཚོགས་མཆོད་པའི་ཁྱད་པར་དཔག་ཡས་སྤྲིན། །
ཀུན་གསལ་འགྲམ་པའི་ངོས་ཡངས་གཏམས་གྱུར་ཅིག ། ཀྱེ། བཀྲ་ཤིས་ཕུན་སུམ་ཚོགས་པའི་ཉི་མ་འདིར། ། བསང་མཆོད་མགྲོན་དུ་གཉེར་བྱས་ཐམས་ཅད་ལ། ། ཉེར་སྤྱོད་རྣམས་དང་འདོད་པའི་ཡོན་ཏན་ལྔ། ། མི་དབང་རིན་ཆེན་བདུན་དང་ཉེ་བ་བདུན། ། བཀྲ་ཤིས་རྟགས་བརྒྱད་དགའ་ཚལ་ཁྲུས་ཀྱི་རྫིང༌། ། རིན་ཆེན་ཁང་བཟངས་རྒྱན་གྱིས་བརྒྱན་པ་དང༌། ། དཔག་བསམ་ཤིང་དང་འདོད་འཇོའི་བ་ལ་སོགས། ། མཁོ་དགུ་མ་ཚང་མེད་པའི་མཆོད་སྤྲིན་འབུལ། །
སོ་སོར་མཐུན་པའི་བཤོས་བུ་རི་བོའི་སྦུན། ། སྤུ་སྡུག་གོམ་སྟབས་མཁས་པའི་གཡག་ལུག་ར། ། འདབ་ལྡན་རི་དྭགས་སྡེར་ཆགས་རྣམ་པ་མང༌། ། རིས་སུ་རྩེ་འཇོར་རོལ་ཞིང་སྒྱུ་རྩལ་འགྲན། ། གང་བསམ་གནད་དུ་གཅོད་འབིགས་མཚོན་གྱི་རིགས། ། རང་སྲུང་ཤིན་ཏུ་སྲ་བརྟན་གོ་ཁྲབ་བེར། ། རིན་ཆེན་འབྲུ་དང་གོས་དར་དཔག་ཏུ་མེད། ། ཁྱད་པར་དྲི་ཞིམ་བསང་མཆོད་འབུལ་བ་ནི། ། དར་བབ་རྩེ་དགའི་རོ་དེ་དཔྱིད་ཀྱི་བུས། ། འཐུང་འདོད་སྤྲིན་གྱི་མགོ་འཕང་རབ་བཏེགས་ནས། །
དབྱར་དུས་མཛའ་ན་མོ་དེ་འབྲུག་གི་སྒྲ། ། དལ་བུས་འབོད་ཅིང་རྔུལ་ཆུ་ཆར་དུ་བསྙིལ། ། ནམ་ཞིག་དུས་ཀྱི་རྒྱལ་མོ་སྔོ་བསངས་མས། ། དབྱར་སྐྱེས་ལོ་འདབ་སྟུག་པོའི་གོས་བཟངས་དང༌། ། རྣམ་བཀྲ་མེ་ཏོག་སར་པའི་དོ་ཤལ་བཀླུབས། ། ཁུ་བྱུག་བུང་བའི་གླུ་དབྱངས་ལེན་གྱིན་བྱུང༌། ། གང་དེར་བཏུས་པའི་ཕང་ཕུང་ལོ་འདབ་དང༌། ། མེ་ཏོག་མཉྫ་རཱིས་མཛེས་བཟང་དགུའི་ཤིང༌། ། ཙནྡན་ཨ་ག་རུ་དང་སྤོས་དཀར་སྨན། ། དཀར་གསུམ་མངར་གསུམ་ཇ་ཆང་ཕྱེ་མར་བསྲེགས། །
དེ་ཡི་བསུང་གི་དུ་རིས་འཁྱོག་པོ་དག ། ནམ་མཁའི་ངོས་ཡངས་འདྲི་བས་ཉེས་པའི་ཚོགས། ། ལེགས་སྦྱངས་ཤེལ་གྱི་ཀུན་དགའ་རྭ་བ་བཞིན། ། དྲི་མེད་ཤིས་པའི་དཀྱིལ་འཁོར་སྒྲུབ་པ་འདིས། ། སྲིད་ཞིའི་སྐྱོན་བྲལ་དག་པའི་དཀྱིལ་འཁོར་ལ། ། གློ་བུར་ཉེས་པས་བསྒྲིབ་པར་མི་འགྱུར་ཡང༌། ། བདག་སོགས་ཉམས་གྲིབ་ཉེས་ལྟུང་སྦྱང་བའི་སླད། ། འདོད་ཡོན་ལྔ་རྫོགས་སྤྲིན་གྱིས་བསང་ཞིང་མཆོད། ། ཀྱེ། རྒྱུད་སྡེ་ཆེན་པོ་བཞི་དང་སྡེ་སྣོད་གསུམ། །
བཟོ་གསོ་སྒྲ་དང་ཚད་མ་ཡན་ལག་བཅས། ། མཁས་ཚུལ་གསུམ་གྱིས་གསལ་མཛད་དངོས་བརྒྱུད་ཀྱི། ། སློབ་དཔོན་མཁན་པོར་གྱུར་པ་ཐམས་ཅད་བསང༌། ། གངས་ཅན་བསྟན་པའི་སྣང་བྱེད་ཞི་བ་འཚོ། ། པད་འབྱུང་པདྨའི་ངང་ཚུལ་མེས་དབོན་གསུམ། ། ས་སྐྱ་པ་དང་ཀུན་བཟང་བློ་བཟང་གྲགས། ། ཟླ་འོད་གཞོན་སོགས་མཁས་པའི་མཆོག་རྣམས་བསང༌། ། ཕན་ཚུན་ལྟ་དང་འཛུམ་པ་ལག་བཅང་དང༌། ། ཟུང་སྦྱོར་རྩེ་དགའི་དགའ་བ་ལམ་སློང་བ། ། ཆེས་ཟབ་རྒྱུད་སྡེའི་རིམ་པས་ལེགས་བསྟན་པའི། །
དངོས་གྲུབ་ཀུན་གྱི་འབྱུང་གནས་ཡི་དམ་ལྷ། ། དགྱེས་པ་རྡོ་རྗེ་དུས་འཁོར་བདེ་བའི་མཆོག ། གསང་བ་འདུས་པ་དུས་དགྲ་དམར་ནག་འཇིགས། ། སྒྲུབ་པ་བཀའ་བརྒྱད་ལ་སོགས་དཀྱིལ་འཁོར་ལྷ། ། རྣམ་ལྔའི་རིགས་ཅན་ལྷ་ཡི་ཚོགས་རྣམས་བསང༌། ། རྡུལ་བྲལ་ཡེ་ཤེས་རྣམ་ལྔའི་བདག་ཉིད་ཆེ། ། འཁོར་ལོ་རྡོ་རྗེ་རིན་ཆེན་པདྨ་ལས། ། རང་གི་རིགས་མཆོག་ངེས་པའི་འཁོར་ལོས་སྒྱུར། ། དེ་བཞིན་གཤེགས་པ་རིགས་ལྔ་ཡུམ་བཅས་དང༌། ། འདྲེན་པ་གཞན་གྱིས་མ་བྱོན་སྙིགས་མ་ལྔའི། །
དུས་འདིར་མངོན་པར་འཚང་རྒྱའི་ཚུལ་བསྟན་པ། ། ལྷ་མིའི་སྟོན་པ་ཤཱཀྱ་སེང་གེ་སོགས། ། དུས་གསུམ་བདེ་བར་གཤེགས་པ་ཐམས་ཅད་བསང༌། ། ཚིག་དོན་བཟང་པོས་ཡོངས་དབེན་སྒྲིབ་གསུམ་གྱི། ། གཉེན་པོར་མི་བྱེད་ཏམྦུ་ར་ཡི་དབྱངས། ། ལེགས་གསུངས་ཟེགས་མའི་ཆར་ཡང་འགྲན་མིན་པའི། ། བསྟན་པ་དམ་པའི་ཆོས་ཚུལ་ཐམས་ཅད་བསང༌། ། སྙིང་སྟོབས་བརྟན་པའི་ཕྲག་པར་སེམས་ཅན་གྱི། ། སྡུག་བསྔལ་དངོས་པོའི་ཁུར་ཆེན་ཁྱེར་བ་པོ། ། ཉེ་སྲས་ཕྱོགས་ཀྱི་གླང་པོ་ཆེ་བརྒྱད་དང༌། །
མུ་མེད་ཞིང་གི་སེམས་དཔའ་ཆེ་རྣམས་བསང༌། ། ཐུབ་པ་རང་གི་ཡེ་ཤེས་དགྲ་བཅོམ་པའི། ། ཉན་ཐོས་ཚུལ་གྱིས་བསྟན་པ་སྐྱོང་བ་པོ། ། གནས་བརྟན་ཆེན་པོ་བཅུ་དྲུག་འཁོར་བཅས་དང༌། ། འཕགས་པ་ཉན་ཐོས་རང་རྒྱལ་མ་ལུས་བསང༌། ། དམ་པའི་ཆོས་དང་ཆོས་མཛད་ལ་སྡང་བའི། ། བསྟན་དགྲའི་སྙིང་ཁྲག་དྲོན་མོ་འཐུང་བ་ལ། ། རྔམ་པའི་ཞལ་གདངས་བླ་ནས་འབོད་པའི་སྒྲས། ། ས་གསུམ་གཡོ་བ་སྲུང་མའི་སྡེ་དཔོན་ཆེ། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། །
སྟོབས་འཕྲོག་དབང་པོ་ལས་བྱེད་མགོན་པོའི་ཚོགས། ། ཕྱག་བཞི་ཕྱག་དྲུག་བིང་མགོན་རེ་ཝ་ཏཱི། ། དུར་ཁྲོད་བདག་པོ་ཤ་ཟ་འཁོར་བཅས་བསང༌། ། ལས་ཀྱི་གཤིན་རྗེ་བེག་གདོང་ལྕམ་སྲིང་སྡེ། ། མ་ནིང་ནག་པོ་སྟག་གཞོན་དཀར་བདུད་རྒྱལ། ། ལེགས་ལྡན་མཆེད་གསུམ་ཏྲཀྴད་ཞང་བློན་སོགས། ། བཀའ་དང་གཏེར་སྐྱོང་དམ་ཅན་ཐམས་ཅད་བསང༌། ། རབ་དྭངས་སེམས་རྒྱུད་ཞིང་ས་གཤིན་པོ་མར། ། སྦྱིན་པའི་ས་བོན་ཅི་ཡང་བཏབ་ལས་སྐྱེས། ། ནོར་བདག་སློང་བའི་དཔག་བསམ་རྣམ་ཐོས་སྲས། །
རྨུགས་འཛིན་ནོར་གྱི་རྒྱུན་མ་འཁོར་བཅས་བསང༌། ། འོད་ཟེར་པདྨ་རཱ་གའི་འཆིང་ཐག་དེས། ། ཁམས་གསུམ་སྐྱེ་བོ་གང་ལ་བཏབ་ཙམ་གྱིས། ། རང་དབང་བྱེད་པའི་འདོད་རྒྱལ་རིགས་བྱེད་མ། ། ཚོགས་བདག་ཤ་ཟའི་མཁའ་འགྲོ་གསུམ་བཅས་བསང༌། ། མཁའ་ལ་སྤྱོད་དང་ཉི་ཤུ་རྩ་བཞིའི་ཡུལ། ། སོ་གཉིས་གནས་དང་ཕྱོགས་བརྒྱད་དུར་ཁྲོད་དུ། ། སྒྱུ་འཕྲུལ་དུ་མས་སེམས་ཅན་དོན་བཞུགས་པའི། ། གནས་གསུམ་དཔའ་བོ་མཁའ་འགྲོ་ཐམས་ཅད་བསང༌། ། ཕ་མེས་མི་རབས་རྒྱུད་ཀྱི་སྲུང་མ་དང༌། །
རིག་འཛིན་སློབ་དཔོན་རྒྱུད་ཀྱི་སྲུང་མ་དང༌། ། རང་ཉིད་རྟག་ཏུ་བསྟེན་ཅིང་མཆོད་བྱས་པའི། ། ཡེ་ཤེས་འཇིག་རྟེན་སྲུང་མའི་ཚོགས་རྣམས་བསང༌། ། ཐུབ་པའི་བཀའ་ཐོས་འཇིག་རྟེན་འདིར་ཆེ་ཡང༌། ། ཆོས་མཛད་བཅོལ་བའི་ཕྲིན་ལས་སྒྲུབ་པའི་བྲན། ། ཕྱོགས་སྐྱོང་ལྷ་ཆེན་ཀླུ་ཆེན་རྒྱུ་སྐར་གཟའ། ། རྒྱལ་ཆེན་རིས་དང་འཇིགས་བྱེད་ཆེ་རྣམས་བསང༌། ། བསྐལ་པའི་བར་དང་གནམ་ལོ་ཟླ་བ་ཞག ། དུས་ཚོད་སོ་སོར་དབང་སྒྱུར་ས་ཡི་བདག ། རྗེ་བློན་འབངས་སུ་གཏོགས་པ་ཐམས་ཅད་དང༌། །
ཕྱི་ནང་འབྱུང་བར་དབང་བའི་ལྷ་རྣམས་བསང༌། ། སྣང་ཞིང་སྲིད་པའི་ལྷ་དང་གཤིན་གྱི་རྗེ། ། མ་བདུད་བཙན་དང་རྒྱལ་པོ་གནོད་སྦྱིན་ཀླུ། ། གཟའ་གདོང་གྱིང་སོགས་དྲེགས་པའི་སྡེ་ཚོགས་དང༌། ། བསྟན་མ་བཅུ་གཉིས་ཚེ་རིང་མཆེད་ལྔ་བསང༌། ། ཀྱེ། སྟོང་གསུམ་འཇིག་རྟེན་སྤྱི་དང་བྱེ་བྲག་ཏུ། ། གླིང་རྣམས་ཡོངས་ཀྱི་རྒྱལ་པོ་འཛམ་གླིང་གི ། དབུས་གྱུར་འཆང་བ་རྡོ་རྗེའི་གདན་ལ་སོགས། ། རྒྱ་གར་ལི་དང་བལ་པོ་རྒྱ་ནག་ཧོར། །
གངས་ཅན་བོད་ཀྱི་མངའ་རིས་སྐོར་གསུམ་དང༌། ། དབུས་གཙང་རུ་བཞི་མདོ་སྟོད་མདོ་སྨད་དེ། ། ཡུལ་གྲུ་དེ་དག་སོ་སོའི་གདགས་སྲིབས་ཀྱི། ། གངས་རི་བྲག་རི་སྤང་རི་ནགས་ཚལ་ཀླུང༌། ། ས་གཞི་འབབ་པའི་ཆུ་དང་ལྟེང་ཀ་མཚོ། ། འབྲོག་དགོན་ཤིང་གཅིག་སླས་དང་ནོར་བུའི་གླིང༌། ། གྲོང་ཁྱེར་གྲོང་རྡལ་ཚོང་འདུས་ལམ་གྱི་སྲང༌། ། སྒྲུབ་གནས་དཀོར་ཁང་གཙུག་ལག་ཁང་རྣམས་སུ། ། གཉུག་མར་གནས་པའི་ཡུལ་ལྷ་དགེ་བསྙེན་དང༌། ། གཞི་ཡི་བདག་པོ་གནས་ཀྱི་སྲུང་མ་དང༌། །
ལྷ་དང་ཀླུ་དང་འབྱུང་པོ་གང་དག་གནས། ། བུ་སྨད་འཁོར་དང་གཡོག་ཏུ་བཅས་པ་བསང༌། ། མཐུ་ཆེན་སྲིད་པ་ཆགས་པའི་ལྷ་དགུ་དང༌། ། ཡབ་ལྷ་གདལ་དྲུག་མགུར་ལྷ་བཅུ་གསུམ་དང༌། ། གེ་ཁོད་སུམ་བརྒྱ་དྲུག་ཅུ་སྤོམ་ར་རྨ། ། ཐང་ལྷ་ཡར་བཞུགས་གཉན་འཁོར་བཅས་པ་བསང༌། ། ཁྱད་པར་ཡུལ་འདིའི་ཉེན་སྐོར་ཁོར་ཡུག་གི ། ས་ཆུ་རྡོ་ཤིང་གཉན་པོ་གང་དག་ཏུ། ། བརྟེན་པར་བཅས་ནས་བདེ་འབྱོར་སྒོ་འཕར་འབུམ། ། འབྱེད་པའི་ཡུལ་ལྷ་གཞི་བདག་ཐམས་ཅད་བསང༌། །
ཀྱེ། བདག་ཅག་ཡོན་སྦྱོར་འཁོར་དང་བཅས་པ་རྣམས། ། མགོན་སྐྱོབ་དཔུང་གཉེན་བྱེད་པའི་དགྲ་ལྷ་དང༌། ། དཔའ་རྩལ་མཐུ་སྟོབས་སྐྱེད་པའི་དགྲ་ལྷ་དང༌། ། སྨོན་པའི་འབྲས་བུ་འགྲུབ་པའི་དགྲ་ལྷ་བསང༌། ། ལེགས་ལྡན་མགོན་པོ་དགྲ་ལྷའི་དམག་ཚོགས་དང༌། ། སྐུ་གསུང་ཐུགས་ཀྱི་དགྲ་ལྷ་ཝེར་མའི་ཚོགས། ། དམུ་རབས་བཙུག་རབས་མིའུ་གདུང་དྲུག་གི ། རྒྱུད་དུ་འགོ་སོགས་སྲིད་པའི་དགྲ་ལྷ་བསང༌། ། མི་འཆད་རིགས་རྒྱུད་རྣམ་པར་སྤེལ་བའི་ལྷ། །
མི་འབྲལ་ལྷན་ཅིག་སྐྱེས་དང་སྐྱོབ་པའི་ལྷ། ། མི་ཤིགས་ལུས་སྲོག་བརྟན་པར་བྱེད་པའི་ལྷ། ། མི་ཉམས་དབང་ཐང་ཀླུང་སྐྱེད་ལྷ་རྣམས་བསང༌། ། ཡུལ་བཟུང་སྲིད་ཀྱི་ཁུར་སྐྱོང་མཁར་ཁང་བརྩིག ། ཆེ་སར་དབང་བསྐུར་ཚོང་བྱེད་སོ་ནམ་རྩོམ། ། དམག་གཤོམ་ཕྱོགས་སུ་དོན་གཉེར་ཕྱིར་བཞུད་པའི། ། བྱ་བ་དེ་དེའི་དཔལ་སྐྱེད་ལྷ་རྣམས་བསང༌། ། མཁར་རྫོང་ཁང་ཁྱིམ་སྦྲ་དང་སྒོ་ཡི་ལྷ། ། ཞིང་ལྷ་ཐབ་ལྷ་ཟས་བཅུད་རྨེ་བའི་ལྷ། ། གཞིས་ཀྱི་སྲུང་མ་བྱེས་ཀྱི་ལམ་ལྷ་སོགས། །
བདེ་འབྱོར་སྒྲུབ་པ་སྲིད་པའི་ལྷ་རྣམས་བསང༌། ། ཆོས་དབྱིངས་མཁའ་ལ་ཡེ་ཤེས་པིར་གྱི་རྩེར། ། འཁྲུངས་པའི་ཡེ་ཤེས་ལྷ་ནི་བསམ་མི་ཁྱབ། ། འཁོར་བའི་ངོས་གཞིར་ཀུན་རྟོག་མཛུབ་མོ་ཡིས། ། བྲིས་པའི་འཇིག་རྟེན་ལྷ་ཡང་བགྲང་དུ་ཅི། ། དེས་ན་རྣམ་པ་མང་པོའི་མིང་གི་རྔ། ། ངག་གི་དབྱིག་གུས་བསྐུལ་བར་མ་ནུས་ཀྱང༌། ། སྦྱིན་པའི་འོས་གྱུར་གང་དག་ལྷགས་པ་རྣམས། ། འདོད་ཡོན་བསང་གི་མཆོད་པས་ཚིམ་གྱུར་ཅིག ། ཉམས་གྲིབ་བསང་བ་ནི།
ཀྱེ། ཀུན་རྫོབ་བློ་ངོར་སྣང་བའི་ཉེས་ཚོགས་རྣམས། ། དག་བྱེད་ལྷ་བསང་དམ་པའི་ཆོ་ག་ཡིས། ། དོན་དམ་འཁོར་གསུམ་དམིགས་པ་བྲལ་བའི་ཀློང༌། ། སྒྱུ་མའི་སྐྱེས་བུ་རྩེ་འཇོར་རོལ་བཞིན་བསང༌། ། བདག་ཅག་སྦྱིན་པའི་བདག་པོ་འཁོར་བཅས་ཀྱིས། ། གང་ཞིག་ཐོབ་པ་སྡོམ་པའི་ནོར་བུ་གསུམ། ། ཉེས་ལྟུང་འདམ་དུ་བསྒྱུར་བའི་གྲིབ་བྱུང་ན། ། ཐུགས་རྗེ་ཆེ་ལྡན་རྣམས་ཀྱིས་སྦྱང་དུ་གསོལ། ། དམེ་ཡུགས་རོ་དང་མཛེ་ཅན་ནལ་གྱི་གྲིབ། །
བཟའ་བཏུང་རྒྱན་གོས་མི་གཙང་སྤྱད་པའི་གྲིབ། ། འཁོར་དང་ལོངས་སྤྱོད་མི་ཤིས་བསྟེན་པའི་གྲིབ། ། མི་དང་ལྷར་འཁོན་བྱད་གཏད་བཅུག་པའི་གྲིབ། ། ཕྱི་རོལ་གདོན་གསུམ་འབྱུང་པོ་འཁྲུགས་པའི་གྲིབ། ། ནང་དུ་ཉོན་མོངས་དུག་གསུམ་བདོ་བའི་གྲིབ། ། གསང་བར་སྒྲིབ་གསུམ་བག་ལ་ཞ་བའི་གྲིབ། ། འབྲས་བུ་ཁམས་གསུམ་སྡུག་བསྔལ་ལྕི་བའི་གྲིབ། ། དེ་སོགས་གནས་སྐབས་མཐར་ཐུག་བདེ་བའི་བཅུད། ། འཐུང་ལ་བར་དུ་གཅོད་པའི་མི་གཙང་གྲིབ། ། ཐམས་ཅད་བསང་མཆོད་ཕུལ་བའི་མཐུས་དག་པ། །
སྤྲིན་བྲལ་ཟླ་བ་ལྟ་བུར་གསལ་གྱུར་ཅིག ། ཕྲིན་ལས་ཞུ་བ་ནི། ཀྱེ། ལྷ་ཤིང་བཟང་དགུ་གཏུལ་བ་དུད་པའི་སྤྲིན། ། བཤམས་དང་སྤྲུལ་པའི་འདོད་ཡོན་གྱ་ནོམ་པས། ། དབང་ལྔའི་ནོར་བུ་ཤེལ་གྱི་མཛོད་ཐམས་ཅད། ། སྐད་ཅིག་རེར་ཡང་ཕྱུར་བུར་འགེངས་པ་འདིས། ། བླ་མ་དཀོན་མཆོག་གསུམ་ཚོགས་མཉེས་གྱུར་ནས། ། བྱིན་རླབས་དངོས་གྲུབ་གངྒཱའི་རྒྱུན་བཞིན་སྩོལ། ། རྒྱུད་གསུམ་དྲེགས་པའི་སྡེ་ཚོགས་མཉེས་གྱུར་ནས། །
རྣལ་འབྱོར་བསྒོ་བའི་ཕྲིན་ལས་བྲན་བཞིན་སྒྲུབས། ། དབུལ་བའི་གདུང་སེལ་ནོར་གྱི་ལྷ་མཉེས་ནས། ། མི་ཟད་དབྱིག་གི་དངོས་གྲུབ་ཆར་བཞིན་ཕོབ། ། ཡུལ་ལྷ་དགྲ་ལྷ་འགོ་བའི་ལྷ་མཉེས་ནས། ། ཁ་འཛིན་རྒྱབ་བརྟེན་བརྩེ་བའི་མ་བཞིན་མཛོད། ། ཐུན་མོང་དག་ཏུ་མཆོད་འོས་ཁྱེད་རྣམས་ཀྱིས། ། གྲུབ་མཆོག་བསྟན་པ་ཕྱོགས་བཅུར་རྒྱས་པ་དང༌། ། དེ་འཛིན་བཤད་སྒྲུབ་ལྷུར་ལེན་འདུས་པའི་སྡེ། ། ནོར་ལྡན་བརྟན་མའི་ཁུར་དུ་ལྕི་བར་མཛོད། ། དཔྱད་གསུམ་ལམ་དུ་མ་ལུས་ཤེས་བྱའི་གནས། །
སོང་བ་ངོ་མཚར་མཁས་པའི་ཚུལ་གསུམ་གྱིས། ། ཀུན་དགའི་དཔལ་སྟེར་འཇིག་རྟེན་སྙིང་པོ་དེའི། ། ལུགས་བཟང་བསྐལ་པའི་བར་དུ་རྒྱས་པར་མཛོད། ། བདེ་གཤེགས་བསྟན་པ་ཀུན་དགའི་འབྱུང་གནས་སུ། ། རྒྱལ་ཚབ་བཟང་པོའི་བགྱི་བ་རྨད་བྱུང་གིས། ། ཡིད་སྲུབ་སྙིང་ནི་མྱ་ངན་ཆུར་བཞུ་བའི། ། ཚུལ་ཆེན་སྨྲ་བས་ས་སྟེངས་བརྒྱན་པར་མཛོད། ། བདག་ཅག་སྦྱིན་པའི་བདག་པོ་མི་ཕྱུགས་བཅས། ། འགྲོ་འདུག་གནས་སྐབས་ཀུན་ཏུ་གཅེས་པའི་བུར། ། བརྩེ་བའི་མས་བཞིན་ཉེས་པ་ལས་སྐྱོབ་ཅིང༌། །
ལེགས་པ་ཐམས་ཅད་སྒྲུབ་པའི་སྟོང་གྲོགས་མཛོད། ། དུས་མིན་འཆི་བདག་ཁ་རུ་སྟོབ་པའི་འཕྲིན། ། གདོན་བགེགས་འབྱུང་པོ་འཁྲུགས་པའི་སྦྲུལ་གྱི་སོས། ། བཏབ་པའི་ཟུག་རྔུ་ནད་དང་བཀྲེས་རྔབས་དང༌། ། འཐབ་རྩོད་བསྐལ་པ་ཞི་བའི་ཕྲིན་ལས་སྒྲུབས། ། མི་ཕྱུགས་ལུས་ཀྱི་སྟོབས་དང་བདེ་བ་སྲོག ། འཛིན་པའི་ཉེར་འཚོར་གྱུར་པ་འབྲས་བུ་ཡི། ། རོ་བཅུད་འཕྲོག་པའི་ནད་བུ་བཙའ་ཐེན་དང༌། ། སད་དང་སེར་བ་སྲུང་བའི་གུར་ཁྱིམ་མཛོད། ། འབྲུག་སྒྲ་ལྷོད་པོར་འཁུན་པའི་སྤྲིན་རུམ་ནས། །
ཨུཏྤལ་དོ་ཤལ་ཐག་པ་ཆད་འདྲའི་ཆར། ། བདུད་རྩིའི་རང་བཞིན་དུས་སུ་བབ་ལས་སྐྱེས། ། ལོ་ལེགས་འབྲུ་ཚོགས་རྒྱས་པའི་ཕྲིན་ལས་མཛོད། ། བསོད་ནམས་ལོ་འདབ་གསར་པས་ཉེར་བཀླུབས་པའི། ། འཆི་མེད་ཚེ་ཡི་ལྗོན་པ་རྒྱས་པའི་ཕང༌། ། དཔལ་འབྱོར་སྙེ་མ་འཛད་པ་མེད་འཇོ་ཞིང༌། ། གྲགས་པའི་མེ་ཏོག་འཛུམ་པས་མཛེས་པར་མཛོད། ། དབང་གི་དམར་མདངས་ཡིད་འཕྲོག་མཁུར་ཚོས་སུ། ། འཕོས་ཕའི་ཕྲིན་ལས་འདོད་པའི་སྒྱུ་རྩལ་གྱིས། ། སྟོབས་འབྱོར་ལྡན་པའི་ཡིད་ཀྱི་མཛའ་ན་བོ། །
རྩེ་གཅིག་འདུན་པ་དབང་གི་ཕྲིན་ལས་མཛོད། ། འཇིགས་འཇིགས་མངོན་སྤྱོད་དྲག་པོའི་མིག་གི་མེས། ། ཝལ་ཝལ་དམིགས་པའི་དགྲ་བགེགས་མདའ་ལྔ་པ། ། ཚོམ་ཚོམ་མེད་པར་གཞོབ་ཏུ་ཐུལ་བསྲེགས་ནས། ། ཡང་ཡང་སྲིད་པ་མེད་པའི་དབྱིངས་སུ་སྦྱོར། ། བྱང་ཆུབ་སྙིང་པོར་མངོན་དུ་ཕྱོགས་པའི་བློ། ། སྒྲུབ་དཀའི་བསླབ་གཞི་ཐོས་པས་མི་ཞུམ་ཞིང༌། ། བདུད་སྡེའི་བསླུ་ཐབས་སྟོང་གིས་མི་བཟློག་པར། ། ཚོགས་གཉིས་སྒྲུབ་པ་སྟོབས་སུ་ཆེ་མཛོད་ཅིག ། ཅེས་བརྗོད་ལ་གཏོར་མ་ཡུལ་ལྷའི་ཕྱོགས་སུ་གཏོང་ངོ༌། །
ཕྱྭ་གཡང་འགུགས་པ་ནི། ཀྱེ། གཡང་དུ་ལེན་ནོ་བུང་བས་པདྨའི་བཅུད། ། ཡིད་འཕྲོག་གཟུགས་ཀྱིས་མངོན་འདོད་ལྡན་པའི་ཡིད། ། མཆོག་གི་རིན་ཆེན་གསུམ་གྱི་བདེན་པའི་མཐུས། ། གང་དག་བསམ་པའི་ཕྱྭ་གཡང་ཐམས་ཅད་དོ། ། ས་གཞི་ཆུ་གཏེར་ལྷུན་པོ་གསེར་གྱི་རི། ། གླིང་དང་གླིང་ཕྲན་ལྕགས་རིའི་ཁོར་ཡུག་སྟེ། ། ཀུན་གྱི་རྟེན་གྱུར་སྣོད་ཀྱི་དཔལ་འབྱོར་གཡང༌། ། ཐམས་ཅད་བཀྲ་ཤིས་གནས་འདིར་གཡང་དུ་ལེན། །
ལེགས་བྲིས་བདག་པོ་རྣམས་དང་གདེངས་ཅན་དབང༌། ། འཁོར་ལོས་སྒྱུར་སོགས་འཇིག་རྟེན་ཆེ་བ་དགུའི། ། རྫུ་འཕྲུལ་མཐུ་དང་ཡོན་ཏན་བདུན་གྱི་གཡང༌། ། ཐམས་ཅད་བཀྲ་ཤིས་གནས་འདིར་གཡང་དུ་ལེན། ། འཕགས་དང་སོ་སྐྱེའི་མཁས་དང་གྲུབ་པའི་དབང༌། ། རིག་འཛིན་བདེན་པར་སྨྲ་སོགས་ཆེ་མཆོག་གི ། མཁྱེན་བརྩེ་ནུས་པ་འཕགས་ནོར་བདུན་གྱི་གཡང༌། ། ཐམས་ཅད་བཀྲ་ཤིས་གནས་འདིར་གཡང་དུ་ལེན། ། མཐོ་བའི་གོ་འཕང་ཡངས་པའི་ཆབ་སྲིད་དང༌། ། འདུས་པའི་འཁོར་ཚོགས་མི་འཆད་རིགས་ཀྱི་རྒྱུད། །
དཔག་ཡས་ཕྲིན་ལས་སྙན་པར་གྲགས་པའི་གཡང༌། ། ཐམས་ཅད་བཀྲ་ཤིས་གནས་འདིར་གཡང་དུ་ལེན། ། བསང་ཚུལ་སྐྱེ་བ་ལྔ་བའི་རྫས་མཆོག་གི ། ཕྲིན་ལས་སྙན་པའི་སྒྲ་དབྱངས་ལྡིར་བའི་ཁོངས། ། རྒུད་པའི་རིམས་ནད་མེད་པར་བཀྲ་ཤིས་པའི། ། ཕྱྭ་གཡང་དཔལ་འབྱོར་འཁྱིལ་པའི་ལས་མཛོད་ཅིག ། ནོངས་པ་བཟོད་པར་གསོལ་བ་ནི། ཀྱེ། འཇིག་རྟེན་དགེ་ལེགས་ལེགས་བྱས་སྒྲུབ་པའི་ཚུལ། ། ཚུལ་བཞིན་མ་བཤམས་བཤམས་པའི་མཐུན་རྫས་དམན། །
དམན་པའི་བློས་མཆོད་མཆོད་པའི་ཆོ་ག་ཉམས། ། ཉམས་ཆག་དེ་ཀུན་ཀུན་དུ་བཟོད་པར་རིགས། ། གཤེགས་སུ་གསོལ་བ་ནི། མཆོད་སྦྱིན་སྟོབ་པའི་ཡུལ་དུ་གང་བྱོན་པ། ། ཐམས་ཅད་རབ་དགའ་རྒྱས་པའི་འཛུམ་དཀར་གྱིས། ། འདི་ན་ཤིས་པ་ཡང་དག་བསྒྲུབས་ནས་ནི། ། རང་རང་གནས་སུ་གཤེགས་ཤིག་འཁོར་འདས་མགྲོན། ། བཀྲ་ཤིས་བྱ་བ་ནི། ཀྱེ། བླ་མའི་བཀྲ་ཤིས་གདུགས་ལྟར་བསིལ་བ་སྟེར། །
ཡི་དམ་བཀྲ་ཤིས་དངོས་གྲུབ་བུམ་པར་འཇོ། ། སངས་རྒྱས་བཀྲ་ཤིས་ཡོན་ཏན་པདྨ་རྒྱས། ། སྐྱབས་གསུམ་བཀྲ་ཤིས་དེས་འདིར་བདེ་ལེགས་ཤོག ། ཆོས་ཀྱི་བཀྲ་ཤིས་དུང་དཀར་དབྱངས་སུ་ལྡིར། ། དགེ་འདུན་བཀྲ་ཤིས་བསྟན་པའི་རྒྱལ་མཚན་བསྒྲེང༌། ། ཆོས་སྐྱོང་བཀྲ་ཤིས་ཕྲིན་ལས་འཁོར་ལོས་སྒྱུར། ། མཆོག་གསུམ་བཀྲ་ཤིས་དེས་འདིར་བདེ་ལེགས་ཤོག ། ནོར་ལྷའི་བཀྲ་ཤིས་གཡང་གི་དཔལ་བེའུ་འཁྱིལ། ། ལྷ་ཡི་བཀྲ་ཤིས་དཔལ་འབྱོར་ཉ་ལྟར་ཆེ། ། མི་ཡི་བཀྲ་ཤིས་བསོད་ནམས་དཔག་བསམ་རྒྱས། །
ཆེ་གསུམ་བཀྲ་ཤིས་དེས་འདིར་བདེ་ལེགས་ཤོག ། ཅེས་དང༌། གཞན་ཡང་བཀྲ་ཤིས་དང་བསྔོ་བ་སྨོན་ལམ་གང་རིགས་བརྗོད་དོ། ། སྨྲས་པ། བརྗོད་བྱ་མི་ཉུང་བརྗོད་ཚུལ་རྒྱན་གྱི་ལམ། ། སོང་བའི་ཡ་མཚན་བལྟ་ཕྱིར་མཚོ་ལྡན་མ། ། རྒྱུད་མངས་གླུ་རུ་བརྫུས་ནས་འོངས་སྙམ་དུ། ། ཡི་གེའི་ཚོགས་རབ་གད་མོར་དགོད་པ་བཞིན། ། ཆུ་གཏེར་འགྲམ་ཉུལ་ངལ་བ་མ་མྱོང་ཞིང༌། ། བརྟེན་པ་སྲོག་ལྡན་བཀུམས་པའི་སྡིག་མེད་པར། །
སྡེབ་ལེགས་ཆོ་གའི་གཡས་འཁྱིལ་དུང་དཀར་སྒྲས། ། སྐལ་བ་ངན་པའི་རིམས་ནད་བཅད་ཅིང་གཏུབས། ། རྟག་འགྲུས་སྐལ་ལྡན་ཤིང་རྟའི་དཀའ་སྤྱད་ཀྱིས། ། ལེགས་པར་ཕབ་པའི་དགེ་ཚོགས་གངྒཱའི་ཆུས། ། ལུས་ཅན་མི་གཙང་ཉམས་ཆག་སྒྲིབ་སྦྱངས་ནས། ། བདེ་འབྱོར་ལེགས་བྲིས་དཔལ་ལ་སྤྱོད་གྱུར་ཅིག ། དེ་ལྟར་བསང་མཆོད་ཀྱི་ཆོ་ག་སྐྱེ་བ་ལྔ་པའི་སྒྲ་དབྱངས་ཞེས་བྱ་བ་འདི་ནི། གཙུག་ལག་ཟུང་གི་བློ་གྲོས་རྣམ་པར་གསལ་བའི་དགེ་སློང་དཀོན་མཆོག་དཔལ་ལྡན་གྱིས་སྔ་ཕྱིར་བསྐུལ་ངོར། རྗེ་བཙུན་ཨེ་ཝཾ་པ་ཆེན་པོའི་ལུགས་བཟང་དྲི་མ་མེད་པའི་རྗེས་སུ་སློབ་པའི་འདུན་པ་མ་བོར་ཙམ་གྱི་བནྡེ་ཚུལ་ཁྲིམས་རིན་ཆེན་དུ་བོད་པས། སློབ་དཔོན་པདྨའི་བརྒྱགས་རྔན་དང་བདག་ཆེན་རྒྱ་གར་པའི་བསང་ཡིག་སོགས་མཁས་མཆོག་རྣམས་ཀྱི་གསུང་དོན་བརྗོད་བྱར་བྱས་ནས་ཧ་ཅང་རྒྱས་དང་བསྡུས་མཐའ་དག་ཏུ་མ་ལྷུང་བར།
མེ་སྟག་ལོའི་ཐ་སྐར་ཟླ་བའི་དཀར་ཕྱོགས་ཀྱི་རྫོགས་པ་གཉིས་པའི་ཚེས་ལ་ས་དཀར་བསམ་འགྲུབ་གླིང་དུ་གྲུབ་པར་བགྱིས་པ་དགེ་ལེགས་འཕེལ་བར་གྱུར་ཅིག། །། ༄༅། །བསང་མཆོད་བསྡུས་པ་བདེ་ལེགས་ཉི་མ་ཞེས་བྱ་བ་བཞུགས་སོ།། ༄༅། །ན་མོ་མཉྫུ་ཤྲཱི་ཡེ། ལྷ་བསང་བསྡུས་པ་ཁྱེར་བདེ་འདིར། ། དྲི་ཞིམ་བསུང་བཏང་བྲན་མ་ཐག ། ཕྱོགས་རྣམས་ཀུན་ཏུ་བསང་མགྲོན་གྱིས། ། ཁྱབ་པར་དམིགས་ནས་འདི་སྐད་དོ། ། ཨོཾ་ཨཱཿཧཱུྃ། བདེ་གཤེགས་གསང་གསུམ་རྡོ་རྗེས་བྱིན་བརླབས་པའི། ། འདོད་དགུ་རྟག་འཇོ་དུད་པའི་སྤྲིན་སྔོན་འདིས། །
མདོ་རྒྱུད་བཀའ་བབས་བླ་མ་ཐམས་ཅད་དང༌། ། གསང་སྔགས་གསར་རྙིང་ཡི་དམ་ལྷ་ཡི་ཚོགས། ། རྒྱལ་བ་སྲས་སློབ་ཀུན་དང་ཆོས་སྐྱོང་བ། ། ནོར་སྦྱིན་འཇིག་རྟེན་སྲུང་མ་དྲེགས་པའི་སྡེ། ། འཛམ་གླིང་ཡུལ་གྲུ་སྤྱི་དང་ལྗོངས་འདི་ཡི། ། གཞི་བདག་གནས་བདག་འགོ་བའི་ལྷ་སྲུང་རྣམས། ། བསང་ངོ་མཆོད་དོ་དགྱེས་པའི་རྩེར་ཕྱིན་ནས། ། བདག་ཅག་འཁོར་དང་བཅས་པའི་ཉེས་སྒྲིབ་རྣམས། ། ལེགས་སྦྱངས་བདེ་བར་འཚོ་ཞིང་བསམ་པ་འགྲུབ། ། སྡེ་བཞིའི་དཔལ་འབྱོར་འཁྱིལ་བའི་བཀྲ་ཤིས་སྩོལ། །
ཅེས་པའི་བསང་བསྡུས་བདེ་ལེགས་ཉི། ། འདི་ཡང་དཀོན་མཆོག་དཔལ་ལྡན་ངོར། ། བནྡེ་ཚུལ་ཁྲིམས་རིན་ཆེན་གྱིས། ། ཐུན་མཚམས་ཤིག་ཏུ་བྲིས་སོ་དགེ། །། ༄༅། །ཀྱེ་རྡོ་རྗེ་རྒྱུད་གསུམ་ལྷ་ཚོགས་སྲུང་མར་བཅས་པའི་བསང་ཚུལ་རྡོ་རྗེ་གླུ་མའི་དབྱངས་མཆོད་ཅེས་བྱ་བ་བཞུགས།། ༄༅། །དངོས་གྲུབ་ཟུང་གི་དཔལ་སྟེར་བླ་མ་དང༌། ། གཉིས་མིན་དགྱེས་པ་རྡོ་རྗེ་ལ་བཏུད་དེ། ། རྒྱུད་གསུམ་ལྷ་བསངས་རྡོ་རྗེ་གླུ་ལེན་མའི། ། མགྲིན་པའི་འཁོར་ལོ་ལས་སྐྱེས་དབྱངས་མཆོད་འབུལ། ། འདི་ལ་འཇུག་པར་འདོད་པས།
བསང་རྫས་མཆོད་གཏོར་ཅི་འབྱོར་བ་བཤམས་ལ། ཐོག་མར་སྤྱན་འདྲེན་པ་ནི། ཧཱུྃ་ཆོས་དབྱིངས་ཟབ་མོའི་ཕ་རོལ་གང་དུ་ཕྱིན། ། དེ་སྲིད་མཉམ་པར་བརྡལ་བ་རང་བཞིན་གྱིས། ། ལྷུན་གྲུབ་སངས་རྒྱས་ཞིང་ཁམས་དཔག་ཡས་ནས། ། སྲིད་ཞིའི་ཁྱབ་བདག་སྙིང་པོ་ཀྱེ་རྡོ་རྗེ། ། སྐུ་གསུང་ཐུགས་སོགས་རྒྱུད་གསུམ་ལྷ་ཡི་ཚོགས། ། བླ་མ་ཡི་དམ་སྲུང་མས་ཡོངས་བསྐོར་བ། ། བདག་ཅག་མོས་པས་གནས་འདིར་སྤྱན་འདྲེན་གྱི། ། ཐུགས་རྗེ་སྨོན་ལམ་དབང་གིས་ད་ཚུར་སྤྱོན། །
བཞུགས་སུ་གསོལ་བ་ནི། མདུན་གྱི་མཁའ་དབྱིངས་ཡོན་གནས་མགྲོན་གྱི་མཆོག ། ཞི་འཛུམ་ཁྲོ་ཆགས་རྣམ་པ་ཅི་དང་ཅིར། ། སྣང་ཡང་བདེན་མིན་སྒྱུ་མའི་ལྟད་མོ་བཞིན། ། གཟི་བྱིན་ལྷམ་མེར་སོ་སོའི་གདན་ལ་བཞུགས། ། གསལ་གདབ་པ་ནི། ཧཱུྃ་མི་ཕྱེད་རྡོ་རྗེའི་གུར་ཁྱིམ་རབ་ཡངས་པར། ། དབུགས་བྲལ་གར་བྱེད་དུར་ཁྲོད་བརྒྱད་ཀྱི་དབུས། ། ཡེ་ཤེས་ལྔ་མདངས་རབ་གསལ་གཞལ་མེད་ཁང༌། ། མཚན་ཉིད་ཀུན་རྫོགས་ཐར་པའི་གྲོང་མོ་ཆེ། །
དེ་དབུས་ཆུ་སྐྱེས་འདབ་བརྒྱད་ལྟེ་བ་ལ། ། ཉིན་བྱེད་བདུད་སྡེའི་དབང་པོ་རྣམ་བཞིའི་སྟེང༌། ། འབྲས་ལྡན་དུས་ཀྱི་མཁའ་མཚུངས་ཧེ་རུ་ཀ ། ཁྲོས་པའི་ཞལ་བརྒྱད་སྐྲ་ཡིས་མཚམས་སྤྲིན་འཁྲིགས། ། བཅུ་དྲུག་ཕྱག་གི་ཐོད་པས་སོགས་ཆགས་བརྒྱད། ། ལེན་ཅིང་ལྷ་དབང་བརྒྱད་པོ་སྟེར་ཚུལ་བཟུང༌། ། ཞབས་བཞིས་གར་མཛད་གང་དེར་མཁའ་འགྲོའི་གཙོ། ། སྔོ་བསངས་གྲི་གུག་ཐོད་པ་འཛིན་མས་འཁྱུད། ། གཉིས་ཀའི་སྐུ་ལ་རབ་དཀར་རུས་པའི་རྒྱན། ། མངོན་པར་བཀླུབས་ལ་གྲངས་མེད་རྒྱུ་སྐར་ཕྲེང༌། །
མ་བཟོད་སྐྱ་རེངས་ལམ་དུ་བྲོས་སྙམ་ནས། ། མགོ་བོའི་ཕྲེང་དག་རུས་པའི་གེ་སར་དགོད། ། འདབ་བརྒྱད་ཟླ་བར་ཤར་ཕྱོགས་ཚངས་པའི་གདན། ། གཽ་རཱི་ནག་མོ་གྲི་གུག་གསེར་མིག་ཐོགས། ། ལྷོ་ཕྱོགས་དབང་པོར་རབ་དམར་ཆོམ་རྐུན་མ། ། ཅང་ཏེའུ་སྙན་པའི་སྒྲར་འཁྲོལ་ཕག་པ་བསྣམས། ། ནུབ་ཕྱོགས་ཉེ་བའི་དབང་པོར་རོ་ལངས་མ། ། འཛམ་བུ་གསེར་འདྲ་རུས་སྦལ་ཐོད་པ་འཛིན། ། བྱང་ཕྱོགས་དྲག་པོ་ལ་གནས་གྷསྨ་རཱི། ། ལྟོས་འཕྱེ་ཐོད་པས་ལག་བྲེལ་མརྒད་མདངས། །
བྱང་ཤར་གཤིན་རྗེའི་སྟེང་བཞུགས་སྦོས་མོ་སྔོ། ། ལག་པ་གདོང་ལྔ་པ་དང་དགྲ་སྟྭས་མཚན། ། ཤར་ལྷོར་ནོར་བདག་མནན་པའི་རི་ཁྲོད་མ། ། སྟོན་ཟླའི་ཞལ་མངའ་དགྲ་བཅོམ་འཁར་གསིལ་འཆང༌། ། ལྷོ་ནུབ་བདེན་པ་བྲལ་བར་གཏུམ་མོ་སྔོ། ། འཁོར་ལོ་ཐོང་གཤོལ་དག་གིས་ཕྱག་ཟུང་མཛེས། ། ནུབ་བྱང་ཐགས་བཟངས་རིས་གནས་གཡུང་མོ་ནི། ། དབང་གཞུ་ལྟར་བཀྲ་རྡོ་རྗེ་སྡིགས་མཛུབ་བསྒྲེང༌། ། ལྷ་མོ་དེ་དག་སྐྱིལ་ཀྲུང་ཕྱེད་པའི་ཞབས། ། གར་གྱི་སྟབས་མཛད་ཐོད་ཕྲེང་རུས་པས་བརྒྱན། །
ཁྲོ་ཆགས་ཉམས་ལྡན་གཙོ་འཁོར་ཐམས་ཅད་ཀྱང༌། ། རབ་འབར་ཡེ་ཤེས་མེ་ཡི་ཀློང་ན་བཞེངས། ། གཞན་ཡང་སྐུ་གསུང་ཐུགས་ཀྱི་རྡོ་རྗེའི་ལྷ། ། རྡོ་རྗེ་གུར་དང་རྡོ་རྗེ་དབྱིངས་ལ་སོགས། ། དགྱེས་རྡོར་རྩ་བཤད་རྒྱུད་གསུམ་ལྷ་ཚོགས་དང༌། ། བདེ་གསང་འཇིགས་སོགས་ཡི་དམ་ལྷ་ཡིས་བསྐོར། ། སྟེང་ཕྱོགས་བཀའ་བབས་རྣམ་བཞིའི་བླ་མ་དང༌། ། འོག་ཕྱོགས་གུར་མགོན་ལྕམ་དྲལ་ཞལ་བཞི་སོགས། ། བསྟན་སྲུང་རྒྱ་མཚོའི་སྡེ་ཚོགས་བསྒོས་པའི་བཀའ། ། ཚུལ་བཞིན་སྒྲུབ་ལ་སྤྲོ་བས་འཁོད་པར་གསལ། །
བསང་མཆོད་སྟོབ་པ་ནི། ཨོཾ་རྒྱལ་བ་སྲས་བཅས་བསོད་ནམས་སྟོབས་དག་དང༌། ། རྒྱུ་འབྲས་རྟེན་ཅིང་འབྲེལ་འབྱུང་བདེན་པའི་མཐུས། ། དངོས་བཤམས་ཡིད་བྱུང་མཆོད་སྤྲིན་བསྐལ་པའི་སྲིད། ། ཡོན་གནས་ཡོངས་ཀྱི་སྤྱན་ལམ་འབྱུང་གྱུར་ཅིག ། ཀྱེ་འཕོ་མེད་དགའ་བདེའི་ཡོན་ཏན་གྱ་ནོམ་ལ། ། དགྱེས་དགུར་སྤྱོད་པའི་དབང་པོ་ཁྱེད་ཅག་རྣམས། ། ཀུན་རྟོག་སེར་སྣའི་འཆིང་བས་ནོངས་གྱུར་པའི། ། མཆོད་པའི་ཡོ་བྱད་ཕལ་གྱིས་ཅི་སྟེ་ཕོངས། ། འོན་ཏེ་བདག་སོགས་བསོད་ནམས་ཚོགས་ཕྱིར་དང༌། །
སྒོ་གསུམ་ཉེས་བརྒྱའི་དྲི་མ་སྦྱང་སླད་དུ། ། བསང་མཆོད་འདོད་པའི་ལོངས་སྤྱོད་སྟོབ་པ་ལ། ། དགྱེས་པར་རོལ་དེ་སྨོན་ལམ་མཐུ་ཡིན་ཕྱིར། ། མཆོད་ཡོན་རྒྱ་མཚོའི་རླབས་ཕྲེང་ཆལ་ཆིལ་གཡོ། ། ཐང་དང་ཆུ་སྐྱེས་མེ་ཏོག་གེ་སར་འཛུམ། ། སྤོས་མཆོག་བསུང་གི་སྤྲིན་སྔོན་མཁའ་ལ་དཀྲིགས། ། སྒྲོན་མེའི་ཕྲེང་བས་ཉིན་བྱེད་འོད་ལ་འཐབ། ། དྲི་ཆབ་རྫིང་བུའི་རླབས་ཀྱི་ཟེགས་མ་འཐོར། ། རོ་དྲུག་བཅུད་ལྡན་བཟའ་བཅའི་ཞལ་ཟས་བསྟར། ། སིལ་སྙན་གླིང་བུའི་དབྱངས་ཀྱིས་ཞིང་ཁམས་བཀང༌། །
རག་པས་བདེ་སྟེར་ལྷ་ཡི་གོས་མཆོག་བཀླུབས། ། རོ་ནུས་ཕུན་སུམ་ཚོགས་པའི་བ་ལིནྟ། ། སྟོང་གསུམ་སྲིད་པའི་ས་གཞི་རྒྱ་མཚོ་དང༌། ། ལྷུན་པོ་རི་གླིང་སྣང་བྱེད་ཟུང་གིས་འཁྱུད། ། མི་མཆོག་སྐུ་ལ་རྫོགས་པའི་དགེ་མཚན་བརྒྱད། ། ས་བདག་སྐལ་བས་ཐོབ་པའི་རིན་ཆེན་བདུན། ། ཅི་འདོད་ཉམས་སུ་བསྟར་བའི་ཉེ་བ་བདུན། ། སྣ་ཚོགས་ནོར་བུ་གསེར་དངུལ་ཇ་དར་གོས། ། སྲུང་བའི་གོ་ཁྲབ་གཅོད་འབིགས་མཚོན་གྱི་རིགས། ། འགྲོ་མགྱོགས་རྟ་དྲེལ་གནག་ཕྱུགས་རྣམ་པ་མང༌། །
ཡིད་འཕྲོག་མིག་ཅན་རི་དྭགས་སྤང་རིར་རྩེ། ། སྤུ་སྡུག་བྱ་རིགས་སྟོང་པའི་མཁའ་ལ་ལྡིང༌། ། མཆེ་སྡེར་རྩལ་གྱིས་དྲེགས་པའི་གཅན་གཟན་སོགས། ། ལྷ་མི་གདེངས་ཅན་ཡུལ་གྱི་ཉེར་སྤྱད་རིགས། ། དཀར་གསུམ་མངར་གསུམ་ཕྱེ་མར་གངས་རིའི་སྤུན། ། བདུད་རྩི་རྒྱ་ཇའི་བཏུང་བ་མཚོ་ལྟར་བསྐྱིལ། ། ནད་འཇོམས་སྨན་དང་ལྷ་ཤིང་བཟང་ངོ་ཅོག ། བསྲེགས་པའི་དུད་སྤྲིན་འདོད་ཡོན་ལྔ་ཡི་སྐྱེས། ། ལྷ་ཡི་རྫིང་རིང་ཀུན་དུ་ཁྱབ་པར་ཁྱེར། ། གཅིག་ཏུ་ཉམས་ཆགས་ཉེས་ལྟུང་སྒྲིབ་པའི་ཚོགས། །
སྦྱོང་བྱེད་མཆོད་པའི་ཡོངས་རྩེ་འདི་དག་ནི། ། གསང་རྒྱུད་སྤྱི་དང་ཁྱད་པར་ཀྱེ་རྡོ་རྗེའི། ། དབང་རྒྱུད་མན་ངག་ཟབ་མོ་དངོས་དང་བརྒྱུད། ། ལེགས་འདོམས་རྡོ་རྗེ་འཆང་དང་བདག་མེད་མ། ། བི་རཱུ་པ་སོགས་བླ་མའི་ཚོགས་ལ་འབུལ། ། མཆོག་དང་ཐུན་མོང་དངོས་གྲུབ་ཀུན་གྱི་གཞི། ། རྒྱུ་ཐབས་འབྲས་བུའི་རྒྱུད་གསུམ་དབྱེར་མེད་པའི། ། སྙིང་པོ་དགྱེས་པ་རྡོ་རྗེ་ལྷ་དགུ་དང༌། ། རྡོ་རྗེ་གསུམ་གྱི་ལྷ་ཚོགས་འབྱུང་པོར་བཅས། ། མཁའ་འགྲོའི་གྲོང་ཁྱེར་ལྔ་ལྡན་རྡོ་རྗེ་གུར། །
རིགས་བསྡུས་རིགས་རྐྱང་རྡོ་རྗེ་དབྱིངས་ལ་སོགས། ། རྒྱུད་ཆེན་གསུམ་གྱིས་ངེས་བསྟན་ལྷ་ཡིས་མཚོན། ། ཡི་དམ་དཀྱིལ་འཁོར་ལྷ་ཚོགས་ཀུན་ལ་འབུལ། ། རྡོ་རྗེ་ཐེག་པའི་བཤད་སྒྲུབ་བདུད་རྩིའི་རོའི། ། དགའ་སྟོན་རྒྱས་པར་སྤེལ་ཞིང་སྐྱོང་བ་པོར། ། གཉིས་མེད་གསུང་གི་སྤྱན་སྔར་ཁས་བླངས་པའི། ། རྡོ་རྗེ་གུར་མགོན་ལྕམ་དྲལ་གདོང་བཞི་ལྡན། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། ། དམག་ཟོར་དུར་ཁྲོད་ཡབ་ཡུམ་བྲན་བདུད་སོགས། ། བསྟན་དགྲ་ཡོངས་ཀྱི་སྲོག་དབུགས་ལ་དགྱེས་པའི། །
རྒྱུད་གསུམ་དྲེགས་པའི་འཁོར་ལོར་འབུལ་གྱི་བཞེས། ། འདོད་དོན་གསོལ་བ་ནི། ཀྱེ་ཐུགས་རྗེ་ཆེ་དགོངས་བདག་ཅག་རྒྱུ་སྦྱོར་གྱི། ། སྒོ་གསུམ་རྫིང་བུ་ལས་ཉོན་གླང་པོ་ཡིས། ། མངོན་པར་དཀྲུགས་པའི་ཉེས་ལྟུང་རྙོག་མ་རྣམས། ། མཁྱེན་བརྩེ་ནུས་པའི་ནོར་བུས་བགྲུང་དུ་གསོལ། ། སོ་ཐར་ཁྲིམས་ཀྱི་ཞིང་ས་གཤིན་པ་ལ། ། རྒྱལ་སྲས་སྤྱོད་པའི་མྱུ་གུའི་ཕྲེང་བ་འཁྲིགས། ། རིམ་གཉིས་རྟོགས་པའི་སྙེ་མ་སྟོབས་བདོ་བར། ། གྲུབ་པ་ཟུང་གི་འབྲས་བུ་ཕུན་ཚོགས་མཛོད། །
བླ་མའི་ཚོགས་ཀྱིས་དེ་ལྟར་བདག་བྱིན་རློབས། ། ལྷག་པའི་ལྷ་རྣམས་དགྱེས་པའི་ཞལ་འཛུམ་སྟོན། ། སྲུང་མ་རྒྱ་མཚོས་བར་ཆད་ཀུན་བསལ་ཏེ། ། གང་བསམ་ཕྲིན་ལས་མ་ལུས་གྲུབ་པར་མཛོད། ། གངས་ཅན་སྤྱི་དང་བྱེ་བྲག་ཡུལ་ལྗོངས་འདིར། ། ཨེ་ཝཾ་པ་ཡི་ལུགས་མཆོག་རྒྱ་མཚོའི་རྗེས། ། སློབ་པའི་ངུར་སྨྲིག་འཆང་བ་གྲངས་མེད་དག ། འདུས་པའི་ཁུར་གྱིས་ནོར་འཛིན་མཛེས་གྱུར་ཅིག ། ཅེས་ཀྱེ་རྡོ་རྗེ་རྒྱུད་གསུམ་ལྷ་ཚོགས་སྲུང་མར་བཅས་པའི་བསང་ཚུལ་རྡོ་རྗེ་གླུ་མའི་དབྱངས་མཆོད་ཅེས་བྱ་བ་འདི་ནི། གཙུག་ལག་ཟུང་གི་མཁྱེན་ཡངས་དགེ་སློང་དཀོན་མཆོག་དཔལ་ལྡན་གྱིས་བསྐུལ་ངོར།
རྒྱལ་བ་གཉིས་པའི་རིང་ལུགས་ཀྱི་རྗེས་སུ་འཇུག་པའི་འདུན་པ་མ་བསྐྱུད་ཙམ་གྱི་བཙུན་པ་ཚུལ་ཁྲིམས་རིན་ཆེན་གྱིས་དཀར་པོའི་གནམ་ལོ་གསར་ཚེས་སུ་བྲིས་པ་དགེ་བར་གྱུར་ཅིག། །། ༄༅། །དཔལ་རྡོ་རྗེ་འཇིགས་བྱེད་འཁོར་དང་བཅས་པའི་བསང་མཆོད་བྱ་བའི་ཡི་གེ་བཞུགས།། ༄༅། །བཀའ་དྲིན་གཞལ་དཀའི་མཉམ་མེད་བླ་མ་དང༌། ། དབྱེར་མེད་རྡོ་རྗེ་འཇིགས་བྱེད་ལ་བཏུད་ནས། ། དེ་མཉེས་བྱེད་པའི་བསང་མཆོད་སྤྲིན་ཕུང་ལས། ། འོངས་པའི་དངོས་གྲུབ་ཆར་རྒྱུན་འདི་ན་འབེབས། ། འདིར་རྡོ་རྗེ་འཇིགས་བྱེད་འཁོར་བཅས་ལ་བསང་མཆོད་མོས་པས་མཆོད་གཏོར་ཕུད་སྐྱེམས་སྨན་སྤོས་ལ་སོགས་པ་ཅི་འབྱོར་པའི་བསང་རྫས་ལེགས་པར་བཤམས་ལ་ངག་ཏུ། ཨོཾ་ཨཱཿཧཱུྃ། བསང་རྫས་རྒྱ་མཚོ་མི་དམིགས་སྟོང་པའི་ངང༌། ། རབ་འབྱམས་རྒྱ་མཚོ་མཆོད་པའི་བྱེ་བྲག་རྣམས། །
མཆོད་འོས་རྒྱ་མཚོ་ཀུན་གྱི་སྤྱན་ལམ་དུ། ། མི་ཟད་རྒྱ་མཚོ་མཁའ་དང་མཉམ་པར་གྱུར། ། ཆོས་དབྱིངས་སྤྲོས་བྲལ་ངང་ལས་མ་གཡོས་ཀྱང༌། ། གདུག་པ་འདུལ་ཕྱིར་ཁྲོས་པ་གཤིན་རྗེའི་གཤེད། ། བཀའ་ཉན་འཁོར་ཚོགས་བཅས་ཀུན་སྤྱན་འདྲེན་ན། ། འདིར་གཤེགས་སོ་སོའི་གདན་ལ་བརྟན་པར་བཞུགས། ། ཧཱུྃ་སྣ་ཚོགས་པད་ཉི་ཡེ་ཤེས་མེ་དཔུང་ཀློང༌། ། འཇམ་དཔལ་ཁྲོས་པའི་གར་སྒྱུར་ཞལ་དགུ་པ། ། སྡིགས་པའི་མཚོན་ཆ་དུ་མས་སྒེག་པའི་ཕྱག ། སུམ་ཅུ་རྩ་བཞི་ལྡན་པའི་མཐིང་ནག་སྐུ། །
བརྐྱང་བསྐུམ་བཅུ་དྲུག་ཞབས་ཀྱིས་ཚངས་སོགས་དང༌། ། སྲོག་ཆགས་བརྒྱད་བརྒྱད་མནན་ཞིང་མཚན་མ་བསྒྲེང༌། ། ཞལ་གདངས་ལྗགས་བསྒྲིལ་མཆེ་བ་བཞི་བཞི་གཙིགས། ། ཉི་ཟླ་འབུམ་གྱི་གཟི་འཕྲོག་ཉེར་བདུན་སྤྱན། ། སྨ་ར་སྨིན་མ་ཁམ་སེར་རལ་པ་ཡིས། ། མཚམས་སྤྲིན་གསར་པའི་མདངས་ལ་འགྲན་པ་བཞིན། ། དུར་ཁྲོད་རྒྱན་སོགས་འཇིགས་པའི་ཆས་རྣམས་རྫོགས། ། མ་ཧེའི་གདོང་ཅན་ཁྲོ་བོ་ཀུན་གྱི་གཙོ། ། ཁྱོད་ཀྱི་རྣམ་འཕྲུལ་འཇིག་རྟེན་ཚུལ་འཛིན་པའི། ། ཕྱོགས་སྐྱོང་བཅུ་དང་རབ་འབྱམས་འཁོར་གྱི་ཚོགས། །
བསྟན་དང་བསྟན་འཛིན་སྐྱོང་བའི་དམ་ཚིག་ཅན། ། ལས་ཀྱི་གཤིན་རྗེ་འཁོར་དང་བཅས་རྣམས་ལ། ། མཐུན་པའི་དམ་རྫས་མཚན་ལྡན་ཀ་པཱ་ལའི། ། སྣོད་དུ་ཏིང་འཛིན་སྔགས་ཀྱིས་བྱིན་བརླབས་པའི། ། མཆོད་པའི་བྱེ་བྲག་ཇི་སྙེད་ཚར་དུ་དངར། ། དམ་རྫས་རྒྱན་ལྡན་གཏོར་མ་བདུད་རྩིའི་མཚོ། ། ཇ་ཆང་ཕྱེ་མར་འབྲུ་སྣ་གཙང་མའི་ཕུད། ། སྨན་སྤོས་སྣ་ཚོགས་བསྲེགས་པའི་དྲི་ཞིམ་སྤྲིན། ། ལྷ་ལམ་གང་བར་དངོས་བཤམས་ཡིད་སྤྲུལ་འདིས། ། བསང་ངོ་མཆོད་དོ་དགེས་པས་བཞེས་སུ་གསོལ། །
དེ་ལྟར་ཁྱེད་མཆོད་བསྟོད་པའི་བྱིན་རླབས་མཐུས། ། རྣལ་འབྱོར་བདག་ཅག་ཡོན་མཆོད་འཁོར་བཅས་ཀྱི། ། མི་མཐུན་རྐྱེན་ཞི་ཚེ་བསོད་དཔལ་འབྱོར་རྒྱས། ། མཆོག་དང་ཐུན་མོང་དངོས་གྲུབ་ཐམས་ཅད་སྩོལ། ། བཀའ་འཁོར་དམ་ཅན་སྲུང་མ་རྒྱ་མཚོའི་ཚོགས། ། མཉེས་ནས་རྒྱལ་བའི་སྤྱན་སྔར་ཁས་བླངས་བཞིན། ། སངས་རྒྱས་བསྟན་དང་དེ་འཛིན་སྐུ་ཚེ་སོགས། ། དབྱར་མཚོ་ལྟ་བུར་འཕེལ་བའི་ཕྲིན་ལས་མཛོད། ། མདོར་ན་སྒྲུབ་པོ་ཡོན་མཆོད་མ་ལུས་པའི། ། ཕྱི་ནང་འགལ་རྐྱེན་བར་ཆད་མུན་པའི་དཔུང༌། །
བྱིན་ནུས་ཉིན་བྱེད་སྟོབས་ཀྱིས་ཞི་བ་དང༌། ། རྟག་ཏུ་བསམ་པའི་དོན་ཀུན་འགྲུབ་པར་མཛོད། ། འཇིག་རྟེན་འཇིག་རྟེན་འདས་པའི་ཕུན་ཚོགས་ཀུན། ། ཐམས་ཅད་གནས་འདིར་བཀྲ་ཤིས་གཡང་དུ་སྩོལ། ། དངོས་འབྱོར་ཡིད་སྤྲུལ་དགྱེས་ཕྱིར་མཆོད་པ་ལ། ། རྨོངས་པའི་དབང་གིས་འཁྲུལ་པ་ཇི་སྙེད་བཤགས། ། མདུན་གྱི་ནམ་མཁར་སྣང་སྟོང་འཇའ་ཚོན་ལྟར། ། དམིགས་ཏེ་བོས་པའི་མགྲོན་རྣམས་རང་གནས་གཤེགས། ། འདོད་པའི་དངོས་གྲུབ་མྱུར་སྩོལ་བླ་མ་དང༌། ། ཡི་དམ་ཆོས་སྐྱོང་སྲུང་མའི་བཀྲ་ཤིས་ཤོག །
ཅེས་པ་འདི་ནི་ཡི་དམ་འདི་ཉིད་ཀྱི་རྣལ་འབྱོར་ལ་བརྩོན་པའི་དགེ་བཤེས་བསོད་ནམས་རབ་བརྟན་དང་སངས་རྒྱས་དཔལ་ལྡན་དག་གིས་བསྐུལ་བའི་ངོར། ཕྲན་བུ་མིང་ཨཱ་ནནྡ་པུཎྱར་བོད་པས་བྲིས་པར་འགལ་འཁྲུལ་མཁྱེན་པའི་སྤྱན་ཡངས་རྣམས་ལ་བཤགས་ཤིང་དགེ་བས་འགྲོ་བ་ཀུན་ལ་ཕན་པར་གྱུར་ཅིག ། མངྒ་ལཾ།། །། ༄༅། །ལྷ་མོ་འོད་ཟེར་ཅན་མའི་བསང་མཆོད་ཀྱི་ཆོ་ག་བདེ་ལེགས་དཔལ་སྟེར་ཞེས་བྱ་བ་བཞུགས།། ༄༅། །གང་སྐུ་བསྒོམ་ཞིང་གསང་སྔགས་བཟླས་ཙམ་གྱིས། ། བར་ཆད་འཇིགས་པ་ཀུན་ལས་རྒྱང་བསྲིངས་ནས། ། བདེ་ལེགས་དཔལ་སྟེར་བླ་མ་འོད་ཟེར་ཅན། ། ཐལ་སྦྱར་གྱིས་བཏུད་དེ་ཡི་བསང་མཆོད་འདྲི། ། འདིའི་བསང་མཆོད་ལ་བསང་རྫས་མཆོད་པ་སྤྱི་ལྟར་བཤམ། བསང་མཆོད་གཞན་དང་འབྲེལ་ན་མི་དགོས་ཀྱང༌།
མ་འབྲེལ་བའི་ཚེ་སྐྱབས་འགྲོ་སེམས་བསྐྱེད་ཀྱི་ཚིག་གང་རིགས་སྔོན་དུ་བཏང་ནས། མཆོད་རྫས་རྣམས་ལ་དམིགས་ཏེ། ཨོཾ་ཨཱཿཧཱུྃ། གསང་གསུམ་ཡི་གེས་སྦྱངས་སྤེལ་ལེགས་སྦྱར་བའི། ། འདོད་ཡོན་གྱ་ནོམ་འཇོ་བའི་དུད་སྤྲིན་དང༌། ། ལྷ་རྫས་མཆོད་པ་དྭངས་གསལ་ཡེ་ཤེས་ཀྱི། ། སྣང་བས་ནམ་མཁའི་ཁམས་ཀུན་ཁྱབ་གྱུར་ཅིག ། སྤྱན་འདྲེན་པ་ནི། ཀྱེ་བདག་ཉིད་ལྷར་གསལ་ས་བོན་འོད་ཟེར་གྱིས། ། ཕྱོགས་བཅུའི་རྒྱལ་བ་སྲས་འཁོར་བཅས་པ་རྣམས། །
མཚར་སྡུག་ལྷ་མོའི་གར་གྱིས་མཆོག་སྩོལ་བའི། ། འོད་ཟེར་ཅན་མའི་རྣམ་པས་གནས་འདིར་གཤེགས། ། གསལ་གདབ་པ་ནི། ནམ་མཁར་ཁབ་སྤུ་ལྡན་པ་ཕག་པའི་སྟེང༌། ། ཆུ་སྐྱེས་པདྨའི་གདན་ལ་མཉམ་བཞེངས་པའི། ། བདེ་གཤེགས་རིགས་མཆོག་ལྷ་མོ་འོད་ཟེར་ཅན། ། གསེར་གྱི་མདོག་ཅན་དར་བབ་འཇོ་སྒེག་གཟུགས། ། ཕྱག་གཡས་མཆོག་སྦྱིན་བརྐྱང་བས་ཅི་འདོད་དངོས། ། སྦྱིན་པས་དཔག་བསམ་གཏོང་བ་ཕྲ་མོར་བྱེད། ། ཅིག་ཤོས་མྱ་ངན་མེད་པའི་ཡལ་ག་ཡིས། །
འཇིགས་པས་ཉེན་ལ་མི་འཇིགས་དབུགས་རབ་འབྱིན། ། དངོས་གྲུབ་བཏུང་བ་འདོད་འཇོའི་ནུ་མ་མཐོ། ། སྣ་ཚོགས་དར་དང་རིན་ཆེན་བརྒྱན་མ་ལ། ། དངོས་བརྒྱུད་བླ་མ་ཡི་དམ་རིག་སྔགས་ལྷས། ། སྟེང་ཕྱོགས་འཁོར་ཡུག་ཀུན་ནས་བསྐོར་བར་གསལ། ། བསང་མཆོད་འབུལ་བ་ནི། ཀྱེ་ཁྱེད་རྣམས་དགྱེས་ཕྱིར་མཆོད་པ་འབུལ་བ་ནི། ། མེ་ཏོག་སྤོས་དང་སྣང་གསལ་དྲི་ཆབ་བཤོས། ། གཟུགས་མཆོག་སྒྲ་སྙན་དྲི་ཞིམ་རོ་མཆོག་གོས། ། དཀར་མངར་ཕྱེ་མར་ཕུང་པོ་ཇ་བཟང་ཕུད། །
དབྱིག་འཛིན་བུ་མོའི་དབྱར་གྱི་དུས་སྟོན་དུ། ། རྣམ་པར་བསྐྲུན་པའི་དབྱར་སྐྱེས་སྡོང་བུ་དང༌། ། ལོ་འདབ་གཞོན་ནུ་གཏུལ་བའི་དྲི་ཞིམ་སྤྲིན། ། དག་བྱེད་འདོད་ཡོན་མཆོད་པ་འདི་བཞེས་ཤིག ། དངོས་གྲུབ་ཞུ་བ་ནི། ཀྱེ་བདག་ཅག་སྦྱིན་པའི་བདག་པོ་མི་ཕྱུགས་བཅས། ། གཞིར་སྡོད་བྱེས་སུ་བགྲོད་སོགས་རྣམ་པ་ཀུན། ། ནད་གདོན་བར་ཆད་འཇིགས་པ་ཀུན་བསལ་ནས། ། མི་འབྱུང་སྲུང་བའི་གུར་ནང་ངལ་གསོར་བྱིན། ། ཞི་བས་གདུལ་མིན་དགྲ་ཇག་ཆོམ་ཀུན་རིགས། །
གྲངས་མེད་སྤྲུལ་པའི་ལྷ་མོའི་ཁབ་སྐུད་ཀྱིས། ། ཁ་མིག་ཡན་ལག་བཙེམས་ནས་ཕག་རྒོད་ལས། ། སྤྲུལ་པའི་ཕག་པས་ས་འོག་འཆིང་བར་མཛོད། ། གཞན་དོན་སངས་རྒྱས་སྒྲུབ་པའི་བསོད་ནམས་ཚེ། ། གང་གཱའི་རྒྱུན་རིང་ལྟ་བུར་བསྲིང་བ་དང༌། ། དཔལ་འབྱོར་ལེགས་པའི་ཡོན་ཏན་དབྱར་དུས་ཀྱི། ། རིན་ཆེན་འབྱུང་གནས་བཞིན་དུ་རྒྱས་པར་མཛོད། ། ཁྱེད་ཀྱི་ཐུགས་རྗེ་ཐོགས་མེད་རྐང་དྲུག་གིས། ། འཁོར་འདས་པདྨའི་སྐྱེད་ཚལ་ཇི་སྙེད་ལས། ། དགེ་ལེགས་འབྱོར་པའི་རོ་མངར་ཀུན་བསྡུས་ནས། །
གནས་འདིར་བཀྲ་ཤིས་རྒྱས་པའི་གཡང་དུ་སྩོལ། ། དོན་དམ་ཀློང་དུ་གཤེགས་བཞུད་མི་མངའ་ལ། ། ཀུན་རྫོབ་སྒྱུ་མའི་གཤེགས་ཚུལ་སྟོན་ན་ཡང༌། ། ཁྱོད་མཚན་བརྗོད་པའི་མོད་ལ་སྨོན་ལམ་མཐུས། ། འབྲལ་མེད་འགྲོགས་པའི་སྲུང་སྐྱོབ་དམ་པ་མཛོད། ། ཅེས་ལྷ་མོ་འོད་ཟེར་ཅན་མའི་བསང་མཆོད་ཀྱི་ཆོ་ག་བདེ་ལེགས་དཔལ་སྟེར་ཞེས་བྱ་བ་འདི་ནི། འཚོ་བྱེད་ཀྱི་གཙུག་ལག་འཆང་བ་ལྷ་ཁོས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་འབྲུ་མང་གི་གནམ་ལོ་གསར་ཚེས་ཀྱི་དབོ་ཟླའི་དམར་ཕྱོགས་ཀྱི་རྫོགས་པ་གཉིས་པའི་ཟླ་བ་གྲོ་བཞིན་གྱི་འགྲུབ་སྦྱོར་འཛོམ་པར་ལྷུན་གྲུབ་སྟེང་གི་རྒྱལ་ཁབ་ཏུ་སྦྱར་པ་སརྦ་མངྒ་ལཾ།། །། ༄༅། །ཡེ་ཤེས་ཀྱི་མཁའ་འགྲོ་སེང་གེའི་གདོང་ཅན་མའི་བསང་མཆོད་ཀྱི་ཆོ་ག་ཌཱ་ཀི་དགྱེས་པའི་སྒྲ་དབྱངས་ཞེས་བྱ་བ་བཞུགས།། ༄༅། །རྒྱལ་བ་ཀུན་སྐྱེད་ཤེས་རབ་ཕ་རོལ་ཕྱིན། །
བདུད་དཔུང་གདུལ་ཕྱིར་དྲག་མོའི་སྐུར་བསྟན་ནས། ། ལས་བཞི་ལྷུན་གྲུབ་ཡེ་ཤེས་མཁའ་འགྲོ་མ། ། བསང་མཆོད་མགྲོན་དུ་འགུགས་པའི་ཆོ་ག་བརྩམ། ། འདིར་ཡེ་ཤེས་མཁའ་འགྲོ་སེང་གེའི་གདོང་ཅན་མར་བསང་མཆོད་འབུལ་བར་འདོད་པས། བསང་རྫས་ཅི་འབྱོར་པ་སྤྱི་ལྟར་བསགས། སྤྲོ་ན་སྨུག་རྩིས་བྱུགས་པའི་དཔལ་བཤོས་རྒྱན་གྱིས་བརྒྱན་པ་ཞིག་ཀྱང་བཤམས་ནས། མཆོད་རྫས་རྣམས་ལ་དམིགས་ཏེ། ཨོཾ་བཤམས་པའི་དངོས་རྫས་མི་དམིགས་སྟོང་ཉིད་ཀྱི། ། རང་གདངས་འགག་མེད་དག་བྱེད་མཆོད་པའི་སྤྲིན། ། འདོད་པའི་ཡོན་ཏན་འཛད་མེད་སྒྱུ་མའི་མཛོད། །
མཆོད་ཡུལ་དགྱེས་པའི་མཐུ་དང་ལྡན་གྱུར་ཅིག ། སྤྱན་འདྲེན་པ་ནི། ཧཱུྃ་མཁའ་སྤྱོད་གནས་དང་དུར་ཁྲོད་ཡུལ་ཆེན་སོགས། ། གར་བཞུགས་གནས་ནས་མཁའ་འགྲོ་སེང་གེའི་གདོང༌། ། བླ་མ་ཡི་དམ་མཁའ་འགྲོས་ཡོངས་བསྐོར་བ། ། འདིར་གཤེགས་སོ་སོར་འོས་པའི་གདན་ལ་བཞུགས། ། གསལ་གདབ་པ་ནི། ཧཱུྃ་མདུན་གྱི་ནམ་མཁར་མེ་དཔུང་འབར་ཀློང་དུ། ། སེང་གེ་ཁྲོས་པའི་ཞལ་མངའ་མཐོན་མཐིང་མདོག ། གདུག་ཅན་མགོ་བོ་གཅོད་པའི་གྲི་གུག་གཡས། །
ཅིག་ཤོས་དམ་ཉམས་ཁྲག་དྲོན་གཏམས་པའི་སྣོད། ། སྟག་ཤམ་མགོ་ཕྲེང་རུས་པའི་རྒྱན་གྱེས་བརྒྱན། ། ཆུ་སྐྱེས་ཉིན་བྱེད་དགྲ་བགེགས་རོ་ཡི་སྟེང༌། ། ཁ་ཊྭཱཾ་ག་ལ་འཁྱུད་པའི་གར་སྟབས་བཞེངས། ། མི་ཕྱེད་རྡོ་རྗེས་སྤྱི་བོར་བརྒྱན་མ་ལ། ། དངོས་བརྒྱུད་བླ་མ་ཡི་དམ་རྒྱལ་བ་སྲས། ། ཡེ་ཤེས་སྲིད་པའི་མཁའ་འགྲོས་བསྐོར་བར་གསལ། ། མཆོད་པ་འབུལ་བ་ནི། ཀྱེ་ཁྱེད་རྣམས་མཐུན་པའི་མཆོད་སྤྲིན་འབུལ་བ་ནི། ། མཆོད་ཡོན་རྒྱ་མཚོ་བགྲོད་བྱེད་བསིལ་བའི་ཆབ། །
མེ་ཏོག་དགའ་ཚལ་གྲངས་མེད་དྲི་ཞིམ་སྤོས། ། མུན་སེལ་སྒྲོན་མའི་ཕྲེང་བ་དྲི་ཆབ་རྒྱུན། ། རོ་བཅུད་ནུས་པ་ཕུན་ཚོགས་ཞལ་ཟས་ཆེ། ། གཟུགས་སྡུག་མིག་གི་དཔྱིད་གྱུར་རྣར་སྙན་སྒྲ། ། སྣོམ་བྱེད་ཚིམ་པའི་དྲི་དང་རོ་དྲུག་བཅུད། ། དྲོ་འཇམ་བདེ་སྟེར་གོས་དང་ཆོས་དབྱིངས་བདེ། ། ཇ་ཆང་རྒྱ་མཚོ་ཕྱེ་མར་གངས་རིའི་སྤུན། ། ལྷན་ཅིག་སྐྱེས་སྦྱར་སྤོས་ཤིང་བསྲེགས་པའི་སྤྲིན། ། འདོད་པའི་ཡོན་ཏན་གྱ་ནོམ་སྤྲོ་བ་ལ། ། ལེགས་བྲིས་བདག་པོའི་བང་མཛོད་ཕྱེ་འདྲ་འདིས། །
བྱིན་རླབས་གདམས་པའི་དངོས་བརྒྱུད་བླ་མ་དང༌། ། ཡི་དམ་ཞི་ཁྲོ་རྒྱལ་བ་སྲས་བཅས་དང༌། ། བསྒོམ་བཟླས་ཙམ་གྱིས་བསྲུང་བཟློག་བསད་པ་སོགས། ། ཐོགས་མེད་འགྲུབ་པའི་དཔའ་མོ་སེང་གདོང་ཅན། ། རྣམ་ལྔའི་རིགས་ཅན་ཡེ་ཤེས་འཇིག་རྟེན་པའི། ། གྲངས་མེད་མཁའ་འགྲོའི་འཁོར་དུ་བཅས་པ་རྣམས། ། བསང་ངོ་མཆོད་དོ་བདག་དང་ཡོན་སྦྱོར་གྱི། ། སྡིག་ལྟུང་ཉེས་པའི་གྲིབ་ཀུན་སྦྱང་དུ་གསོལ། ། གཏོར་མ་ཡོད་ན། གཏོར་སྣོད་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ་གཏོར་མ་དགྲ་བགེགས་ཀྱི་ཤ་ཁྲག་རུས་པའི་རྣམ་པ་ལ།
ངོ་བོ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ཧོཿཧ་ཧོ་ཧྲཱིཿཞེས་ལན་གསུམ་གྱིས་བྱིན་གྱིས་བརླབས་ནས། རྩ་སྔགས་འབྲུ་བཅུ་བཞི་པའི་མཐར། ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི་ཞེས་པ་ལན་གསུམ་གྱིས་བསྔོས་ལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ཡེ་ཤེས་ཀྱི་མཁའ་འགྲོ་སེང་གེའི་གདོང་ཅན་མ་རིགས་ལྔས་མཚོན་པའི་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་བྱེ་བ་འབུམ་སྡེའི་ཚོགས་དང་བཅས་པ་རྣམས་ལ་འབུལ་ལོ། ། བཞེས་ནས་སངས་རྒྱས་ཀྱི་བསྟན་པ་རྒྱས་པ་དང༌། བསྟན་པ་འཛིན་པ་རྣམས་ཀྱི་བར་ཆད་བཟློག་པ་དང༌། བདག་ཅག་ཡོན་མཆོད་འཁོར་དང་བཅས་པའི་རྐྱེན་ངན་བར་ཆད་ཐམས་ཅད་བཟློག་ཅིང་བསྒྱུར་བ་དང༌། ལས་བཞིའི་དངོས་གྲུབ་ཐམས་ཅད་ཡིད་བཞིན་དུ་འགྲུབ་ཅིང་རང་གཞན་གྱི་དོན་རྒྱ་ཆེན་པོ་འབྱུང་བར་མཛད་དུ་གསོལ་ལོ། ། ཞེས་པའི་བར་གཏོར་མ་མེད་ན་མི་དགོས་སོ། །
དངོས་གྲུབ་ཞུ་བ་ནི། ཀྱེ་ཁྱེད་ཐུགས་དགྱེས་པའི་འཛམ་བུ་རྐང་འཐུང་ལས། ། བདག་ཅག་སྦྱིན་བདག་མོས་པའི་མ་དྲོས་མཚོར། ། དངོས་གྲུབ་སྙེ་མ་སྨིན་པའི་དགའ་སྟོན་བཟང༌། ། བསམ་ཀུན་འགྲུབ་པའི་གསེར་དུ་བསྒྱུར་མཛོད་ཅིག ། མ་མོ་འབྱུང་གདོན་འཁྲུགས་པའི་ཁ་རླངས་དུག ། མི་བཟད་ནད་རིམས་དུས་མིན་འཆི་བའི་རིགས། ། སྣང་བྱེད་འོད་ཀྱིས་མུན་པ་ལྟར་བཅིལ་ནས། ། མཐུ་སྟོབས་སྲུང་བའི་རྭ་བར་ཆུད་པར་མཛོད། ། ཕྲག་དོག་སྡང་སེམས་དུག་ཆུས་ཆེར་མྱོས་པ། །
གཞན་སྡེས་བརྩམས་པའི་བྱད་གཏད་འཁྲུལ་འཁོར་གྱི། ། གནོད་པ་ཐམས་ཅད་ཕྱིར་བཟློག་བྱད་མ་དངོས། ། ལས་ངན་རྟེན་བཅས་བརླག་པའི་གཤེད་དུ་སྒྱུར། ། གསང་གསུམ་བསྒོམ་བཟླས་ལྷུར་ལེན་རྣལ་འབྱོར་པ། ། རིང་པོར་འཚོ་བའི་ཚེ་དང་བསོད་ནམས་དབྱིག ། ལུང་རྟོགས་ཡོན་ཏན་རྣམ་དཀར་ཕྲིན་ལས་རྣམས། ། དཀར་ཕྱོགས་ཟླ་བ་བཞིན་དུ་རྒྱས་པར་མཛོད། ། ཁྱེད་ཀྱི་ཐུགས་རྗེ་ནུས་པའི་ཤིང་རྟར་བརྟེན། ། ཆོས་སྲིད་དཔལ་འབྱོར་མངའ་ཐང་ཕུན་ཚོགས་ཀྱི། ། ཕྱྭ་གཡང་ཐམས་ཅད་ཚུར་བསྡུས་སྦྱིན་པའི་བདག །
བདེ་ལེགས་རྣམ་པར་འཕེལ་བའི་སྐྱེས་སུ་སྩོལ། ། ཞེས་ཡེ་ཤེས་ཀྱི་མཁའ་འགྲོ་སེང་གེའི་གདོང་ཅན་མའི་བསང་མཆོད་ཀྱི་ཆོ་ག་ཌཱ་ཀཱི་དགྱེས་པའི་སྒྲ་དབྱངས་ཞེས་བྱ་བ་འདི་ནི། འཚོ་བྱེད་ཀྱི་གཞུང་ལུགས་འཆང་བ་ལྷ་ཁོས་བསྐུལ་ངོར་བནྡེ་ཚུལ་ཁྲིམས་རིན་ཆེན་དུ་བོད་པས། རབ་བྱུང་འདོད་པའི་འབྲུ་མང་གི་གནམ་ལོ་གསར་ཚེས་ཀྱི་དབོ་ཟླའི་དམར་ཕྱོགས་ཀྱི་རྫོགས་པ་གཉིས་པའི་ཟླ་བ་གྲོ་བཞིན་འཛོམ་པའི་འགྲུབ་སྦྱོར་གྱི་ཉིན་ལྷུན་གྲུབ་སྟེང་གི་རྒྱལ་ཁབ་ཏུ་གྲུབ་པར་བགྱིས་པ་སརྦ་མངྒ་ལཾ།། །། ༄༅། །ཇོ་བོ་རྗེའི་ལུགས་ཀྱི་སྒྲོལ་མ་ཉི་ཤུ་རྩ་གཅིག་མགྲོན་དུ་གཉེར་བའི་བསང་མཆོད་དགའ་སྟོན་གཞུན་ནུ་ཞེས་བྱ་བ་བཞུགས།། ༄༅། །རྣམ་འདྲེན་ཡོངས་ཀྱི་བྱ་གྲུབ་ཡེ་ཤེས་ཁམས། ། བཅུ་དྲུག་བགྲང་བྱའི་ཉམས་ལྡན་སྒེག་མོའི་སྐུར། ། མངོན་པར་སྤྲུལ་པའི་བླ་མ་རྗེ་བཙུན་མར། ། ཐལ་སྦྱར་གྱིས་བཏུད་དེ་ཡི་བསང་མཆོད་འདྲི། ། ཕྲིན་ལས་སྒྲོལ་མ་ཉེར་གཅིག་གི་བསང་མཆོད་བྱ་བས།
བསང་རྫས་ཅི་འབྱོར་བཤམ། སྤོས་ཤིང་སྣ་ཚོགས་ཀྱི་དུད་པ་གཏུལ་ཞིང་འདི་སྐད་དོ། ། སངས་རྒྱས་ཆོས་དང་ཚོགས་ཀྱི་མཆོག་སོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། སྤྱན་འདྲེན་པ། ཀྱེ་བདག་ཉིད་འཕགས་མར་གསལ་བའི་སྙིང་ག་ནས། ། ཕྱོགས་བཅུར་འོད་ཀྱི་ཕོ་ཉ་སྤྲོས་མ་ཐག ། རང་བཞིན་གནས་དང་པོ་ཏ་ལ་རི་ནས། ། རྒྱལ་བ་ཀུན་ཡུམ་འཁོར་བ་སྒྲོལ་མཛད་མ། ། ཕྲིན་ལས་ལྷ་མོ་ཉེར་གཅིག་བཅས་པ་ལ། ། རྩ་བརྒྱུད་བླ་མ་ཡི་དམ་རྒྱལ་བ་སྲས། །
མཆོད་འོས་རྒྱ་མཚོས་བསྐོར་བ་སྤྱན་འདྲེན་ན། ། འདིར་གཤེགས་ཆུ་སྐྱེས་ཟླ་བའི་གདན་ལ་བཞུགས། ། གསལ་གདབ་པ། ཀྱེ་མདུན་གྱི་མཁའ་དཀྱིལ་མེ་ལོང་གཟུགས་བརྙན་ལྟར། ། སྣང་སྟོང་གཉིས་སུ་མེད་པའི་ཡིད་འཕྲོག་གཟུགས། ། སྔོ་ལྗང་མཚན་བཟང་ལང་ཚོ་དར་བབ་མ། ། དངོས་གྲུབ་རྣམ་གཉིས་འདོད་འཇོའི་ནུ་འབུར་མཐོ། ། མརྒད་འཁྲི་ཤིང་བརྐྱངས་འདྲའི་ཕྱག་གཡས་ཀྱིས། ། མཆོག་སྦྱིན་ཕྱག་རྒྱས་ཅི་འདོད་དངོས་གྲུབ་སྟེར། ། གཡོན་པའི་མཐེབ་སྲིན་སྦྱར་བས་ཨུཏྤ་ལའི། །
སྡོང་བུ་སྙན་དྲུང་འདབ་སྟོང་གྲོལ་བ་བསྣམས། ། མཐོན་མཐིང་རལ་པའི་ཅོད་པཎ་བཅིངས་པའི་ཁྲོད། ། པདྨའི་རིགས་མཆོག་བདེ་བར་གཤེགས་པས་བརྒྱན། ། དབང་གཞུའི་ལང་ཚོར་ཅོ་འདྲའི་དར་གོས་དང༌། ། རིན་ཆེན་རྒྱན་ཕྲེང་འཐབ་པའི་སྒྲ་སྙན་འཁྲོལ། ། བརྐྱང་བསྐུམ་ཞབས་གཉིས་རོལ་པའི་འདུག་སྟངས་ཀྱིས། ། ཆུ་སྐྱེས་ཟླ་བ་རྒྱས་པའི་གདན་ལ་རོལ། ། འཁོར་དུ་ཕྲིན་ལས་ལྷ་མོ་ཉི་ཤུ་གཅིག ། གཞན་དོན་ཞི་རྒྱས་དབང་དང་དྲག་པོའི་ལས། ། སྒྲུབ་པའི་རྗེས་མཐུན་ཁ་དོག་ཐ་དད་ལ། །
དར་བབ་ལང་ཚོར་རྒྱན་རྣམས་ཀུན་གྱིས་བརྒྱན། ། གཡས་པའི་ཕྱག་རྣམས་མཆོག་སྦྱིན་བརྐྱངས་པའི་མཐིལ། ། དངོས་གྲུབ་རྗེས་སུ་མཐུན་པའི་བུམ་པ་བཟང༌། ། ཅིག་ཤོས་ཨུཏྤལ་སྡོང་བུ་ཐུགས་ཀར་འཛིན། ། པདྨ་ཟླ་བའི་གདན་ལ་གཡས་རོལ་བཞུགས། ། དེ་དག་སྟེང་ཆར་རྩ་བརྒྱུད་བླ་མ་དང༌། ། བར་དུ་ཡི་དམ་སངས་རྒྱས་སེམས་དཔའི་ཚོགས། ། འོག་གི་ཆ་ལ་བསྟན་སྲུང་ནོར་ལྷ་དང༌། ། གཞི་བདག་ལམ་ལྷར་བཅས་པ་གསལ་བར་འཁོད། ། བསང་མཆོད་འབུལ་བ།
ཨོཾ་ཨཱཿཧཱུྃ། མཆོད་པའི་དངོས་རྣམས་རྒྱལ་བའི་གསང་གསུམ་གྱི། ། ཡི་གེས་དག་པ་ཡེ་ཤེས་རང་སྣང་དུ། ། མཆོད་ཡུལ་དགྱེས་པའི་འདོད་ཡོན་བྱིན་བརླབས་པས། ། མཆོད་སྤྲིན་མི་ཟད་བསྐལ་པར་འབྱུང་གྱུར་ཅིག ། སྲིད་ཞིའི་འཇིགས་སྒྲོལ་ལྷ་མོ་འཁོར་བཅས་ལ། ། འཇིག་རྟེན་ཁམས་ཀྱི་མཆོད་ཡོན་མེ་ཏོག་སྤོས། ། མར་མེ་བྱུག་པ་ཞལ་ཟས་སྒྲ་སྙན་དབྱངས། ། རྒྱལ་སྲིད་བདུན་དང་ཤིས་པའི་རྟགས་བརྒྱད་དང༌། ། གསེར་དངུལ་ཇ་བཟང་གོས་དར་འབྲུ་རིགས་དང༌། །
དབྱར་སྐྱེས་ལྕུག་ཕྲན་ལོ་འདབ་མེ་ཏོག་དང༌། ། འབྲས་བུ་དྲི་རོ་བཟང་དགུ་གཏུལ་བའི་སྤྲིན། ། ཞིང་ཀུན་བགྲོད་པའི་དག་བྱེད་བསང་མཆོད་འདི། ། དབང་བསྐུར་བྱིན་རླབས་དངོས་བརྒྱུད་བླ་མ་དང༌། ། སྲིད་ཞིའི་འཇིགས་སྒྲོལ་རྒྱལ་བའི་ཕྲིན་ལས་མ། ། ཡི་དམ་རྒྱལ་བ་རྒྱལ་སྲས་སྲུང་མ་དང༌། ། དཀར་ཕྱོགས་སྐྱོང་བཅས་བསང་ཞིང་མཆོད་པ་འབུལ། ། བསྟོད་པ། གང་མཚན་འཛིན་ནམ་དྲན་པས་བར་ཆད་དང༌། ། འཇིགས་པ་ཀུན་ལས་སྐྱོབ་པར་ཞལ་གྱིས་འཆེས། །
ཐུགས་རྗེ་མྱུར་མར་རྒྱལ་བ་རྒྱལ་བའི་སྲས། ། ཀུན་གྱིས་བསྔགས་པ་རྗེ་བཙུན་སྒྲོལ་མར་བསྟོད། ། དངོས་གྲུབ་ཞུ་བ། མཆོད་འབུལ་འདི་བཞེས་བདག་ཅག་སྦྱིན་བདག་ཚོགས། ། བྱེས་བགྲོད་གཞིར་གནས་བྱང་ཆུབ་སྒྲུབ་པའི་སྐབས། ། རྣམ་ཀུན་བར་ཆད་འཇིགས་ཚོགས་ཐམས་ཅད་ལས། ། སྐྱོབ་བྱེད་ཐུགས་རྗེའི་ཕྱག་རིང་བརྐྱང་བར་མཛོད། ། རི་དྭགས་རྒྱལ་པོ་གཉིས་འཐུང་ཆོམ་རྐུན་མེ། ། སྦྲུལ་གདུག་ཁྲི་མུན་ཆུ་བོ་འབྱུང་པོ་ཡི། ། འཇིགས་པ་ཀུན་ལ་ཁྱོད་མཚན་དྲན་པའི་འཕྲལ། །
འཇིགས་མེད་གནས་སུ་ཕྱིན་ལྟར་ཞི་བར་མཛོད། ། བརྩོན་པའི་གྲུར་ཞུགས་སྙིང་རྗེའི་བ་དན་བསྐྱོད། ། བྱང་ཆུབ་སེམས་གཉིས་མཐུན་པའི་རླུང་འགྲོས་ཀྱིས། ། ཚོགས་གཉིས་སྤྱོད་པའི་ཆུ་གཏེར་བརྒལ་ནས་ནི། ། སྐུ་གསུམ་ཡོན་ཏན་ནོར་བུར་དབང་འབྱོར་ཤོག ། འཕགས་མའི་ཐུགས་རྗེས་དེ་སྲིད་སྐྱེ་བའི་ཕྲེང༌། ། དལ་འབྱོར་ལུས་ཐོབ་ཐོས་བསམ་བསྒོམ་པར་བརྩོན། ། ཕྱི་ནང་ཤེས་བྱའི་གཞུང་ལུགས་ཡོངས་རིག་ནས། ། བསྟན་ལ་མཁས་པའི་བྱ་བ་བྱེད་པོར་མཛོད། ། འཕགས་མ་དགྱེས་པའི་ཕྲིན་ལས་ཟུར་མིག་གིས། །
ཆེ་བཙན་མཁས་དགུའི་ཡིད་དབང་རབ་ཕྲོགས་ནས། ། སྡེ་བཞིའི་དཔལ་འབྱོར་ཚུར་བསྡུས་གནས་འདི་རུ། ། ཕྱྭ་གཡང་དངོས་གྲུབ་འཕེལ་བའི་བཀྲ་ཤིས་སྩོལ། ། བསང་མཆོད་གཞན་དང་མ་འབྲེལ་བར་གཤེགས་གསོལ་དགོས་པའི་ཚེ། ཨོཾ་བཛྲ་མུ་ཞེས་པས་བསང་མགྲོན་རྣམས་རང་གནས་སུ་གཤེགས་པར་བསམས་ལ། བསྔོ་བ་སྨོན་ལམ་གྱིས་མཐའ་བརྒྱན་པར་བྱའོ། ། འཕགས་མ་སྒྲོལ་མ་དགྱེས་འཛུམ་དམུལ་བའི་སླད། ། འཕགས་མ་མགྲོན་གཉེར་དགའ་སྟོན་གཞོན་ནུ་འདི། ། འཕགས་མར་དད་པའི་དགེ་སློང་ཚུལ་ཁྲིམས་ངོར། ། འཕགས་སྲས་ཚུལ་ཁྲིམས་རིན་ཆེན་ཅན་གྱིས་བྲིས། །
སརྦ་མངྒ་ལཾ་བྷ་བ་ཏུ།། །། བསྔོ་བ་མདོར་བསྡུས་ནི། མཆོད་སྦྱིན་རྒྱ་ཆེན་བསྟབས་པའི་བསོད་ནམས་ཀྱིས། ། སྦྱིན་བཞིའི་ཕ་རོལ་ཕྱིན་མཆོག་རྫོགས་སངས་རྒྱས། ། བདག་གིས་ཐོབ་ནས་ཁམས་གསུམ་སེམས་ཅན་རྣམས། ། ཐེག་གསུམ་ཆོས་ཀྱི་མགྲོན་དུ་གཉེར་བར་ཤོག ། ཅེས་བསང་མཆོད་ཕུལ་བ་ལ་སོགས་པའི་མཇུག་ཏུ་དགེ་བ་བསྔོ་བ་མདོར་བསྡུས་པ་འདིའང༌། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
