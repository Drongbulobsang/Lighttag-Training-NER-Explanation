གསུང་འབུམ། ཚུལ་ཁྲིམས་རིན་ཆེན།
པོད ༨༢
གསེར་ཆོས་ལུགས་ཀྱི་ལྷ་མཆོག་དམར་པོ་རྣམ་གསུམ་གྱི་བསང་མཆོད་ཆོ་ག་སྡེ་བཞིའི་དགའ་སྟོན་འཇོ་བའི་དབྱར་རིང་།
༼ཆ༽ ༄༅། །ཙཏུརྦརྒཱནཱམུཏྶབདྷེནོབརྵདིརྒྷནཱམཀཱཉྩནདྷརྨཱངྒསྱརཱཀྟཱདྷིདེབཏཱཏྲིདྷཱདྷཱུཔཱརྩནོབིདྷིརྤིཛཧཱརཾ།།
༄༅། །གསེར་ཆོས་ལུགས་ཀྱི་ལྷ་མཆོག་དམར་པོ་རྣམ་གསུམ་གྱི་བསང་མཆོད་ཆོ་ག་སྡེ་བཞིའི་དགའ་སྟོན་འཇོ་བའི་དབྱར་རིང་ཞེས་བྱ་བ་བཞུགས་སོ།། ཡིད་འཕྲོག་ཕྲིན་ལས་གྲུབ་པའི་སྒྱུ་རྩལ་གྱིས། ། སྲིད་ཞིའི་དཔལ་འབྱོར་ཕུན་ཚོགས་ཁེངས་ལྡན་ཡིད། ། བརྟན་པ་རང་དབང་འགུགས་བྱེད་ལྷག་པའི་ལྷ། ། རྣམ་གསུམ་དབྱེར་མེད་འཁོར་ལོའི་མགོན་གྱིས་སྲུངས། ། ཀུན་རྟོག་ཡེ་ཤེས་ཀློང་སོང་རྣལ་འབྱོར་པའི། ། གྲོགས་སུ་མི་ཁུག་སྐྱེ་འཕགས་འབྱོར་ལྡན་སུ། ། ཁབ་ལེན་རྟེན་འབྲེལ་ལ་བརྟེན་ལོ་ཧའི་ཁམས། །
བརྟན་པ་རྣམ་འགྱུར་ཅན་དུ་བགྱིད་པས་མཚོན། ། ཕྱོགས་ཀུན་ཉུལ་བའི་དྲི་ཞིམ་སྤྲིན་རུམ་ནས། ། མཆོད་རྫས་གྱ་ནོམ་སྤྲོས་པས་ལྷག་པའི་ལྷ། ། རྣམ་གསུམ་དགྱེས་ཞལ་འཛུམ་དུ་དམུལ་དང་མཉམ། ། སྡེ་བཞིའི་དགའ་སྟོན་འཇོ་བའི་བསང་མཆོད་བརྩམས། ། དཔལ་ས་སྐྱའི་གསེར་ཆོས་ཀྱི་ནང་གསེལ་དམར་པོ་སྐོར་གསུམ་གྱི་ལྷ་ཚོགས་ལ་བསང་མཆོད་འབུལ་བ་ལ་སྦྱོར་བ་དངོས་གཞི་རྗེས་གསུམ་ལས། དང་པོ་ནི། ལྷ་གསུམ་གྱི་རྟེན་བྲིས་འབུར་གང་རིགས་ཀྱི་མདུན་དུ། ཉེར་སྤྱོད་དང་གཏོར་མ་ཟླུམ་གཏོར་གསུམ་མམ་གཅིག བསང་རྫས་ཕྱེ་མར་ཤིང་རྩི་སྣ་ཚོགས་ཀྱི་དུད་པ་བཏང་བ་སོགས་སྤྱི་ལྟར་བཤམ་མོ། །
གཉིས་པ་བསང་མཆོད་གཞན་དང་འབྲེལ་བའི་ཚེ་མི་དགོས་ཀྱང༌། འདི་ཉིད་སྒེར་བཏུབ་བྱེད་ན། སངས་རྒྱས་ཆོས་དང་ཚོགས་ཀྱི་སོགས་སྐྱབས་འགྲོ་སེམས་བསྐྱེད་སྔོན་དུ་བཏང་ལ། སྤྱན་འདྲེན་པ་ནི། ཧྲཱིཿབདག་ཉིད་བརྟན་གཡོའི་བདག་པོ་ལྷག་པའི་ལྷ། ། སྣང་སྟོང་སྒྱུ་མའི་རྩེ་འཇོའི་ཐུགས་ཀ་ནས། ། འགུགས་བྱེད་འོད་ཟེར་སྟོང་གི་ཕོ་ཉ་དག ། གློག་འགྱུ་སྐད་ཅིག་རྣམ་པས་ཕྱོགས་སུ་འཕྲོས། ། ཀུ་རུ་ཀུལླེའི་ཕུག་དང་བདེ་བ་ཅན། ། སུམ་ཅུ་རྩ་གསུམ་གནས་སོགས་གར་བཞུགས་ནས། །
རིགས་བྱེད་དཔའ་མོ་འདོད་རྒྱལ་ཚོགས་ཀྱི་བདག ། རྣམ་གསུམ་བླ་མ་ཡི་དམ་རྒྱལ་བ་སྲས། ། ནོར་ལྷའི་འཁོར་བཅས་འགྲོ་ལ་ཕན་གདགས་ཕྱིར། ། དམ་བཅས་རྗེས་དགོངས་འདིར་སྤྱོན་ས་མ་ཛཿ། བཞུགས་སུ་གསོལ་བ་ནི། ཀུན་གསལ་ལུས་ཕྲའི་འགྲམ་པར་དུར་ཁྲོད་བརྒྱད། ། ཁང་བཟངས་ཟླ་གམ་སྒོ་གཅིག་མཚན་ཉིད་རྫོགས། ། བཻ་ཌཱུརྻ་ཡི་བྲག་རིའི་བསྟི་གནས་གསུམ། ། ཆུ་སྐྱེས་འོད་སྟོང་གདན་ལ་བརྟན་པར་བཞུགས། ། བཛྲཱ་སན་པྲ་ཏིཥྛནྟུ།
གསལ་གདབ་པ་ནི། ཧྲཱིཿདབུས་ཕྱོགས་དབུགས་བྲལ་གནས་བརྒྱད་གདན་གྱི་སྟེང༌། ། བྱི་རུའི་འཁྲི་ཤིང་གཞོན་ནུ་དྲི་གཞོན་གྱིས། ། རྣམ་པ་གཡོ་འདྲའི་ཡིད་འཕྲོག་རིགས་བྱེད་མ། ། འདོད་པའི་མྱོས་བུམ་རྒྱས་པའི་ཁུར་གྱིས་མཛེས། ། ཁྲོ་འཛུམ་སྤྱན་གསུམ་གཡོན་ཕྱོགས་ཟུར་ལྟ་བཅས། ། ཆུ་སྐྱེས་དམར་པོར་ཅོ་འདྲིའི་ཕྱག་བཞིས་མཛེས། ། དང་པོས་ཨུཏྤལ་དམར་པོའི་མདའ་གཞུ་འགེངས། ། ཐ་གཉིས་དབང་གི་ལྕགས་ཀྱུ་ཞགས་པས་བྲེལ། ། མི་མགོ་སྐམ་རློན་ཕྲེང་དང་སྟག་ཤམ་གྱིས། །
ལང་ཚོའི་མཛེས་པ་བསྒྲིབས་པས་ཅི་བྱ་ཞེས། ། རུས་པའི་རྒྱན་ལྔས་ཁྲེལ་སྙམ་གཡོན་བརྐྱང་གི ། གར་སྟབས་མི་རོ་བརྫིས་པའི་འོད་སྟོང་འབར། ། གཡས་ཕྱོགས་དབང་གི་གཞལ་མེད་ཁང་མཛེས་ཀྱི། ། གདན་ལ་གཡོན་བརྐྱངས་དོར་སྟབས་བཞུགས་པའི་ལྷ། ། འདོད་པའི་རྒྱལ་པོ་པདྨ་རཱ་གའི་རིར། ། ཉི་འོད་གཞོན་ནུས་འཁྱུད་ལྟའི་དམར་མདངས་འཚེར། ། སྐྱེ་འགྲོ་དབང་སྡུད་ལྕགས་ཀྱུ་ཕྱག་གཡས་འཕྱར། ། ཅིག་ཤོས་འགྲོ་སེམས་འཆིང་བའི་ཞགས་པ་བཅང༌། ། སྤྱན་གསུམ་དམར་གློག་སྨིན་མའི་ནགས་འདབས་རྩེན། །
དུག་ཅན་འཁྱོག་པོར་འཕྱེ་བའི་དོ་ཤལ་བྱས། ། དབང་གི་དགའ་བདེ་རྒྱས་མའི་ལང་ཚོའི་དཔལ། ། རྒྱ་སྐྱེགས་མེ་ཏོག་དཀྱིལ་ནས་ཕྱུང་ལྟར་དམར། ། ལྕགས་ཀྱུ་བུམ་པས་ལག་བྲེལ་གཡོན་བསྐུམ་ཞབས། ། བྱིན་པས་ཐབས་ལ་འཁྲིལ་ཚུལ་གཉིས་ཀ་ཡང༌། ། མཚམས་སྤྲིན་གསར་པ་གཡོ་འདྲའི་སྟོད་གཡོགས་དང༌། ། ཚོན་ལྔའི་ཤམ་ཐབས་དབང་པོའི་གཞུ་ལ་འཕྱ། ། རིན་ཆེན་རྒྱན་འཁྲོལ་ཐོར་ཚུགས་སྤྱི་བོར་བཅིངས། ། ཡེ་ཤེས་མེ་འོད་འབར་བའི་ཀློང་ན་བཞུགས། ། གཙོ་མོའི་གཡོན་ཕྱོགས་གསང་བདག་འབྱུང་པོ་འདུལ། །
རྔམ་སྟབས་བཞུགས་པའི་འོག་ཆར་བྲག་རིའི་ཁྲོད། ། ཆུ་སྐྱེས་གདན་སྟེང་དབྱིག་གི་ཆར་འབེབས་པའི། ། བྱི་བ་མནན་པའི་དམར་ཆེན་ཚོགས་བདག་དམར། ། གཉིས་འཐུང་གདོང་གི་སྣ་ལག་བརྐྱངས་པའི་ཁས། ། མཆེ་རྣོན་ཤེལ་གྱི་ཆུ་གྲི་གདེངས་པ་ལ། ། སྤྱན་གསུམ་སྐྲགས་པས་རྫི་མ་སྟུག་པོའི་ཁྲོད། ། རིངས་པར་བྲོས་ནས་ཧྲིག་གིས་བལྟ་སྙམ་བྱེད། ། གཡས་པའི་ཕྱག་དྲུག་དགྲ་སྟྭ་མདའ་བོ་ཆེ། ། ལྕགས་ཀྱུ་རྡོ་རྗེ་རལ་གྲི་འཕང་མདུང་དང༌། ། གཡོན་དྲུག་གཏུན་ཤིང་གཞུ་དང་ཁ་ཊྭཱཾ་ག །
ཐོད་ཁྲག་ཤ་ཆེན་སྣོད་བཅས་ཕུབ་མདུང་འཛིན། ། ཐོར་ཚུགས་རལ་པའི་སྟོད་ཟིལ་ལྷུན་པོའི་སྤོར། ། ནོར་བུའི་ཏོག་གིས་ཉིན་མོར་བྱེད་པ་གསལ། ། དར་གྱི་ཤམ་བུས་འཇའ་ཚོན་ལ་སྡང་ཞེས། ། རིན་ཆེན་རྒྱན་ཚོགས་གད་མོར་དགོད་བཞིན་འཁྲོལ། ། གཡོན་བརྐྱང་སྐྱིལ་ཀྲུང་ཕྱེད་པའི་གར་སྟབས་ཀྱིས། ། འོད་ཟེར་དམར་པོ་འཁྲུགས་པའི་དབུས་ན་བཞེངས། ། གསུམ་ཀའི་སྤྱི་བོར་པདྨའི་རིགས་མཆོག་བཅས། ། དམར་འོད་ཉི་ཟེར་འཁྲུགས་པའི་དབུས་ན་བཞུགས། ། བླ་མ་ཡི་དམ་རྒྱལ་བ་སྲས་སློབ་མ། །
མཁའ་འགྲོ་ནོར་ལྷའི་ཚོགས་ཀྱིས་བསྐོར་བར་གསལ། ། བསང་མཆོད་བྱིན་གྱིས་བརླབས་ནས་འབུལ་བ་ནི། ཨོཾ་ཨཱཿཧཱུྃ། རྒྱལ་བའི་གསང་གསུམ་རང་བཞིན་འབྲུ་གསུམ་གྱིས། ། མཆོད་རྫས་བྱིན་རླབས་ཡེ་ཤེས་སྒྱུ་མའི་འཕྲུལ། ། མཆོད་ཡུལ་དགྱེས་བསྐྱེད་མཆོད་རྫས་བསང་རྫས་ཚོགས། ། འདོད་དགུ་ཕུན་ཚོགས་བསྐལ་པར་གནས་གྱུར་ཅིག ། མཆོད་ཡོན་ཆུ་གཏེར་རླབས་ཀྱིས་མཁའ་ལ་འཁྱུད། ། ཞབས་བསིལ་དག་བྱེད་ཡན་ལག་བརྒྱད་ལྡན་འབབ། ། ཐང་ཆུར་སྐྱེས་པའི་མེ་ཏོག་ཅི་ཡང་འཛུམ། །
དྲི་ཞིམ་སྤྲིན་གྱིས་ཞིང་ཀུན་ཁྱབ་པའི་སྤོས། ། ཕྱོགས་ཀྱི་མུན་འཕྲོག་མར་མེ་ལྕེ་བརྒྱ་བསྐྱོད། ། རེག་པར་བདེ་སྟེར་ཞིམ་པའི་དྲི་ཆབ་རྫིང༌། ། རོ་དྲུག་བཅུད་ལྡན་ཞལ་ཟས་རི་བོའི་ཕྲེང༌། ། འགྱུར་ཁུགས་སྙན་པའི་གླུར་འཇོ་རོལ་མོའི་སྒྲ། ། རྒྱལ་སྲིད་རིན་ཆེན་བདུན་དང་བཀྲ་ཤིས་རྟགས། ། གསེར་དངུལ་ནོར་བུ་གོས་དར་བགོ་བའི་རིགས། ། དཀར་མངར་ཤིང་ཐོག་ལ་དུ་ལ་ཕུག་དང༌། ། འབྲུ་སྣ་ཕྱེ་མར་ཇ་ཆང་བདུད་རྩིའི་མཚོ། ། ཡིད་བཟང་དབང་པོའི་འདོད་ཡོན་མ་བརྐུས་ཤིང༌། །
འཁོར་སྒྱུར་བསོད་ནམས་བཟའ་ཐང་མ་བཅད་པར། ། དྲི་རོ་ནུས་པ་ཕུན་ཚོགས་བ་ལིནྟཿ། ། ཁ་ཁ་ཁཱ་ཧི་ཁཱ་ཧི་དགྱེས་པར་རོལ། ། དབྱར་སྐྱེས་རྐང་འཐུང་གཞོན་ནུའི་ལྕུག་ཕྲན་རྩེར། ། མེ་ཏོག་སྙེ་མ་ལོ་མའི་ལྡིང་ཁང་དུ། ། ཡིད་འོང་བསིལ་ཡབ་གཡོ་བ་སྤོས་ཀྱི་ཤིང༌། ། བྱིན་ཟར་གཏུལ་བ་དུད་པའི་སྤྲིན་ཆེན་ནི། ། ཉེས་ཚོགས་འཁྲུད་པས་གངྒཱའི་ཆུར་དམོད་ཀྱང༌། ། ཅི་འདོད་ཡོན་ཏན་འབྱིན་པས་དཔག་བསམ་ཤིང༌། ། ཅོ་འདྲིར་བྱེད་པའི་བསང་མཆོད་རྒྱ་ཆེན་འདིས། །
ཁམས་གསུམ་འགྲོ་བ་དབང་དུ་སྡུད་བྱེད་པའི། ། བཀའ་སྲོལ་དངོས་བརྒྱུད་བླ་མའི་ཚོགས་རྣམས་བསང༌། ། དངོས་གྲུབ་འབྱུང་གནས་ཡི་དམ་ལྷ་ཚོགས་བསང༌། ། ཁེངས་ལྡན་ཡིད་འཕྲོག་ཀུ་རུ་ཀུལླེ་བསང༌། ། དབང་གི་ཁྲོ་ཆེན་འདོད་པའི་རྒྱལ་པོ་བསང༌། ། བགེགས་རྒྱལ་ལྷ་ཆེན་ཚོགས་ཀྱི་བདག་པོ་བསང༌། ། དམ་ཚིག་ཅན་ལ་བརྩེ་ཞིང་དབྱིག་སྟེར་བའི། ། མཁའ་འགྲོ་ནོར་སྦྱིན་འཁོར་ཚོགས་ཐམས་ཅད་བསང༌། ། བསང་མཆོད་ཕུལ་བས་ཁྱེད་ཅག་དགྱེས་རབ་རྩེར། ། ཉེ་བར་སོན་པའི་འཛུམ་བརྒྱ་དམུལ་མཛོད་ཅིག །
ཉེས་ཚོགས་བཤགས་པ་ནི། ཀྱེ་ཚེ་རབས་ཀུན་དུ་འགྲོ་བ་མ་དད་རྒྱུར། ། གང་དག་བསགས་པའི་ལས་སྒྲིབ་མཐོལ་བཤགས་ན། ། འདམ་སྐྱེས་འདམ་གྱིས་མ་ནོངས་དྲི་བྲལ་གྱི། ། འདབ་སྟོང་གྲོལ་བའི་ངོ་མཚར་ལྟར་སྟོན་ཅིག ། སྒྲུབ་པོའི་དབང་དུ་འགྲོ་ཚོགས་འདུན་ཙམ་གྱིས། ། ཁྱེད་ཅག་ཐུགས་རྗེའི་དྲིན་དུ་མི་བསྟོད་དེ། ། དེ་ཀུན་གནས་སྐབས་མཐར་ཐུག་བདེ་རྒྱུར་བཅས། ། སྦྱོར་བར་དངོས་གྲུབ་སྟེར་བ་འདིས་ཀྱང་ངོ༌། ། འདོད་དོན་ཕྲིན་ལས་གསོལ་བ་ནི།
ཀྱེ་སེམས་ཅན་བྱང་ཆུབ་ལམ་དུ་མགྲོན་གཉེར་བའི། ། དམ་བཅའི་ཡི་གེ་སྙིང་ལ་བཀོད་པ་བདག ། དམར་བའི་ལྷ་གསུམ་མཆོད་པས་མཉེས་གྱུར་ནས། ། ཡིད་འཕྲོག་ཕྲིན་ལས་དངོས་གྲུབ་ད་ལྟར་སྩོལ། ། སྟོབས་འབྱོར་ཆེ་མཐོ་འཁོར་བའི་ཕུན་ཚོགས་དང༌། ། མཁས་བཙུན་གྲུབ་པ་ཐར་པའི་ཡོན་ཏན་ཅན། ། ཐམས་ཅད་པདྨའི་བསུང་གིས་སྦྲང་རྩིའི་མགྲིན། ། ཇི་བཞིན་བདག་དབང་དགུག་པའི་ཕྲིན་ལས་མཛོད། ། བརྒྱུད་པའི་རིམ་པ་ལས་འོངས་གསེར་ཆོས་ཀྱི། ། གདམས་ངག་བསྒོམ་བཟླས་རྫོགས་པའི་རྣལ་འབྱོར་པས། །
སྣ་ཚོགས་ལས་ཀྱི་ཕོ་ཉས་སྣོད་བཅུད་ཀྱི། ། དགེ་ལེགས་མཐའ་དག་རང་དབང་མཆིས་པར་མཛོད། ། དད་ཅན་འདུས་པའི་ཞིང་ས་གཤིན་པའི་ཁྲོད། ། ཟབ་རྒྱས་ཆོས་ཀྱི་ས་བོན་རྨ་མེད་བཏབ། ། ཐབས་ལམ་བརྩོན་པའི་མྱུ་གུ་བསྐྱེད་བསྲིངས་རྩེར། ། བྱང་ཆུབ་མཆོག་གི་སྙེ་མ་སྨིན་མཛོད་ཅིག ། རྣམ་དཔྱོད་འཕོང་སྐྱེན་འཇུག་པས་གཏི་མུག་གི ། འབོད་གྲོགས་འཚོ་བ་མཐར་བྱས་རིག་པའི་གཞུང༌། ། ཀུན་རིག་སྨིན་ལེགས་སི་ཏཱ་ཁབ་བཀུག་ནས། ། མཁས་ཚུལ་གསུམ་གྱི་དགའ་སྟོན་འགྱེད་པར་མཛོད། །
སྲིད་པའི་དཔལ་འབྱོར་ལ་བརྟེན་སྟོབས་བཅུ་པའི། ། བསྟན་པ་སྤེལ་དང་བསྟན་འཛིན་དགེ་འདུན་བཅས། ། དཔག་ཡས་མཆོད་པའི་ཕྲེང་བས་མཆོད་བགྱིད་ཅིང༌། ། རྒྱལ་བའི་མྱུ་གུའི་སྤྱོད་མཚོ་འགེངས་མཛོད་ཅིག ། ཁབ་ལོང་གོར་མའི་ནུས་པས་ལྕགས་ཀྱི་ཕྱེ། ། ཡིད་སྲུབས་འཇོ་སྒེག་འཕྲུལ་གྱིས་འདོད་ལྡན་བཞིན། ། བླ་མ་ཡི་དམ་ནོར་ལྷའི་ཐུགས་རྗེ་ཡིས། ། སྡེ་བཞིའི་དཔལ་འབྱོར་ཚུར་བསྡུས་གཡང་དུ་སྩོལ། ། གསུམ་པ་ནི། མཆོད་ཡུལ་མགྲོན་དུ་གང་དག་བྱོན་པ་རྣམས། །
མཆོད་པར་སྒྱུ་མའི་གར་གྱིས་རྣམ་རྩེན་ཞིང༌། ། མཆོད་པས་དགྱེས་ཚུལ་དངོས་གྲུབ་ལེགས་སྩལ་ནས། ། མཆོད་ཡུལ་རྟེན་འདིར་བརྟན་པར་བཞུགས་སུ་གསོལ། ། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། བཀྲ་ཤིས་བརྗོད་པ་ནི། སངས་རྒྱས་བཀྲ་ཤིས་འཕོ་བྲལ་གོ་འཕང་བརྙེས། ། ཆོས་ཀྱི་བཀྲ་ཤིས་བརྗོད་བྱ་རྗོད་བྱེད་འབྲེལ། ། དགེ་འདུན་བཀྲ་ཤིས་སྐྱོན་བྲལ་ཡོན་ཏན་རྒྱས། ། སྐྱབས་གསུམ་བཀྲ་ཤིས་དེས་འདིར་བདེ་ལེགས་ཤོག ། བསོད་ནམས་བསྔོ་བ་ནི།
འདིས་མཚོན་དགེ་བའི་མཚར་སྡུག་རྐང་པའི་རྩེས། ། འགྲོ་སྙིང་མྱ་ངན་མེད་པར་བསྣུན་པའི་འཕྲལ། ། དད་གསུམ་འདབ་སྟོང་གྲོལ་ནས་ཚོགས་གཉིས་ཕྱིར། ། ཀུན་དགའི་གེ་སར་དགོད་པའི་རྒྱུ་ཕྱིར་བསྔོ། ། ཅེས་སོ། ། འདིར་སྨྲས་པ། ཕྱོགས་ཀུན་སྔོ་བསངས་ཀྱིས་ཁྱབ་དབང་པོ་ལྔའི། ། ཡུལ་གྱུར་འདོད་ཡོན་སྤྲོ་ཞིང་དཔལ་འཇོ་བའི། ། བསང་མཆོད་ཆོ་གའི་དབྱར་རིང་འདི་ཡོད་བཞིན། ། འགྱུར་ལྡོག་སྤྲིན་སྔོན་དུས་དེས་ཅི་ཞིག་བྱ། །
འདི་སྦྱར་བསོད་ནམས་མར་གྱུར་སེམས་ཅན་གྱི། ། བསམ་ཀུན་རྫོགས་པའི་ཡིད་བཞིན་ནོར་ཕྱིར་རམ། ། བྱང་ཆུབ་སྙིང་པོའི་ཕྱིར་ཅི་ཤེས་བྱའི་ཡུལ། ། ཐམས་ཅད་མཁྱེན་རྒྱུར་བསྔོ་ཡི་གཞན་ཕྱིར་མིན། ། ཞེས་གསེར་ཆོས་ལུགས་ཀྱི་ལྷ་མཆོག་དམར་པོ་སྐོར་གསུམ་དུ་གྲགས་པའི་བསང་མཆོད་ཀྱི་ཆོ་ག་སྡེ་བཞིའི་དགའ་སྟོན་འཇོ་བའི་དབྱར་རིང་ཞེས་བྱ་བ་འདི་ནི། བཅུ་ཕྲག་ཤེས་བྱའི་ཡུལ་ལ་མཁྱེན་དཔྱོད་ཀྱི་འོད་སྟོང་རབ་ཏུ་གསལ་བའི་མཆོག་གི་སྤྲུལ་པའི་སྐུ་སྐལ་བཟང་ཕྲིན་ལས་ལྷུན་གྲུབ་པའི་གསུང་བསྐུལ་ཏམྦུ་རའི་རྒྱུད་ལས་འཕོས་པའི་དབྱངས་སྙན་ལྟ་བུས་སོན་པར་བརྟེན། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །ལྷ་བསང་འཁྱེར་བདེ་མགྲོན་རིགས་དགྱེས་པའི་རོལ་མཚོ་ཞེས་བྱ་བ་བཞུགས།། ༄༅། །བླ་མ་དཀོན་མཆོག་གསུམ་འདུས་རིན་པོ་ཆེ། ། ཚེ་རབས་གཏན་གྱི་སྐྱབས་སུ་གཙུག་བསྟེན་ནས། །
སྲིད་ལས་འདས་དང་སྲིད་པའི་མགྲོན་རིགས་རྣམས། ། བསང་མཆོད་འབུལ་བའི་ཆོ་ག་འཁྱེར་བདེ་བརྩམ། ། དེ་ལ་བསང་རྫས་ཅི་འབྱོར་པ་སྤྱི་ལྟར་བཤམ། སྐྱབས་འགྲོ་སེམས་བསྐྱེད་ནི། སངས་རྒྱས་ཆོས་དང་ཚོགས་སོགས་ལན་གསུམ། སྤྱན་དྲང་བ་ནི། ཧྲཱིཿབདག་ཉིད་ལྷར་གསལ་སྙིང་གའི་འོད་ཟེར་གྱིས། ། རྩ་བརྒྱུད་བླ་མ་ཡི་དམ་རྒྱལ་བ་སྲས། ། ཉན་ཐོས་བཀའ་སྲུང་ནོར་ལྷར་བཅས་པའི་ཚོགས། ། སྤྱན་འདྲེན་ཚུར་གཤེགས་གདན་ལ་བརྟན་པར་བཞུགས། །
མཆོད་རྫས་བྱིན་རླབས་ནི། ཨོཾ་ཨཱཿཧཱུྃ། བསང་མཆོད་དངོས་རྫས་སྟོང་པའི་ངང་ཉིད་ལས། ། ཡེ་ཤེས་རང་སྣང་མ་འགགས་འདོད་པ་དགུ། ། མགྲོན་རིགས་དགྱེས་བསྐྱེད་རོལ་པའི་ཆུ་གཏེར་ཆེ། ། འཛད་མེད་ལོངས་སྤྱོད་བསྐལ་པར་གནས་གྱུར་ཅིག ། བསང་མཆོད་འབུལ་བ་ནི། ཀྱེ་ཁྱེད་རྣམས་དགྱེས་པའི་མཆོད་རྫས་ཉེར་སྤྱོད་ལྔ། ། རིན་ཆེན་འབྲུ་རིགས་ཇ་ཆང་ཕྱེ་མར་ཕུད། ། སྨན་སྤོས་ལྷ་ཤིང་བསྲེགས་པའི་དྲི་ཞིམ་སྤྲིན། །
འདོད་ཡོན་མི་ཟད་སྤྲོ་བའི་མཆོད་སྤྲིན་འདིས། ། རྡོ་རྗེ་འཆང་དང་གྲུབ་བརྙེས་བརྒྱད་ཅུ་བཞི། ། ལམ་འབྲས་ལམ་སྐོར་བླ་མ་ཐམས་ཅད་དང༌། ། དགྱེས་རྡོར་བདེ་མཆོག་གསང་འདུས་འཇིགས་བྱེད་དང༌། ། མཁའ་ལ་སྤྱོད་སོགས་ཡི་དམ་ལྷ་ཚོགས་བསང༌། ། ཕྱོགས་བཅུའི་སངས་རྒྱས་རྣམས་དང་ཐུབ་པའི་དབང༌། ། རྒྱལ་སྲས་སེམས་དཔའ་གནས་བརྟན་བཅུ་དྲུག་དང༌། ། བསྟན་སྲུང་གུར་མགོན་ལྕམ་དྲལ་གདོང་བཞི་ལྡན། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་བསང༌། ། དུར་ཁྲོད་ལས་ཀྱི་གཤིན་རྗེ་དམག་ཟོར་རྒྱལ། །
བེག་ཙེ་ལྕམ་དྲལ་དཀར་བདུད་ནོར་ལྷའི་རིགས། ། ཁྱིམ་སྦྲ་ལམ་ལྷ་འགོ་བའི་ལྷ་སྲུང་དང༌། ། ཡུལ་ཕྱོགས་འདིར་གནས་ཡུལ་ལྷ་གཞི་བདག་བསང༌། ། འདོད་དོན་གསོལ་བ་ནི། བསང་མཆོད་ཕུལ་བས་བདག་ཅག་འཁོར་བཅས་ཀྱི། ། ཉེས་ལྟུང་དམེ་ཡུགས་འཁོན་གྲིབ་དག་གྱུར་ནས། ། ནད་མེད་རིང་འཚོ་གནས་སྐབས་མཐར་ཐུག་དོན། ། གང་བརྩམས་ཐམས་ཅད་གེགས་མེད་འགྲུབ་པར་མཛོད། ། བླ་མ་རྣམས་ཀྱིས་བདག་རྒྱུད་བྱིན་གྱིས་རློབས། ། ཡི་དམ་ཚོགས་ཀྱིས་ཐུན་མོང་མཆོག་དངོས་སྩོལ། །
བསྟན་སྲུང་བར་ཆད་སེལ་ཞིང་ཕྲིན་ལས་སྒྲུབས། ། ནོར་སྦྱིན་རྣམས་ཀྱིས་དགོས་འདོད་ཆར་བཞིན་ཕོབ། ། ཕྱོགས་བཅུའི་ཆོས་སྲིད་དཔལ་འབྱོར་དར་བའི་གཡང༌། ། ཐམས་ཅད་ཚུར་བསྡུས་ཕྱྭ་གཡང་དངོས་གྲུབ་སྩོལ། ། གཤེགས་སུ་གསོལ་བ་ནི། བསང་མགྲོན་དགྱེས་ཏེ་དངོས་གྲུབ་སྩོལ་བཞིན་པས། ། གཤེད་བཞུད་ཚུལ་ཡང་སྟོན་ཅིག་བཛྲ་མུཿ། ། བཀྲ་ཤིས་ནི། སངས་རྒྱས་བཀྲ་ཤིས་དོན་གཉིས་ལྷུན་གྱིས་གྲུབ། ། ཆོས་ཀྱི་བཀྲ་ཤིས་ཐོག་མཐའ་བར་དུ་དགེ །
དགེ་འདུན་བཀྲ་ཤིས་སྐྱོན་བྲལ་ཡོན་ཏན་ལྡན། ། མཆོག་གསུམ་བཀྲ་ཤིས་དེས་འདིར་བདེ་ལེགས་ཤོག ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་སོགས་ཀྱི་བསྔོ་བ་སྨོན་ལམ་གྱིས་མཐའ་བརྒྱན་པར་བྱའོ། ། ཞེས་ལྷ་བསང་འཁྱེར་བདེ་མགྲོན་རིགས་དགྱེས་པའི་རོལ་མཚོ་ཞེས་བྱ་བ་འདི་ནི། པར་དཔོན་ཚུལ་ཁྲིམས་ཏིང་འཛིན་པའི་གསུང་གིས་མགྲོན་རིགས་དམིགས་བསལ་ཡོད་པའི་སྤྱི་བསང་བསྡུས་པ་ཞིག་དགོས་ཞེས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །སྤྱི་བསང་འདོན་བསྒྲིགས་ཀྱི་ཐོ་ཆུང་ཡོད།། ༄༅། །སྭསྟི་བི་ཛ་ཡནྟུ། སྤྱི་བསང་བཏང་བར་འདོད་པས།
ཐོག་མར་གསེར་སྐྱེམས་བཏང་ན། སངས་རྒྱས་ཆོས་ཚོགས་ལན་གསུམ་དང༌། མ་ཧཱ་སཱུརྻ་མཎྜལ་ཧྲཱིཿསོགས་ནས། ཡེ་ཤེས་ཧ་ཡ་གྲཱི་བ་ནས། གནས་སུ་དེངས་ཞེས་པའི་བར་བརྗོད། གལ་ཏེ་གསེར་སྐྱེམས་མ་བཏང་ནའང་བསང་གཞུང་ལ་ཆད་སྐྱོན་ནི་ཅི་ཡང་མེད་དོ། ། དེ་ནས་བསང་གཞུང་སྐྱེ་བ་ལྔ་པ་ཁོ་ནས་རུང་བ་ལྟར་ན། ཨོཾ་བཛྲ་ཡཀྵ་ནས་བཟུང་སྟེ། མཐར་དགེ་བ་བསྔོ་བའི་བར་དཀྱུས་བཞིན་གཞུང་བསྲང་བ་ལས་གཞན་ཅི་ཡང་མི་དགོས་ལ། བདག་ཆེན་རྒྱ་གར་བས་མཛད་པའི་བསང་དང་སྦྲགས་ཏེ་འདོན་པའི་ཚེ།
ཐོག་མའི་སྔགས་དྲུག་ཕྱག་དྲུག་གསེར་སྐྱེམས་ཀྱི་དབུ་ནས་འབྱུང་བ་ལྟར་རམ། སྐྱེ་བ་ལྔ་པ་ནས་འབྱུང་བ་གང་རུང་གིས་བསང་རྫས་དང་མཆོད་པ་བྱིན་རླབས་བྱས་ལ། དགེ་ལེགས་དཔལ་གྱི་སོགས་ལན་གསུམ་དང༌། ཧྲཱིཿབདག་ཉིད་རྒྱལ་བ་ཞེས་སོགས་ཀྱིས་བདག་བསྐྱེད་བཟླས་པའི་རྗེས་སུ། ཧྲཱིཿརང་གི་སྙིང་ག་ལས་བྱུང་ཞེས་པ་ནས། རོལ་ལྟར་གཤེགས་སུ་གསོལ་གྱི་བར་རོ། ། དེ་ནས་བདག་ཆེན་པའི་སྤྱི་བསང་གི ཐུགས་རྗེ་ཚད་མེད་སོགས་ནས། ཕྲིན་ལས་གྲུབ་པར་མཛོད་ཀྱི་བར་རོ། ། དེ་ནས་སྐྱེ་ལྔའི་ནང་གི
ཀྱེ་མདུན་གྱི་སོགས་ནས། གདན་ལ་བཞུགས་སུ་གསོལ་གྱི་བར་གྱིས་མགྲོན་གསལ་གདབ། དེ་རྗེས་རྒྱ་གར་བའི། ན་མོ་ཆོས་ཉིད་སོགས་དང༌། ཀྱེ་དེ་རིང་གནམ་ལ་ནས་ཕྲིན་བཅོལ་མཇུག་གི སྨོན་ལམ་འགྲུབ་གྱུར་ཅིག་གི་བར་བརྗོད། སླར་ཡང་བསང་རྫས་ཁ་བསོས་ལ། སྐྱེ་ལྔའི་ནང་གི ཨོཾ་བཅོམ་ལྡན་སྦྱིན་པའི་ཞེས་པ་ནས། སྟོབས་སུ་ཆེ་མཛོད་ཅིག་ཅེས་པའི་བར་རོ། །
བར་འདིར་བསང་བརྒྱ་ཚར་བསག་དགོས་ཡོད་ན་བསགས་པའམ་རང་རང་གི་ཡུལ་རིས་གཞི་བདག་གི་བསང་མཆོད་སོགས་གང་དགོས་འཇུག དེ་ནས་ཕྱྭ་གཡང་དགུག་པའི་བླ་མ་ཡི་དམ་ཞེས་པ་ནས་རྒྱས་གྱུར་ཅིག་གི་བར་དང༌། སྐྱེ་ལྔའི་ནང་གི ཀྱེ་གཡང་དུ་ལེན་ནོ་ཞེས་པ་ནས། བདེ་ལེགས་ཤོག་གི་བར་དང༌། སྤྲོ་ན་བཀྲ་ཤིས་གང་ཤེས་དང༌། བསོད་ནམས་འདི་ཡིས་སོགས་དང༌། རྟག་འགྲུས་སོགས་ནས། སྤྱོད་གྱུར་ཅིག ཅེས་པའི་བསྔོ་སྨོན་གྱིས་རྒྱས་གདབ་བོ། །
ཞེས་བདག་རྐྱེན་རྒྱ་གར་བས་མཛད་པའི་སྤྱི་བསང་དང་སྐྱེ་ལྔ་སྦགས་ཏེ་འདོན་བསྒྲིགས་ཀྱི་ཐོ་ཆུང་འདིའང་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
