གསུང་འབུམ། ཚུལ་ཁྲིམས་རིན་ཆེན།
པོད ༡༡༧
གནོད་སྦྱིན་དགྲ་ལྷའི་རྒྱལ་པོ་ཡ་བ་རྐྱ་བདུན་ལ་བསང་མཆོད་འབུལ་བའི་ཆོ་ག་ལྷའི་རྔ་ཆེན།
༼ཇ༽ ༄༅། །གནོད་སྦྱིན་དགྲ་ལྷའི་རྒྱལ་པོ་ཡ་བ་རྐྱ་བདུན་ལ་བསང་མཆོད་འབུལ་བའི་ཆོ་ག་ལྷའི་རྔ་ཆེན་ཞེས་བྱ་བ་བཞུགས།། འོད་སྣང་འབུམ་ཕྲག་འབར་འདི་བྱི་རུའི་རི། ། བསྐལ་པའི་མེ་དང་འགྲོགས་སམ་རྟ་མཆོག་སྐུ། ། འོན་ཏེ་སྣང་སྲིད་དྲེགས་པ་བྲན་བཀོལ་ཕྱིར། ། གསུང་མཆོག་ཁྲོ་བོར་ངེས་པས་ཕྱག་བགྱིའོ། ། གང་གི་བཀའ་སྡོད་མྱུར་མགྱོགས་དྲེགས་པའི་རྗེ། ། གནོད་སྦྱིན་ཙི་མར་སྤྲུལ་པའི་སྡེ་ཚོགས་བཅས། ། དགྱེས་པའི་མཐུ་ལས་ཕུན་ཚོགས་དབྱར་གྱི་མགྲོན། ། འགུགས་བྱེད་བསང་མཆོད་ལྷ་ཡི་རྔ་ཆེན་ལྡིར། །
འདིར་གནོད་སྦྱིན་རྒྱལ་པོ་ཡ་བ་རྐྱ་བདུན་ལ་བསང་མཆོད་འབུལ་བར་འདོད་པས། རྟེན་དང་བསང་རྫས་མཆོད་གཏོར་ཅི་འབྱོར་པ་བཤམས་ལ། བསང་མཆོད་གཞན་དང་འབྲེལ་ན་མི་དགོས་ཀྱང་འདི་རྐྱང་པའི་ཚེ། སྐྱབས་འགྲོ་སེམས་བསྐྱེད་ཀྱི་ཚིག་གང་རུང་རེ་སྔོན་དུ་བཏང་ལ། སྤྱན་འདྲེན་ནི། ཧྲཱིཿརང་ཉིད་སྐད་ཅིག་རྟ་མགྲིན་དབང་རྒྱལ་སྐུ། ། གཟི་བརྗིད་དུས་མཐའི་མེ་བཞིན་ཆེས་དམར་བའི། ། ཐུགས་ཀའི་ཧྲཱིཿལས་འོད་ཟེར་ཕོ་ཉ་འཕྲོས། ། ཕྱོགས་བཅུ་མུ་མེད་ཞིང་ནས་བླ་མ་དང༌། ། ཡི་དམ་རྒྱལ་བ་སྲས་བཅས་ཐམས་ཅད་དང༌། །
བཙན་ཡུལ་ཟངས་ཐང་དམར་པོ་ཟངས་བྲག་རི། ། སྤོ་མཐོར་བརྩེགས་པས་མཁའ་ཡང་འབིགས་སྙམ་ཅན། ། རི་རྩེར་བྱ་རྒོད་ལྡིང་བའི་གཤོག་སྒྲ་འབྱིན། ། རྐེད་པར་མཆེ་སྡེར་གདུག་པའི་གཅན་གཟན་ཉུལ། ། རྩ་བར་ཆུ་བྲག་འཐབ་པའི་དབའ་རླབས་ཀྱི། ། ལག་པ་སྟོང་གིས་ཟློས་གར་མཁར་བསྒྱུར་བའི། ། བསྟི་གནས་འཇིགས་རུང་བསེ་མཁར་སྨུག་པོ་སོགས། ། གར་བཞུགས་གནས་ན་ཡ་བ་རྐྱ་བདུན་ནི། ། འཁོར་བཅས་མཆོད་པའི་གནས་འདིར་སྤྱན་འདྲེན་ན། ། རིངས་པར་ཚུར་སྤྱོན་བཛྲ་ས་མཱ་ཛཿ །
བཞུགས་སུ་གསོལ་བ་ནི། རིན་ཆེན་འཆང་གི་རྩིག་ལོགས་བ་གམ་སྒོ། ། ཆེས་མཐོ་བཀོད་ལེགས་རྒྱལ་ཆེན་མིག་མི་བཟང༌། ། ལྷ་གནས་ཕོ་བྲང་ལྗོངས་འདིར་འཕོས་སྙམ་གྱི། ། ཕྱི་ནང་ཀུན་དུ་ཁྱབ་པར་བརྟན་པར་བཞུགས། ། གསོལ་གདབ་པ་ནི། ཧྲཱིཿསྟེང་ཕྱོགས་ཀུན་གསལ་འགྲམ་དཀྱུས་ཡངས་པའི་ངོས། ། གསུང་མཆོག་ཁྲོ་བོའི་དབང་པོ་རྟ་མགྲིན་ལ། ། དངོས་བརྒྱུད་བླ་མ་ཡི་དམ་སངས་རྒྱས་སྲས། ། ཆུ་འཛིན་འཁྲིགས་ལྟར་བཞུགས་པའི་འོག་རོལ་ན། །
མཐུ་སྟོབས་རྫུ་འཕྲུལ་དཔག་ཡས་འཁོར་ལོ་ཡིས། ། སྣང་སྲིད་དྲེགས་པའི་སྡེ་ཚོགས་མངའ་བསྒྱུར་ཡང༌། ། རྒྱལ་ཀུན་གསུང་གི་སྤྲུལ་པ་རྟ་མགྲིན་གྱིས། ། དབང་བསྡུས་བསྟན་པ་བསྲུང་བར་གཉེར་གཏད་པའི། ། བཀའ་སྡོད་དགྲ་བླའི་རྒྱལ་པོ་ཙི་དམར་ཅན། ། སྐུ་མདོག་དམར་ལྗང་ཁྲོ་གཏུམ་འཇིགས་གཟུགས་ལ། ། དམར་སེར་རལ་པའི་མེ་ལྕེས་ནམ་མཁར་གཡེངས། ། སྤྱན་དམར་གཙུབས་པའི་མེ་སྟག་ཚ་ཚ་འཕྲོ། ། རྣོ་དཀར་མཆེ་གཙིགས་ལྗགས་དམར་གློག་ཏུ་འཁྱུག ། གོས་བཟང་བནྡྷུ་ཛཱི་ཝ་ཀ་མཚུངས་ལ། །
ཟ་འོག་སྔོ་ཁྲའི་གོང་ལག་བྱས་པ་བགོས། ། རྡོ་རྗེ་ལུ་གུ་རྒྱུད་བསྟར་སྐ་རགས་ལས། ། སྒྲོ་ལྡན་བརྒྱ་ཕྲག་གིས་གཏམས་དོང་པ་དང༌། ། རྒྱུད་ལྡན་གནམ་རུ་བདུངས་པའི་གཟིག་ཤུབས་དཔྱངས། ། རྒྱ་སྐྱེས་ཀྱིས་དམར་དར་གྱི་ལ་ཐོད་བཅིངས། ། རང་སྲུང་སྲ་མཁྲེགས་ཉི་མའི་དཀྱིལ་འཁོར་ལྟར། ། རྣམ་པར་འཁྱིལ་པའི་ཕུབ་ཆེན་རྒྱབ་ཏུ་བསྣམས། ། ལག་གཡས་བཙན་ཞགས་དམར་པོས་དགྲ་བོ་བཅིངས། ། གཡོན་པས་མདུང་དམར་བ་དན་གཡོ་བས་བསྣུན། ། རྨིག་བཞིའི་གོམ་སྟབས་མཁས་པའི་ཅང་ཤེས་རྟ། །
དར་སྟན་གསེར་གྱི་སྒ་སྲབ་མཛེས་པར་བཅས། ། སྐུ་ལྷ་ཞལ་གྱི་ལྷ་བཙན་དཀར་སེར་མདངས། ། ཟ་འོག་དམར་པོས་ཆས་ཀྱིས་སྐུ་ལ་སྤྲས། ། མདའ་གཞུ་བཀང་ནས་དགྲ་བོའི་སྙིང་གར་བརྡེག ། གྲོ་ཤོད་བོད་ཀྱི་སྒང་དམར་རྒྱ་སྐྱེས་ཀྱིས། ། སྐུ་ལ་བྱུགས་སྙམ་ལེ་བརྒན་འཇོལ་བེར་ཅན། ། རལ་གྲི་ཞགས་པས་དགྲ་བོ་འཆིངས་ཤིང་བརྡེག ། ར་ཙ་གོས་སྔོན་ཀླུ་བཙན་དམར་ནག་ནི། ། དར་དམར་རལ་གུར་སྦྲུལ་གྱི་སྐ་རགས་དཀྲིས། ། མདུང་དར་སྦྲུལ་ཞགས་ནག་པོས་ལག་ཟུང་བྲེལ། །
རྡོ་རིང་དམར་པོའི་གྲིབ་བཙན་བྱི་རུའི་མདོག ། སྐུ་ལ་དར་དམར་བེར་བརྒྱན་གཡས་གཡོན་གྱི། ། ཕྱག་ཟུང་བསེ་ཡི་མདུང་དང་རྒྱུ་ཞགས་འཕེན། ། ཀཾ་ཀ་ཐོད་ནག་བདུད་བཙན་ལྗང་སྔོན་མདངས། ། སྟོང་ཟིལ་ཞུན་མས་བཙོས་པའི་བེར་ཆེན་བཀླུབས། ། དར་ནག་རུ་མཚོན་འཕྱར་ཞིང་འབྲིང་ཞགས་འདེབས། ། རྩལ་གྱི་ཐོག་རྒྱུག་གྲི་བཙན་ཁྲག་བཞིན་དམར། ། སྐུ་ལ་དར་བེར་ཟངས་ཁྲབ་དམར་པོ་བགོས། ། ཟངས་གྲི་འཕྱར་ཞིང་མདུང་དམར་སྲིད་རྩེར་བསྒྲེང༌། ། ཀུན་ཀྱང་ཐ་དད་དར་གྱི་ཐོད་བཅིངས་བྱས། །
དཀུ་ཡི་གཡས་གཡོན་སྐ་རགས་ལས་དཔྱངས་པའི། ། དགྲ་སྙིང་འབིགས་པའི་མདས་བཀང་དོང་བ་དང༌། ། སྲ་བའི་གཞུ་ལྡན་གཟིག་ཤུབས་རྣམ་པར་བཀྲ། ། སག་ཏིས་ལྷྭམ་གྱིས་སྒེག་པའི་བགྲོད་བྱེད་ཟུང༌། ། གང་འདོད་གནས་སུ་སྐད་ཅིག་གཅིག་བགྲོད་པའི། ། རྔ་རྔོག་ཟར་བུ་གཡོ་བའི་རྟ་མཆོག་ནི། ། རིན་ཆེན་སྒ་སྲབ་སྤྲས་པའི་སྟེང་ན་རྩེན། ། གཤོག་རྩལ་རྫོགས་པའི་བྱ་ནག་བླ་ན་ལྡིང༌། ། རི་ཁྱི་སྤྱང་ཀི་མང་པོ་རྗེས་སུ་འབྲངས། ། འཁོར་དུ་རིགས་མཐུན་བཙན་དམར་འབུམ་སྡེ་ཡིས། །
རྒྱུག་འདྲལ་བྱེད་པའི་ཚོགས་ཀྱིས་བསྐོར་བར་གྱུར། ། ཡོ་བྱད་བྱིན་རླབས་ནི། ཨོཾ་ཨཱཿཧཱུྃ་རྒྱལ་བའི་གསང་གསུམ་རང་བཞིན་འབྲུ་གསུམ་གྱིས། ། མཆོད་རྫས་བསང་སྦྱངས་ཡེ་ཤེས་སྒྱུ་མའི་འཕྲུལ། ། མགྲོན་རིགས་དགྱེས་པའི་མཆོད་རྫས་བསང་རྫས་རྣམས། ། འདོད་དགུའི་འབྱུང་གནས་བསྐལ་པར་གནས་གྱུར་ཅིག ། མཆོད་འབུལ་ནི། དག་བྱེད་རླབས་ཕྲེང་གཡོ་བའི་མཆོད་ཡོན་དང༌། ། བུང་བའི་འཕུར་ལྡིང་རྩེན་པའི་མེ་ཏོག་ཚལ། ། དྲི་འཛིན་ཚིམ་བྱེད་ལྷན་ཅིག་སྐྱེས་སྦྱར་སྤོས། །
ཁོར་ཡུག་སྒྲིབ་པའི་མུན་འཕྲོག་སྒྲོན་མེ་བསྟར། ། གང་ལ་རེག་པ་བདེ་སྟེར་སྤོས་ཆུའི་རྫིང༌། ། རོ་བརྒྱ་ལྡན་པའི་ལེགས་བྲིས་བཟའ་བའི་བཤོས། ། སྙན་དབྱངས་སྒྲ་འཛིན་འཇེབས་པའི་རོལ་མོ་འབུལ། ། གངས་རིའི་སྤུན་ཟླའི་ཕྱེ་མར་འདོད་ཡོན་འབུལ། ། གཅིག་ཏུ་ཐུབ་མཆོག་བསྟན་དང་བསྟན་འཛིན་ལ། ། རྣམ་པར་འཚེ་བའི་བསྟན་དགྲ་དམ་ཉམས་རྣམས། ། སྟོང་ཉིད་སྙིང་རྗེའི་མཚོན་ཆས་ཡོངས་དབྲལ་ཏེ། ། ཡང་འབྱུང་མེད་པར་དབྱིངས་སུ་བསྒྲལ་བྱུང་གི ། ཁྲག་ཞག་རྒྱ་མཚོ་འཁྱིལ་པའི་ཨརྒྷཾ་དང༌། །
བསྟན་དགྲའི་དབང་པོ་ལྔ་ཡི་མེ་ཏོག་བཞད། ། ཚིལ་ཆེན་གསུར་གྱི་དུ་རིས་མཁའ་ལ་འདྲི། ། ཞུན་ཆེན་མར་མེས་ཉི་མའི་འོད་ལ་འཕྱ། ། མཁྲིས་པའི་དྲི་ཆབ་གསེར་གྱི་ལྦུ་ཕྲེང་འགྲེམས། ། ཤ་རུས་ཞལ་ཟས་ཟངས་བྲག་རི་བོར་འགྲན། ། རྐང་གླིང་རྔ་ཆེན་འུར་སྒྲས་ས་གསུམ་གཡོ། ། དམར་གྱི་གཏོར་མ་བཞེས་ཤིག་ཁཱ་ཧི་ཧོཿ། ། སྔོ་བསངས་དུས་ཀྱི་བུ་མོས་སེམས་ཅན་གྱི། ། ཉེར་འཚོར་སྤྲུལ་པའི་སྡོང་བུ་ལོ་འདབ་དང༌། ། མེ་ཏོག་སྙེ་མ་གཡུར་དུ་ཟ་བ་ཡི། །
ལྷ་ཤིང་སྣ་ཚོགས་བསྲེགས་པའི་དྲི་ཞིམ་སྤྲིན། ། ཀུན་གསལ་དགའ་མའི་བཞིན་རས་ཡོངས་འགེངས་པས། ། མི་གཙང་ཉེས་སྐྱོན་ཟད་པར་ཟ་བྱེད་ཅིང༌། ། ཅི་འདོད་རྟག་ཏུ་འཇོ་བའི་བསང་མཆོད་འདིས། ། བླ་མ་རྟ་མགྲིན་འཁོར་བཅས་བསང་ཞིང་མཆོད། ། དགྲ་བླའི་རྒྱལ་པོ་ཙི་དམར་བསང་ཞིང་མཆོད། ། སྐུ་ལྷ་ཞལ་གྱི་ལྷ་བཙན་བསང་ཞིང་མཆོད། ། གྲོ་ཤོད་བོད་ཀྱི་སྒང་དམར་བསང་ཞིང་མཆོད། ། རཱ་ཙ་གོས་སྔོན་ཀླུ་བཙན་བསང་ཞིང་མཆོད། ། རྡོ་རིང་དམར་པོ་གྲིབ་བཙན་བསང་ཞིང་མཆོད། །
ཀཾ་ཀ་ཐོད་ནག་བདུད་བཙན་བསང་ཞིང་མཆོད། ། རྩལ་གྱི་ཐོག་རྒྱུག་གྲི་བཙན་བསང་ཞིང་མཆོད། ། ཕོ་ཉ་ཡང་སྤྲུལ་བཙན་གྱི་རིགས་གྱུར་བསང༌། ། གྱ་ནོམ་བསང་མཆོད་བསྟབས་པས་མགྲོན་རིགས་རྣམས། ། ཉམས་གྲིབ་ཐུགས་དང་འགལ་བ་ཀུན་བྱང་ནས། ། མཁོ་དགུར་སྤྱད་པས་དགྱེས་རབ་རྩེར་ཕྱིན་ནས། ། ལས་བཞིའི་ཕྲིན་ལས་སྒྲུབ་ལ་སྤྲོ་བར་གྱུར། ། ཕྲིན་ལས་བཅོལ་བ་ནི། ཧྲཱིཿཁྱེད་ཅག་སྔོན་རབས་རྟ་མགྲིན་སྤྱན་སྔ་རུ། ། རང་སྲོག་སྙིང་པོ་ཕུལ་ནས་རྣམ་འདྲེན་གྱི། །
བསྟན་པ་བསྲུང་བར་ཁས་བླངས་དེ་རྗེས་ནས། ། པདྨ་སཾ་བྷ་བ་སོགས་རྒྱལ་བ་ཡི། ། གདུང་འཚོབ་རིམ་པས་བཀའ་ལུང་བདུད་རྩི་བྱིན། ། རྡོ་རྗེའི་ཐ་ཚིག་སྙིང་ལ་བྲིས་དོན་ལྟར། ། བསྟན་པའི་བཤད་སྒྲུབ་བསྟན་འཛིན་སྐུ་ཚེ་དཔལ། ། མཁས་ཚུལ་ཕྲིན་ལས་རྒྱས་པའི་སྟོང་གྲོགས་མཛོད། ། ཕྲག་དོག་དུག་གིས་མྱོས་པའི་མི་བསྲུན་སྦྲུལ། ། མཐུ་སྟོབས་སྒྲོ་རྩལ་རྫོགས་པའི་མཁའ་ལྡིང་བྱས། ། ལུས་སྲོག་ཟས་སུ་ཟོས་ནས་ཆོས་དབྱིངས་སྟོར། ། ལས་ངན་རྒྱུན་ཐགས་བཅད་པའི་ཕྲིན་ལས་མཛོད། །
བདག་ཅག་ཡོན་སྦྱོར་བཅས་རྣམས་བར་ཆད་དགྲ། ། མི་མཐུན་ཕྱོགས་ལས་རྣམ་རྒྱལ་གོ་འཕང་དུ། ། རྟག་བརྟན་བདེ་དགའ་དཔལ་འབྱོར་ལེགས་པའི་ཚོགས། ། ཕན་ཚུན་འགྲན་པ་བཞིན་དུ་རྒྱས་པར་མཛོད། ། བསང་མཆོད་གཞན་དང་འབྲེལ་ན་མི་དགོས་ཀྱང༌། ། འདི་རྐྱང་པའི་ཚེ་གཤེགས་གསོལ་ནི། བསང་མཆོད་མགྲོན་དུ་གཉེར་བྱས་ཁྱེད་ཅག་རྣམས། ། དགྱེས་འཛུམ་ཟླ་སྣང་དཀར་པོས་ཁོར་ཡུག་གི ། མུན་པ་བཀྲུ་བ་ཡིན་སྙམ་ངང་ཉིད་ནས། ། རང་གནས་གཤེགས་ཚུལ་སྟོན་ཅིག་བཛྲ་མུཿ །
ཞེས་སམ། རྟེན་ཡོད་པའི་སྐབས་ཡིན་ན། ཚིག་རྐང་ཕྱི་མ་དེ་ལ། རྟེན་འདིར་བརྟན་པར་བཞུགས་ཤིག་ཏིཥྛནྟུ། ཞེས་བསྒྱུར་རོ། ། ཞེས་གནོད་སྦྱིན་དགྲ་ལྷའི་རྒྱལ་པོ་ཡ་བ་རྐྱ་བདུན་ལ་བསང་མཆོད་འབུལ་བའི་ཆོ་ག་ལྷའི་རྔ་ཆེན་ཞེས་བྱ་བ་འདི་ནི། གཙུག་ལག་ཀུན་གཟིགས་བླ་མ་མདོ་རྒྱུད་པའམ། བདེ་འབྱུང་རྣམ་པར་རོལ་པ་ཞེས་བྱ་བའི་གསུང་གིས་བསྐུལ་ངོར། རྒྱལ་བ་གཉིས་པ་དད་སྒྲོལ་ཨེ་ཝཾ་པ་ཆེན་པོ། ཡབ་སྲས་བརྒྱུད་པར་བཅས་པའི་ལེགས་གསུངས་མཁའ་ཉལ་ཟིལ་མངར་གྱིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་ཤིང་སྤྲེལ་གྱི་ལོར་ས་དཀར་བསམ་འགྲུབ་གླིང་དུ་བྲིས་པ་དགེ་ལེགས་འཕེལ་བར་གྱུར་ཅིག། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
