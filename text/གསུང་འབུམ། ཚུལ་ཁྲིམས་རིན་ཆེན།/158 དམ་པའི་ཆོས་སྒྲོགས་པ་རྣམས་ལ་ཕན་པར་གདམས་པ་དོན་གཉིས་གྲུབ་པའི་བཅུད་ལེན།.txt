གསུང་འབུམ། ཚུལ་ཁྲིམས་རིན་ཆེན།
པོད ༡༥༨
དམ་པའི་ཆོས་སྒྲོགས་པ་རྣམས་ལ་ཕན་པར་གདམས་པ་དོན་གཉིས་གྲུབ་པའི་བཅུད་ལེན།
༼ཏ༽ ༄༅། །དམ་པའི་ཆོས་སྒྲོགས་པ་རྣམས་ལ་ཕན་པར་གདམས་པ་དོན་གཉིས་གྲུབ་པའི་བཅུད་ལེན་ཞེས་བྱ་བ་བཞུགས་སོ།། གང་དག་མཚན་གྱི་ཆོས་དུང་ལྡིར་བའི་ཁོངས། ། སྲིད་ཞིའི་མི་མཐུན་རྒུད་པའི་རིམས་བཅལ་ནས། ། དགེ་ལེགས་ཕན་བདེ་གསར་པའི་མགྲོན་རིགས་རྣམས། ། འགུགས་བྱེད་དཀོན་མཆོག་གསུམ་གྱིས་རྟག་ཏུ་སྐྱོངས། ། ཐོག་མཐའ་བར་ཀུན་དགེ་བའི་ཆོས་ཀྱི་སྒྲ། ། མི་ཟད་མགྲིན་ལས་འཇོ་བས་རང་གཞན་དོན། ། ལྷུན་གྱིས་གྲུབ་པའི་སྐལ་བཟང་ཆོས་སྒྲོགས་པ། ། ཀུན་ལ་ཕན་པར་གདམས་འདིར་རྣ་བ་བློགས། །
དེའང་ཆོས་སྒྲོགས་པ་སྤྱི་དང་ཁྱད་པར་བ་རྣམས་ལ་བསྒོ་བ། མགོན་པོ་བྱམས་པས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུ། ། ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གིས་ཤཱཀྱའི་བསྟན་པ་ནི། ། འཇིག་རྟེན་ཁམས་འདིར་ཡུན་རིང་གནས་པར་འགྱུར། ། ཞེས་གསུངས་པས་སངས་རྒྱས་བཅོམ་ལྡན་འདས་ཀྱི་བསྟན་པ་ནི་བཀའ་དང་བསྟན་བཅོས་གཉིས་སུ་མ་འདུས་པ་མེད་ལ། དེ་ཉིད་ལོ་དར་དུ་དཔལ་ལྷུན་གྲུབ་སྟེང་གི་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བ་དང༌། རྒྱལ་ཁབ་ཆེན་པོ་མི་མཐུན་ཕྱོགས་ལས་རྣམ་རྒྱལ་བ་འདབ་འབྱོར་བ་འདིར། སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་དར་བ་དང་བསྟན་འཛིན་གྱི་སྐྱེས་བུ་དམ་པ་རྣམས་ཞབས་པད་ཡུན་དུ་བརྟན་པ་དང༌།
བསྟན་པའི་སྦྱིན་བདག་རྣམས་ཀྱི་སྐུ་ཚེ་བསོད་ནམས་མངའ་ཐང་དཔལ་འབྱོར་རྣམས་ཆེར་རྒྱས་སུ་འབྱུང་བ་དང༌། ཆབ་འབངས་ཀྱིས་མཚོན་པའི་ཡངས་པའི་རྒྱལ་ཁམས་ཀྱི་ལུས་ཅན་ཀུན་གྱི་རྒྱུད་དུ་ཚོགས་གཉིས་རྫོགས་ཤིང་སྒྲིབ་གཉིས་སྦྱང་ཕྱིར། འདུས་ཚོགས་ཆེན་པོར་འཇིགས་བྱེད་དྲུག་ཅུ་དང༌། དཀྱིལ་འཁོར་བདུན་གྱི་སྒྲུབ་མཆོད་དང༌། ཆོས་སྒྲོགས་པ་རྣམས་ཀྱིས་བཀའ་བསྟན་འགྱུར་རོ་འཚལ་གྱི་ཚོགས་བསྒྲགས་པའི། ས་སྐྱོང་བསྟན་པའི་སྦྱིན་བདག་ཆེན་པོ་ནས་བསྙེན་བཀུར་སྟོབ་པ་གང་ཚེ་འདིར་འདུས་པའི་ཆོས་སྒྲོགས་པ་རྣམས་ཀྱིས་མཚོན་ཡུལ་གྲུ་གང་དུ་གནས་པའི་ཆོས་འདོན་པ་སྤྱི་ལ་དགོས་པའི་སྐྱབས་འགྲོ་སེམས་བསྐྱེད། དངོས་གཞི་བསྐྱེད་དམིགས་ཀྱི་རིམ་པ་མཇུག་དགེ་བ་བསྔོ་བའི་བར་གྱི་བསླབ་བྱ་རྣམས་ཁོ་བོའི་ལོགས་སུ་བྲིས་པ་ལ་མོས་ན་དེ་བལྟ་བར་བྱ་ཞིང༌། འདིར་སྐབས་སུ་བབ་པ་ནི། སྤྱིར་ཡི་གེའི་བཀླག་ཐབས་འཕགས་བོད་མཁས་པའི་ཚོགས་མང་པོས་བྲིས་པ་ཡོད་ནའང༌། འདིར་ཡི་གེ་མངས་ཀྱིས་དོགས་པས་མི་འདྲི་མོད།
འདིར་ཆོས་འདོན་པ་རྣམས་ལ་མེད་ཐབས་མེད་པའི་དབྱངས་གསལ་ཡི་གེའི་འབྱུང་གནས། ཡི་གེ་བཀླག་ཐབས་འཐད་པའི་ཕྱོགས་སྒྲུབ་པ། མི་འཐད་པའི་ཕྱོགས་དགག་པ། འཐད་པ་བསྒྲུབས་པའི་དགོས་པ་དང་གསུམ་ལས། དང་པོ་ནི་གནས་དང་བྱེད་པ་དང་རྩོལ་བ་རྣམས་ལས་ཡི་གེ་སྐྱེའོ། ། ཞེས་གསུངས་པ་ལྟར་གནས་ནི། ཁོག་པ་མགྲིན་པ་རྐན་དང་ལྕེ། ། སྣ་དང་སྤྱི་བོ་སོ་དང་མཆུ། ། ཞེས་དང་ཀློག་ཚུལ་དངོས་ལ། ཨ་ཀུ་ཧཋཀ་མགྲིན་པ་ལས། །
ཨི་ཙུ་ཡ་ཤ་རྐན་ལས་བྱུང༌། ། ཨིཏ་ཨེཏ་ཨཻཏ་རྣམས་མགྲིན་རྐན་ལས། ། རྀ་ཊུ་ར་ཥ་སྤྱི་བོ་ལས། ། ལྀ་ཏུ་ལ་ས་སོ་ལས་འབྱུང༌། ། ཨུ་པུ་ཝ་ཉྤ་མཆུ་དག་ལས། ། ཨུར་ཨོར་ཨཽར་རྣམས་མཆུ་མགྲིན་ལས། ། ཝ་ཡིག་མཆུ་དང་སོ་ལས་འབྱུང༌། ། རྗེས་སུ་ང་རོ་སྣ་ལས་ཏེ། ། སྣ་དང་རང་གི་གནས་ལས་ཀྱང༌། ། སྡེ་པའི་ལྔ་པ་རྣམས་འབྱུང་ངོ༌། །
བྱེད་པ་བཤད་པ་ལ། བྱེད་པ་ལྕེ་ཡི་རྩ་བ་ནི། ། ལྕེ་རྩེ་ཅན་གྱི་ཡིན་པར་བཤད། ། ལྕེ་དབུས་རྐན་ལས་འབྱུང་རྣམས་ཀྱིའོ། ། ལྕེ་རྩེ་དང་ཉེ་སྟེང་འབྱུང་བའི། ། སོ་ལས་འབྱུང་བའི་ལྕེ་རྩེ་སྟེ། ། ལྷག་མ་རང་གི་གནས་ཉིད་དོ། ། ཞེས་པ་སྟེ་དེ་དག་ལེགས་སྦྱར་སྔགས་ཀྱི་བཀླག་ཐབས་ཏེ། ཞིབ་པ་སྔགས་ཀློག་གི་གཞུང་རྣམས་ནས་རྒྱས་པར་འབྱུང་བས་འདིར་མ་སྤྲོས་སོ། ། དེ་ལྟ་བུའི་ལེགས་སྦྱར་གྱི་བཀླག་ཐབས་དེ་ལས་བོད་ཀྱི་བཀླག་ཐབས་འབྱུང་བའི་ཚུལ་ནི།
ཨ་ནི་རིང་ཐུང་གཉིས་དང༌། ཀུ་ཞེས་པའི་ནང་ཀ་ཁ་ག་གྷ་ང་སྟེ་ལྔ་དང༌། ཧཋཀ་རྣམས་ནི་མགྲིན་པ་ལས་འབྱུང་ཞིང༌། དེ་ལ་བྱེད་པ་ལྕེ་རྩ་དང༌། རྩོལ་བ་མགྲིན་པ་ཕྱེ་བ་ལས་འབྱུང་ངོ༌། ། ཨི་ནི་མགྲིན་པ་བཙུམ་པ་ལས་འབྱུང་ངོ༌། ། དེ་བཞིན་དུ་ཙ་ཚ་ཛ་ཛྷ་ཉ་རྣམས་ལྕེ་རྐན་སོ་རྣམས་སྦྱར་བ་ལས་འབྱུང་ངོ༌། ། རྀ་གཉིས་དང་ཊ་ཋ་ཌ་ཌྷ་ཎ་ཥ་སྤྱི་བོ་ལས་འབྱུང་ཞིང༌། ལྀ་གཉིས་དང་ཏ་ཐ་ད་དྷ་ན་ལ་དང་ས་ཟ་རྣམས། ལྕེ་རྩ་དང་སོ་ཉེ་བ་ལས་འབྱུང་ཞིང༌།
པ་ཕ་བ་བྷ་མ་ཝ་ཉྤ་རྣམས་མཆུ་ལས་འབྱུང་ངོ༌། ། བོད་དང་མཐུན་པ་ཅ་ཆ་ཇ་ལྕེ་དབུས་དང་འབྲེལ་པ་ལས་སོ། ། ཞ་དང་ཤ་མཐུན་པར་ལྕེ་རྩ་ལས་འབྱུང་ངོ༌། ། གཞན་རྩོལ་བ་སོགས་བཤད་བྱ་མང་དུ་ཡོད་ཀྱང་འདིར་གོ་དཀའ་བས་མ་བྲིས་མོད། ཡི་གེའི་འབྱུང་ཁུངས་དང་བྱེད་པ་དེ་ཙམ་ལ་ངེས་པར་བྱས་ནས། ཡི་གེ་དེ་རྣམས་འདུས་པ་ལས་མིང་དང་ཚིག་གི་ཚོགས་ཀྱི་འཕུལ་དང་མཐའ་རྟེན་དང་མགོ་ཅན་གུག་སྐྱེད་གནའ་རུ་ཡ་བཏགས་ར་བཏགས་སྦྱར་བ་དཔེར་ན་དགེ་བསགས། བརྟན་བརླིང༌། མངོན་ལྐོག སྒྲུན་ཟླ། བསྐྱེད་བསྲིངས་ལྟ་བུ་རྣམས་ལ་རང་རང་གི་སྒྲ་ཐོན་པ་སྟེ་སྒྲ་ཟུར་མ་ཉམས་པ་ཆོས་ཀྱི་ཚིག་འབྲུ་རྣམས་གཟུགས་ཅན་གཟུགས་མེད་ཀུན་གྱིས་ཐོས་པར་འགྱུར་བའི་སྐད་གདངས་བཅས་ཡི་གེའི་བཀླག་ཐབས་རྣམས་ལས་འབྱུང་བ་ལྟར་འདོན་དགོས་པའི་ཕྱིར་རོ། །
གཉིས་པ་མི་འཐད་པ་དགག་པ་ནི་ཆོས་སྤྱོད་བཅུའི་སྐབས་ནས་ཡི་གེ་ཀློག་པ་ཞེས་ངག་གི་སྐད་གདངས་མཐོན་པོ་བཅས་སྒྲ་དག་པར་ཀློག་དགོས་ཀྱི། དབུས་མཐའ་རྣམ་འབྱེད་ཚིག་ལེའུར་བྱས་པ་ལས། ཡི་གེ་འདྲི་མཆོད་སྦྱིན་པ་དང༌། ། ཉན་དང་ཀློག་དང་འཛིན་པ་དང༌། ། འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་སྒོམ་པ་སྟེ། ། སྤྱོད་པ་འདི་བཅུའི་བདག་ཉིད་ཀྱི། ། བསོད་ནམས་ཕུང་པོ་གཞལ་དུ་མེད། ། ཞེས་གསུངས་པ་རྣམས་ཀྱི་སྐབས་ནས་ཀྱང༌། ཉན་པ་ལའང་དེར་འཁོད་ཅི་ཙམ་ཡོད་པ་དེས་ཐོས་པར་བྱེད་དགོས་པ་དང༌།
ཀློག་པ་ལའང་གང་གི་ཡི་གེའི་སྐྱེ་གནས་སོགས་དང་མཐུན་པར་སྒྲ་སྐད་གདངས་མཐོ་ཞིང་ལྷང་ལྷང་བ་ཉན་པ་ཀུན་གྱིས་ཐོས་པར་བྱེད་ནས་ཀློག་དགོས་ཀྱི། ཅི་ཡང་གོ་རྒྱུ་མེད་པའི་མགོ་བསྒྲིལ་མིག་འགྲིམ་བྱེད་པ་རྣམས་ནི་གཡོ་སྒྱུ་ཅན་གྱི་འདོན་བརྗོད་དོ། ། འགའ་ཞིག་ཆོས་སྒྲོགས་པའི་ཚིག་འབྲུ་གོ་རྒྱུ་མེད་པར་འུང་ཞེས་པའི་ཡིག་ཕྲེང་གི་གྲངས་མགོ་བསྒྲིལ་བྱེད་པ་ནི་ཤིན་ཏུ་མི་འཐད་དེ། དཔེར་ན་ཡི་གེ་ཕྲེང་གཅིག་གི་ནང་དུའང་ཡིག་འབྲུ་བདུན་བཅུ་བརྒྱད་ཅུ་ཙམ་མེད་པ་ནི་མི་སྲིད་ལ། དེ་ལ་འུང་ཞེས་པ་གཅིག་གིས་ཁྱབ་པ་མེད་དེ་གོང་དུ་བཤད་པའི་ཡི་གེའི་སྐྱེ་གནས་དང་འབྱུང་ཁུངས་ཀྱི་ཀློག་ལུགས་ཅི་ཡང་མེད་པའི་ཕྱིར། ཡང་འགའ་ཞིག་མཆུ་རྩེ་འགུལ་ཙམ་དང་འདོན་པའི་སྒྲ་སྐད་ཅི་ཡང་མི་འབྱིན་པར་མིག་འགྲིམ་དང་མགོ་བསྒྲིལ་བྱེད་པ་མཐོང་སྟེ། དེ་འདྲ་ནི་ཡི་གེ་ཤེས་མི་ཤེས་པ་ཀུན་གྱིས་ཀྱང་མིག་འགྲིམ་དེ་འདྲ་མི་ཤེས་པ་སུ་ཡང་མེད་པའི་ཕྱིར། ཆོས་སྒྲོགས་ཀྱི་ཐ་སྙད་མི་ཐོབ་སྟེ། ཆོས་སྒྲོགས་ཀྱི་མིང་ཡང་མེད་དོ། ། ལར་སྔོན་གྱི་མཁས་པ་རྣམས་ཀྱིས་ཡི་གེའི་བཀླག་ཐབས་ཀུན་ལ་དེ་འདྲ་བཤད་པ་མེད་པའི་ཕྱིར།
ཡང་ཁ་ཅིག་ཡིག་འབྲུ་གསུམ་བཞི་ཙམ་འབོད་སྐད་ལྟ་བུ་བྱེད་ཀྱང༌། དེ་འབྲོ་མཐུད་པ་མེད་པ་ལྐོག་སོབ་བཟླས་པ་ལྟ་བུ་བྱེད་པ་དེའང་ཡི་གེ་ཀློག་པའི་གོ་མི་ཆོད་དེ། ཡིག་ཀློག་ལ་ཡིག་འབྲུ་སོ་སོའི་སྒྲ་ཟུར་དང༌། འཕུལ་བྱེད་མཐའ་རྟེན་ས་དང་ར་སོགས་ཀྱི་མགོ་ཅན། ཡ་བཏགས་ར་བཏགས་ལ་བཏགས་ཞབས་འགྲེང་ཀུན་ཀྱང་ཡི་གེ་ལ་ཡོད་ཚུལ་ལྟར་བཀླག་དགོས་ཤིང༌། དེ་ལྟ་མིན་ན་ཡིག་ཀློག་མཁས་མི་མཁས་ཀྱི་ཐ་སྙད་ཀྱང་མེད་ཅིང༌། ཆོས་སྒྲོགས་བྱས་པའི་ཕན་ཡོན་ཆུང་ཞིང་རང་གཞན་གཉིས་ཀ་མགོ་གཡོགས་པའི་གཡོ་སྒྱུ་ཅན་དུ་འགྱུར་བའི་ཕྱིར་རོ། ། ཡང་འགའ་ཞིག་ཡི་གེ་མཁས་པས་སྒྲ་སྐད་ལྟ་བུ་འདོན་མ་ནུས་ཀྱང་སེམས་མ་ཡེངས་པ་ཡིད་ཀློག་ལྟ་བུ་བྱེད་པས་ཆོག་མོད་བསམས་ན་དེ་ནི་མ་ཡིན་ཏེ། གསང་སྔགས་ཟབ་མོའི་བཟླས་བརྗོད་ལའང་སེམས་སྒོམ་པ་བསམ་གཏན་དང་མ་བྲལ་བར་སྔགས་ཀྱི་སྒྲ་གོང་བས་ཚོར་ཙམ་བཟླ་དགོས་པར་བཤད་མོད། འདིར་ནི་དེ་དང་མི་འདྲ་སྟེ་ཆོས་སྒྲོགས་བྱེད་པའི་ཚིག་གི་འབྲུ་དོན་ཏེ།
མི་དང་མི་མ་ཡིན་པ་ཀུན་གྱིས་ཐོས་པར་བཟླ་དགོས་ཀྱི། ཡིད་བཟླས་མགོ་བསྒྲིལ་བྱེད་པ་དེ་ཡི་ཆོས་ཀྱི་སྒྲ་སྐད་སུས་ཀྱང་མཉན་དུ་མེད་དེ། གཡོ་སྒྱུ་ཅན་གྱིས་ཆོས་སྒྲོགས་པར་འགྱུར་བའི་ཕྱིར་རོ། ། རིག་པ་ཐ་མལ་དུ་གཡེང་བའི་ངང་ནས་ཡི་གེ་འདོན་པའི་སྐད་གདངས་སངས་རྒྱས་ཀྱི་གསུངས་པ། ཞུ་བ་པོས་ཞུས་པ། ཆོས་རང་གི་གནས་ལུགས་སོགས་མི་དང་མི་མ་ཡིན་པ་ཀུན་གྱི་རྣ་བས་སྒྲ་ལྷང་ལྷང་བ་ཐོས་པ་ཞིག་ལས་ཕན་ཡོན་ཐམས་ཅད་འབྱུང་དགོས་ཀྱི། དེ་ལྟ་མ་ཡིན་པའི་ལྐོག་སོབ་ཀྱི་སྒྲ་ཅུང་ཟད་རེ་དང་མིག་འགྲིམ་བྱེད་པ་དེ་ལྟ་བུ་ནི་ཕན་ཡོན་ཅུང་ཟད་ཀྱང་མི་འབྱུང་སྟེ། དེས་ན་ཆོས་སྒྲོགས་བྱེད་པ་རྣམས་ཀྱང་བསྙེན་བཀུར་དང་ཡོན་འབུལ་ལེན་པར་འདོད་ཅིང༌། སྦྱིན་བདག་གི་དགོས་པའི་གཙོ་བོ་བཀའ་ལུང་གི་ཚིག་དོན་སྐད་གདངས་ཆེན་པོས་དག་གསལ་ཅན་དུ་མི་འདོན་པ། གཡོ་འགུལ་འཚེར་ཞིང་སྐད་གདངས་བཏེག་མི་འདོད་པར།
གསུང་རབ་ཀྱི་ཕན་ཡོན་ཐམས་ཅད་ཆོས་སྒྲོགས་པ་རྣམས་ཀྱི་གཡོ་སྒྱུ་རི་ཆེན་པོས་ནོན་པ་ལྟ་བུའི་འོག་ཏུ་འགྲོར་བཅུག་པ་འདི་ནི། སངས་རྒྱས་བསྟན་པ་ལ་གནོད་ཚབ་འདི་ལས་ཆེ་བ་འབྱུང་ཐབས་མ་མཆིས་སོ། ། དེས་ན་གཙང་དབུས་ཁམས་གསུམ་དུ་བླ་མ་སློབ་དཔོན་གྱི་རིགས་སུ་གཏོགས་པ་ཐམས་ཅད་ཀྱི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་དང་སློབ་མ་སྨིན་པའི་ཕྱིར་དབང་བསྐུར་བ་ལ་སོགས་པའི་བྱ་བ་ཐམས་ཅད་དང༌། འདུས་ཚོགས་མང་པོས་ཆོ་ག་ཆོས་སྤྱོད་ཀྱི་འདོན་བརྗོད་ཐམས་ཅད་ཀྱང༌། རང་གཞན་འགྲོ་བ་ཀུན་གྱིས་ཐོས་པར་འདོན་དགོས་པར་འགྱུར་ན། ཁྱེད་ཅག་ཆོས་སྒྲོགས་པ་རྣམས་ལ་ཆོས་ཀྱི་སྒྲ་དོན་ཅུང་ཟད་ཀྱང་གོ་རྒྱུ་མེད་པར་མགོ་བསྒྲིལ་མིག་འགྲིམ་ཁོ་ན་བྱེད་ཆོག་པ་འདི། རྫོགས་པའི་སངས་རྒྱས་ནས་བྱང་ཆུབ་སེམས་དཔའ་དགྲ་བཅོམ་པ་སུ་ལས་གནང་བ་ཐོབ་པ་ཡིན་སྨྲ་དགོས་སོ། ། སྨྲ་རྒྱུ་མེད་ན་ཟ་འདོད་གཡོ་འགུལ་འཚེར་བའི་བྱ་བ་མཁན་དེ་བསྟན་པ་ལ་གཏན་ནས་མི་གནས་པར་གཞན་དུ་བྱོལ་ཞིག གསུམ་པ་འཐད་པ་སྒྲུབ་པའི་དགོས་པ་ནི།
ཆོས་ཚུལ་བཞིན་བཏོན་པ་ནི། སྟོན་པས་ཀྱང༌། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་དག་དང་མི་ཡི་སྐད་རྣམས་ལས། ། འགྲོ་བ་ཀུན་གྱི་སྒྲ་རྣམས་ཇི་ཙམ་པ། ། ཐམས་ཅད་སྐད་དུ་བདག་གིས་ཆོས་བསྟན་ནོ། ། ཞེས་གསུངས་པ་དང༌། དེས་ན་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལས་ཀྱང་མདོ་སྡེ་དེ་ཉིད་ཀྱིས་མཚོན་ནས་ཐེག་ཆེན་གྱི་མདོ་རྣམས་གང་དུ་བཞུགས་ཤིང་སྤེལ་བ་དང་མཆོད་པའི་རྒྱལ་པོ་སོགས་ཡོད་པ་དེར་རྒྱལ་པོ་ཆེན་པོ་བཞི་སོགས་ཀྱིས་སྐྱོང་བར་བྱེད་པའི་ཚུལ་རྒྱ་ཆེར་འབྱུང་ཞིང་ཁྱད་པར་དུ། བཅོམ་ལྡན་འདས་མིའི་རྒྱལ་པོ་གང་གི་ཡུལ་དུ་མདོ་སྡེའི་དབང་པོ་འཛིན་པའི་དགེ་སློང་ཆོས་སྨྲ་བ་དེ་དག་མཆི་བར་འགྱུར་བའི་ཡུལ་དེ་དག་ཏུ་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་འདི་ཡང་བསྙེན་པར་འགྱུར་རོ། ། བཙུན་པ་བཅོམ་ལྡན་འདས་ནམ་མིའི་རྒྱལ་པོས་གསེར་འོད་དམ་པ་མདོ་སྡེའི་དབང་པོའི་རྒྱལ་པོ་འདི་མཉན་ཏེ་ཐོས་ནས་མདོ་སྡེའི་དབང་པོ་འདི་འཛིན་པའི་དགེ་སློང་དེ་དག་གི་ཕྱིར་རྒོལ་བ་དེ་དག་ལས་ཀུན་ཏུ་སྲུང་བར་བགྱིད།
ཡོངས་སུ་སྐྱོབ་པ་དང༌། ཡོངས་སུ་འཛིན་པ་དང༌། ཡོངས་སུ་སྦྱོང་བར་བགྱིད་ན། བཙུན་པ་བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞིས་མིའི་རྒྱལ་པོ་དེའི་ཡུལ་ཐམས་ཅད་ན་གནས་པའི་སེམས་ཅན་རྣམས་ཀུན་ཏུ་བསྲུང་བར་བགྱི། ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། ཡོངས་སུ་བསྐྱང་བ་དང༌། ཞི་བ་དང་བདེ་ལེགས་སུ་འགྱུར་བར་བགྱིའོ། ། ཞེས་སོགས་མདོ་སྡེ་དུ་མ་ནས་འབྱུང་བ་ལྟར་རང་རེ་རྣམས་ཀྱང་དེ་བཞིན་གཤེགས་པའི་གསུང་རབ་དག་གསལ་ཅན་དུ་བཀླགས་པ་ན་སྒྲ་སྐད་མ་ཉམས་པ་ཆོས་སྒྲ་ལྷང་ངེ་བ་བསྒྲགས་ན་བསྟན་པ་ལ་དགའ་བའི་ལྷ་ཀླུ་དྲི་ཟ་སོགས་ཀྱང༌། སྔོན་སྟོན་པས་ཆོས་ཀྱི་རྣམ་གྲངས་རེ་རེ་གསུངས་པ་ལའང་ལྷ་ཀླུ་སོགས་སྡེ་བརྒྱད་ཀུན་གྱིས་ཀྱང་ཆོས་ཀྱི་རྣམ་གྲངས་འདི་སུ་ཞིག་གིས་འདྲིའམ་ཀློག་པ་སོགས་ལ་བདག་ཅག་རྣམས་ཀྱིས་རྟག་ཏུ་བསྲུང་བ་དང༌།
བསྐྱབ་པ་དང༌། སྦ་བ་དང༌། ཆོས་ཀྱི་སྦྱིན་བདག་བཅས་པའི་ཚེ་དང་བསོད་ནམས་བསྐྱེད་པ་ལ་སོགས་པའི་མཐུན་གྲོགས་བགྱི་བར་ཁས་བླངས་པ་བཞིན་དུ་བྱེད་ཅིང༌། གནས་སྐབས་ཀྱི་ནད་གདོན་བར་ཆད་ཞི་བ་སོགས་བསམ་དོན་ཀུན་ཀྱང་དེ་དག་གིས་བསྒྲུབ་པར་ཁས་བླངས་པའི་ཕྱིར་རོ། ། བསྟན་པ་ལ་མི་དགའ་བའི་བདུད་དང་མུ་སྟེགས་འདྲེ་གདོན་གདུག་པ་ཅན་སོགས། ཆོས་ཀྱི་སྒྲ་ལྷང་ལྷང་བ་ཐོས་པའི་འཁོར་ཡུག་དཔག་ཚད་ཀུན་ཏུ་འབྲོས་པར་འགྱུར་བ་སོགས། ཆོས་ཀྱི་རྣམ་གྲངས་རྒྱ་ཆེར་གསུངས་པ་རྣམས་འདིར་ཡི་གེར་འདྲིར་མ་ལྡང་མོད། ཚུལ་དེ་དག་ཐུགས་ལ་བཞག་པར་ཞུ། སླར་སྨྲས་པ། མིང་ཚིག་ཡི་གེའི་འབྱུང་སྒོ་བྱེད་པ་དང༌། །
རྩོལ་བ་མགྲིན་པ་མཆུ་ཡི་འབྱེད་འཛུམ་སྒྲ། ། མ་ཉམས་ལྷང་ངེར་སྒྲོགས་པའི་ཆོས་སྤྱོད་པ། ། ཡོན་མཆོད་ཕན་བདེ་སྒྲུབ་པའི་མཆོད་གནས་ཉིད། ། དག་གསལ་ཚིག་འབྲུ་རྣ་བས་མཉན་དུ་མེད། ། ཁ་ཅིག་སྒྲ་མེད་མིག་གི་ལྟད་མོས་ཚིམ། ། འགའ་ཞིག་འུང་སྒྲ་གཅིག་ལ་མགོ་བསྒྲིལ་མང༌། ། ངལ་དུབ་དོགས་པའི་གཡོ་སྒྱུའི་ཆོས་སྒྲོགས་པ། ། ཆོས་སྒྲ་དབྱར་གྱི་རྔ་གསང་ལྷང་ངེ་བར། ། འཁོར་འདས་ལྷ་སྲུང་མདོངས་མཐའ་ལྡན་པ་རྣམས། ། སྲུང་སྐྱོབ་དགའ་བའི་གར་བཅས་ཕན་འདོགས་ཀྱི། །
སྤུ་སྡུག་ངོམས་པ་དམ་ཆོས་བདེན་པའི་མཐུ། ། དེ་སྐད་སྨྲས་ལ་གཡོ་ཅན་དགྱེས་མིན་ཡང༌། ། གཟུར་གནས་དཔྱོད་ལྡན་དགའ་བའི་ག་ཞ་འབྱིན། ། པདྨའི་བསྲུང་ལ་ཤ་སྦྲང་མགུ་མིན་ཡང༌། ། སྦྲང་རྩི་འཛིན་པ་རངས་པའི་གླུ་ཆུང་ལེན། ། འདི་སྦྱར་དགེ་བས་ཡངས་པའི་འཇིག་རྟེན་ཁམས། ། བདེ་འབྱུང་ཆོས་ཀྱི་སྒྲ་དབྱངས་སྙན་པས་ཁྱབ། ། ལུས་ཅན་མཐའ་དག་བདེ་བ་དེ་རྒྱུ་བཅས། ། སྤྱོད་པའི་སྐལ་བ་བཟང་པོར་རེག་གྱུར་ཅིག ། ཅེས་དམ་པའི་ཆོས་སྒྲོགས་པ་རྣམས་ལ་ཕན་པར་གདམས་པ་དོན་གཉིས་གྲུབ་པའི་བཅུད་ལེན་ཞེས་བྱ་བ་འདི་ནི།
རྣམ་འདྲེན་བསྟན་པའི་སྦྱིན་བདག་ཆེན་པོ་ས་སྐྱོང་བློ་གྲོས་རྒྱ་མཚོ་པའི་བཀའ་ལུང་གིས་ཆོས་སྒྲོགས་པ་སྤྱི་དང་བྱེ་བྲག་པ་རྣམས། ས་ཉེ་རིང་གང་དུ་བཞག་ཀྱང་ཆོས་འདོན་གྱི་ཚིག་གི་སྒྲ་སྐད་གང་ཡང་ཐོས་རྒྱུ་མེད་པ་ལྐོག་སོབ་དང་མགོ་བསྒྲིལ་བྱེད་པ་འདི་རྣམས་ལ་ཆོས་ཀྱི་སྒྲ་དག་གསལ་ལྷང་ལྷང་འབྱིན་དགོས་པའི་བསྒོ་བླགས་འདི་ལྟར་བྲིས་ཞེས་བསྐུལ་བའི་ངོར། ཐུ་མིའི་ལུགས་སྲོལ་འཆང་བ་བནྡེ་ཚུལ་ཁྲིམས་རིན་ཆེན་ནམ། འབྱུང་རུང་གི་ཡོན་ཏན་ལ་སྨོན་པའི་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས་ལྷུན་གྲུབ་སྟེང་དུ་བྲིས་པ་སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
