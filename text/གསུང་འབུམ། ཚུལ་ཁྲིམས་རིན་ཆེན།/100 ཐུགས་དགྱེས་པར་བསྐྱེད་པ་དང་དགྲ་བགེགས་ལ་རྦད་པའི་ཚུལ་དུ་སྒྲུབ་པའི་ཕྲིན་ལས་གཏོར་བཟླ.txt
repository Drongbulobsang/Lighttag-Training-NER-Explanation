གསུང་འབུམ། ཚུལ་ཁྲིམས་རིན་ཆེན།
པོད ༡༠༠
ཐུགས་དགྱེས་པར་བསྐྱེད་པ་དང་དགྲ་བགེགས་ལ་རྦད་པའི་ཚུལ་དུ་སྒྲུབ་པའི་ཕྲིན་ལས་གཏོར་བཟློག
༼ཇ༽ ༄༅། །སགྲྭམཱདྭིཛཡསྱརུཏསརཾནམཤཱསནཔཱལེནྡྲཱཤྩིཏྟཏུཥྚལུཏྤཱདཤྩཱཤཧྲཱུབིགྷཱོཤྩོདནསྱནཡསཱདྷནསྱཀརྨབལིནྣིཝརཎོབིཛཧཱརཾ།།
༄༅། །བསྟན་སྲུང་དབང་པོ་རྣམས་ཐུགས་དགྱེས་པར་བསྐྱེད་པ་དང་དགྲ་བགེགས་ལ་རྦད་པའི་ཚུལ་དུ་སྒྲུབ་པའི་ཕྲིན་ལས་གཏོར་བཟློག་གཡུལ་ལས་རྣམ་པར་རྒྱལ་བའི་ངར་ཞེས་བྱ་བ་བཞུགས།། ཤེས་བྱར་དཔྱོད་པའི་འདྲེན་བྱེད་སྟོང་བགྲད་པས། ། བཅུད་བྲལ་མེལ་ཚེར་རྒྱུ་བའི་དོགས་པ་སྐྱུངས། ། སྐལ་བཟང་ཀུན་དགའི་དཔལ་བསྐྱེད་འཁོར་ལོ་ཡི། ། མགོན་པོ་རྡོ་རྗེ་འཆང་དེ་གཙུག་ཏུ་མཆོད། ། རྣམ་ཐར་བརྒྱད་ལྡན་ཞལ་དར་སྟོང་པ་ཉིད། ། བཅུ་དྲུག་ལག་པས་འགྲོ་བའི་བྲོ་བརྒྱད་ལེན། ། དབང་ཕྱུག་བརྒྱད་སྟེར་བསྡུ་བཞིའི་གར་གྱིས་རྩན། །
བརྟན་གཡོའི་ཁྱབ་བདག་ཧེ་རུ་ཀ་དཔལ་བདུད། ། རྒྱལ་བའི་དགོངས་འགྲེལ་སྨྲ་མཆོག་ས་སྐྱ་པར། ། རྡོ་རྗེ་གུར་མགོན་གྱིས་མཚོན་བསྟན་སྲུང་ཚོགས། ། སྒྲུབ་ཚུལ་གདམས་པ་རིན་ཆེན་འབྱུང་གནས་བཞིན། ། ཟབ་ཡངས་བཞུགས་པའི་གཏིང་མཐའ་དཔག་ཏུ་ཅི། ། དེ་ཚུལ་སྣང་བྱེད་ཀུན་མཁྱེན་ཨེ་ཝཾ་པའི། ། ཞལ་ལུང་མན་ངག་གཡུལ་ལས་རྣམ་རྒྱལ་བས། ། དངོས་བསྟན་དགྱེས་པར་བསྐྱེད་དང་དགྲ་བགེགས་ལ། ། རྦད་ཚུལ་གཏོར་མའི་ཕྲིན་ལས་རྣམ་གསལ་བགྱི། ། བཀའ་སྲུང་ཚོགས་ལ་བསྟན་འགྲོར་སྡང་བའི་དགྲ། །
སྙིང་རྗེའི་ཡུལ་ཕྱིར་བཟོད་པར་སྨྲེང་སེམས་ཀྱང༌། ། ལས་ངན་གསོག་ཚུལ་དྲན་པས་ད་ལྟར་ཉིད། ། ཚར་གཅོད་ལས་སུ་བསྐུལ་བའི་ཚུལ་འདི་ཐལ། ། དེའང་ཀུན་གཟིགས་བསྟན་པའི་མངའ་བདག་དཔལ་ས་སྐྱ་པ་ཡབ་སྲས་རྣམས་ལ་བསྟན་སྲུང་དབང་པོ་རྣམས་ཀྱི་སྒྲུབ་ཚུལ་གྱི་གདམས་པ་རྒྱ་མཚོ་ལྟ་བུར་བཞུགས་པ་ལས། འདིར་བསྟན་སྲུང་ཐུགས་མཉེས་པའི་ཚུལ་དུ་སྒྲུབ་པ་དང༌། དགྲ་བགེགས་ལ་རྦད་པའི་ཚུལ་དུ་སྒྲུབ་པ་གཉིས་སུ་གསུངས་པ་ཇི་ལྟར་ཉམས་སུ་ལེན་པ་ལ་གསུམ་སྟེ། སྦྱོར་བ་དང༌། དངོས་གཞི་དང༌། རྗེས་སོ། ། དང་པོ་ལ།
གནས་ཁང་རྒྱན་གྱིས་བརྒྱན་པ་ལ་ཡི་དམ་དང་ཆོས་སྐྱོང་གི་རྟེན་དགྲམ་པའི་མདུན་དུ། སྟེགས་ཀྱི་ཁར་ཡི་དམ་ཆོས་སྐྱོང་རྣམས་ཀྱི་གཏོར་མ་ལྔ་ཚར་དང༌། བསྐང་གཏོར་དང༌། མཆོད་པ་ཉེར་སྤྱོད་དང༌། བསྐང་རྫས་སྤྱན་གཟིགས་ཅི་འབྱོར་པ་རྣམས་སྤྱི་ལྟར་བཤམ། ཉི་མ་རྗེས་མ་དང་འབྲེལ་བའི་ཚེ། དེ་དག་གི་མདུན་ཕྱོགས་ལ་སོགས་པར་དམར་གཏོར་ཤ་ཁྲག་གིས་བརྒྱན་པ་བཞི་ལ། ཁྲག་གི་ཨརྒྷཾ་ལ་སོགས་པ་དྲག་པོའི་མཆོད་པ་གཏོར་མའི་འགོ་ཕྱོགས་དང་ལྡོག་པར་འགྲེང་ཚར་དུ་བཀོད་པ། བསྒྲལ་རྒྱུའི་ལིངྒ་ཟན་དང་རྫས་ངན་གྱིས་སྦགས་པ་ལྕགས་སྣོད་དུ་བཞག་པ་ཁེབས་ལྡན་དང༌། གཉིས་ཀ་ལྟར་ཡང་ཐུན་གཏོར་དང་བསྐང་རྫས་སྤྱན་གཟིགས་ཞི་དྲག་གི་ཆས་ཅི་འབྱོར་པ་རྣམས་བཤམ་མོ། །
གཉིས་པ་དངོས་གཞི་ལ་གཉིས་ཀྱི། དང་པོར་ཐུགས་མཉེས་པའི་ཚུལ་དུ་སྒྲུབ་པ་ལ། གནས་ཁང་མཆོད་པ་བྱིན་གྱིས་བརླབས། ། བདག་གི་རྣལ་འབྱོར་སྔོན་འགྲོ་བས། ། མདུན་བསྐྱེད་གཏོར་མས་མཉེས་པར་བྱེད། ། སྔགས་བཟླས་བཤགས་པས་མཉེས་པར་བྱེད། ། ཐུགས་དམ་བསྐང་བས་མཉེས་པར་བྱེད། ། བསྟོད་དབྱངས་བསྟབ་པས་མཉེས་པར་བྱེད། ། ཅེས་པ་ལྟར་ཏེ། དེ་དག་ནི་རྗེ་ངོར་ཆེན་ཡབ་སྲས་ཀྱི་ཡིག་ཆ་ལས་ཇི་ལྟར་འབྱུང་བ་ལྟར་གཏོར་བསྔོ་བསྐང་གསོ་བསྟོད་པའི་བར་གྲུབ་པ་བྱའོ། །
གཉིས་པ་དགྲ་བགེགས་ལ་རྦད་པའི་ཚུལ་དུ་སྒྲུབ་པ་ལ། དགྲ་བགེགས་དགུག་བསྟིམ་ཆེད་དུ་རྦད། ། བཟླས་པས་ཐུགས་རྒྱུད་བསྐུལ་ཞིང་རྦད། ། བསྒྲལ་མཆོད་སྟོབ་པས་བསྐུལ་ཏེ་རྦད། ། འགལ་རྐྱེན་བཟློག་པར་བཅོལ་ཞིང་རྦད། ། ཟོར་འཕེན་ལས་ལ་བསྐུལ་ཏེ་རྦད། ། ཅེས་པ་ལྟར་ལྔ་ལས། དང་པོ་ལ་ཐུགས་མཉེས་པའི་ཚུལ་དུ་སྒྲུབ་པ་རྣམས་བསྟོད་པ་བཅས་སྔོན་དུ་བཏང་ནས། དངོས་གཞིར་སྔར་གྱི་ལིངྒ་སློབ་དཔོན་གྱི་མདུན་དུ་བཞག་པ་ཁེབས་བསལ་ཏེ། རྡོ་རྗེའི་རྩེས་ནང་མཆོད་འཐོར་བ་དང་བཅས་ཏེ།
ཨོཾ་བཛྲ་ཨ་མྲྀ་ཏ་སོགས་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཁཾ་ནག་པོ་ལས་གནམ་ལྕགས་ལས་གྲུབ་པའི་གཤིན་རྗེའི་ཁང་སྒྲོམ་ནག་པོ་གྲུ་གསུམ་པ། ཁ་དོག་ཅིང་གཏིང་ཟབ་པ། ནང་དུ་དུག་ནད་མཚོན་ཆའི་བུ་ཡུག་རབ་ཏུ་འཚུབས་པ། རྨོངས་བྱེད། རེངས་བྱེད། རྨུགས་བྱེད་ཀྱི་མུན་པ་ནག་པོ་འཁྲིགས་ཤིང་ཟིན་ནས་ཐར་ས་མེད་པ། དེའི་ནང་དུ་ནྲྀ་ལས་དགྲ་བགེགས་ཐམས་ཅད་ཀྱི་ངོ་བོ། དམ་ཉམས་བྱད་མའི་གཟུགས་བརྙན་ལུས་རིད་པ།
སྐྲ་འཛིངས་པ། ལུས་ལ་ཤུ་བ་དང་ཕོལ་མིག་གིས་བཏབ་པ། ཡན་ལག་ལྕགས་སྒྲོག་ཏུ་ཆུད་པ། སྡུག་བསྔལ་ཞིང་ཉམ་ཐག་པ། གཅེར་བུ་འདར་སི་ལེ་བའི་རྣམ་པ་ཅན་དུ་གྱུར་ཅེས་བརྗོད་ཅིང་བསམས་ལ། བདག་ཉིད་ཡི་དམ་དུ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས། མདུན་བསྐྱེད་ཀྱི་མགོན་པོ་འཁོར་བཅས་ལ་ཕོག་པས་ཐུགས་རྒྱུད་བསྐུལ་ཏེ། དེ་དག་ཁྲོ་འཁྲུགས་རྔམས་པའི་ཉམས་ཀྱིས། སྐུ་ལས་རང་འདྲའི་སྤྲུལ་པ། ཡང་སྤྲུལ།
ཕོ་ཉ་ལས་མཁན་མཚོན་ཆ་སྣ་ཚོགས་ཐོགས་པ་སྟོང་གསུམ་འཇིག་རྟེན་ཁྱབ་པར་སྐད་ཅིག་གཅིག་ལ་སྤྲོས། དེ་རྣམས་ཀྱིས་གནོད་བྱེད་དགྲ་བགེགས་གང་ན་གནས་པ་ནས་དགུག་གཞུག་བཅིང་དང་དབང་དུ་བྱེད་པར་བསམས་ལ། སློབ་དཔོན་གྱིས་རྡོ་རྗེ་དྲིལ་བུ་དང་བཅས་པའི་ཧཱུྃ་མཛད་ཀྱི་ཕྱག་རྒྱ་བཅས་ཏེ། ཐམས་ཅད་ཀྱི་ངག་ཏུ། ཛཿརྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། བཅོམ་ལྡན་འདས་སྙིང་པོ་ཀྱེ་རྡོ་རྗེ་ལ་སོགས་པའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། དཔལ་རྡོ་རྗེ་ནག་མོ་ཆེན་པོ་གུར་གྱི་མགོན་པོ།
ཡུམ་ཆེན་ཨེ་ཀ་ཛཱ་ཊི། ལྷ་མོ་འདོད་ཁམས་དབང་མོ། དམ་ཅན་གནོད་སྦྱིན་ཡབ་ཡུམ། བཀའ་སྡོད་པུ་ཏྲ་མིང་སྲིང༌། ལས་བྱེད་རུ་འདྲེན་སྡེ་ཞི། རྣམ་འཕྲུལ་གཎྜིའི་དམག་ཚོགས། སྤྲུལ་པ་ཡང་སྤྲུལ་ཚོགས་དང་བཅས་པའི་བཀའ་བདེན་པ་དང༌། ཞིང་སྐྱོང་དབང་ཕྱུག་གཟི་ལྡན། ཡུམ་ཆེན་སྲིང་མོ་རྣམ་བཞི། ཞིང་སྐྱོང་ཕོ་མོ་འབུམ་སྡེ།
སྣང་སྲིད་ལྷ་སྲིན་སྡེ་བརྒྱད་ལ་སོགས་པ་དཔལ་མགོན་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང༌། ཆོས་དབྱིངས་རང་བཞིན་གྱིས་རྣམ་པར་དག་ཅིང༌། ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང་བདེན་པ་ཆེན་པོའི་བྱིན་གྱིས་བརླབས་ཀྱིས། སངས་རྒྱས་ཀྱི་བསྟན་པ་བཤིག་པ། དཀོན་མཆོག་གི་དབུ་འཕང་དམོད་པ། བླ་མ་དམ་པའི་སྐུ་དགྲ། དགེ་འདུན་གྱི་སྤྱི་དགྲ། སེམས་ཅན་ཡོངས་ལ་འཚེ་བ། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་ཐོ་འཚམས་ཤིང་ཆོས་སྒྲུབ་པའི་གེགས་བྱེད་པའི་དམ་ཉམས་དགྲ་བགེགས་བྱད་མ་གནོད་བྱེད་ཐམས་ཅད་སྐད་ཅིག་ཐང་གཅིག་ཡུང་ཙམ་ལ་དགྲ་བགེགས་ཀྱི་གཟུགས་བརྙན་འདི་ལ་ཁུག་ཅིག ཕོབ་ཅིག
སརྦ་བིགྷྣཱན་ཤ་ཏྲཱུཾ་ཨཱ་ཀརྵ་ཡ་ཛཿཞེས་དང༌། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་བེ་ཤ་ཡ་ཧོཿ ཞེས་དང༌། ཛཿཧཱུྃ་བཾ་ཧོཿ ཡང་ཡང་བརྗོད་པས་བསྟིམ། དེ་ལྟ་བུ་ལན་གསུམ་བྱ།
སླར་ཡང་ལྷ་དབྱེའི་ཆེད་དུ། རྗེ་བཙུན་རྩ་བ་སོགས་ནས། དམ་ཉམས་དགྲ་བགེགས་བྱད་མ་གནོད་བྱེད་ཐམས་ཅད་སྲུང་བར་བྱེད་པའི་ལྷ་དང་ཕྱེས་ཤིག སྐྱོབ་པར་བྱེད་པའི་ལྷ་དང་ཕྱེས་ཤིག དེ་བཞིན་དུ་ཕོ་ལྷ་དང༌། མོ་ལྷ་དང༌། ཞང་ལྷ་དང༌། དགྲ་ལྷ་དང༌། སྲོག་ལྷ་དང༌། ཡུལ་ལྷ་དང༌།
སྲུང་འཁོར་གྱི་ལྷ་དང༌། ཡི་དམ་གྱི་ལྷ་དང༌། ཆོས་སྐྱོང་སྲུང་མ་ཐམས་ཅད་དང་ཕྱེས་ཤིག ཅེས་དང༌། མགོན་པོ་དང་ལྷ་མོ་དང༌། ཞལ་བཞི་པ་རྣམས་ཀྱི་སྔགས་ཐུང་རྣམས་དང༌། ལས་མགོན་ཕོ་མོའི་བོད་པ་རྣམས་ཀྱི་མཐར། སརྦ་དེ་བཱཿཔྲ་བྷེ་ད་ཡ་ཧཱུྃ་ཕཊ། ཅེས་བཏགས་པ་བརྗོད། སླར་ཡང་རང་གི་སྙིང་ག་ནས་འོད་ཟེར་ལྕགས་ཀྱུ་ལྟ་བུ་སྤྲོས་པས།
དགྲ་བགེགས་རྣམས་ཀྱི་ལུས་ངག་ཡིད་གསུམ་གྱི་མཐུ་དང་ནུས་པ་ཐམས་ཅད་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོའི་རྣམ་པར་ཚུར་བཀུག་སྟེ་རང་གི་གནས་གསུམ་དུ་བསྟིམས་པས། རང་གི་སྒོ་གསུམ་གྱི་ནུས་མཐུ་དང་གཟི་བརྗིད་རབ་ཏུ་རྒྱས་པར་རྡོ་རྗེ་གསུམ་གྱི་རང་བཞིན་དུ་གྱུར་པར་བསམ་མོ། ། གཉིས་པ་ནི། རང་ཡི་དམ་དུ་བརྟན་པར་བསྒོམས་ནས། དེ་ཝ་པི་ཙུ་ཅུང་ཟད་བཟླས་པས་གཉའ་མནན་ལ། བསྟན་སྲུང་རྣམས་ཀྱི་སྔགས་བཟླ་བའི་ཚེ། རང་གི་ཐུགས་ཀ་ནས་འོད་ཟེར་ཚ་ཞིང་རྩུབ་པ་དཔག་ཏུ་མེད་པ་འཕྲོས་པས། མདུན་གྱི་མགོན་པོ་འཁོར་བཅས་ལ་ཕོག་པས་ཐུགས་རྒྱུད་བསྐུལ།
དེ་དག་གི་བ་སྤུའི་བུ་ག་ཐམས་ཅད་ནས། རང་འདྲའི་ལས་བྱེད་ཀྱི་མགོན་པོ་ནག་པོ་དྲག་གཏུམ་གྲི་གུག་ཐོད་པ་ལ་སོགས་པ་ཕྱག་མཚན་སྣ་ཚོགས་ཐོགས་པ་འཇིག་རྟེན་གྱི་ཁམས་ཁྱབ་པར་སྤྲོས་ཏེ། དེ་རྣམས་ཀྱིས་བསྟན་པ་དང་རྣལ་འབྱོར་པ་ལ་སྡང་བའི་གནོད་བྱེད་དགྲ་བགེགས་གང་ན་གནས་པ་ནས་བཟུང་སྟེ་ཡན་ལག་བཅིང༌། བརྡེག་ཅིང་བསྡིགས་བཞིན་པས་བཀུག་སྟེ། མདུན་གྱི་ལིངྒ་ལ་བསྟིམ་ཞིང༌། ལས་ཀྱི་མགོན་པོ་རྣམས་ཀྱིས་ཡན་ལག་བཅིངས། ཚེ་དང་བསོད་ནམས་ཕྲོགས། སྟོབས་ཉམས་པར་བྱས། སྙིང་དྲལ། ཐོ་བས་བརྡུངས།
མཚོན་ཆ་སྣ་ཚོགས་སེར་ཆར་དྲག་པོ་ལྟར་ཕབ་སྟེ། ལུས་དུམ་བུར་བྱས་པར་བསམས་ལ། ཤཱ་ས་ན་ཤམ་བུ་ཅན་དང་མགོན་པོ་དང་ལྷ་མོ་དང་ཞལ་བཞི་པའི་སྔགས་རྣམས་ཀྱི་མཇུག་ཏུ་དགྲ་བགེགས་ཆེ་གེ་མོ་ཐམས་ཅད་མཱ་ར་ཡ་ཕཊ་ཅེས་བཏགས་པ་དང༌། ལས་མགོན་མོའི་བོད་པ་ནི། ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུགྨེ་མ་ཧཱུྃ་མ་བྷྱོ་ཛཿཛཿརྦད་པ་ནི། ཏྲཀ་རཀྴ་ཁ་མུནྟྲ་རུ་ལུ་རུ་ལུ་ཏྲཀ་རཀྴ་སྙིང་ཁྲག་སྙིང་བྷྱོ། པུ་ཏྲ་པུ་ཏྲ་བྷྱོ། ཤ་ཤ་ཏྲཀ་ཤ་ཤ་ཏྲཀ ཏྲཀ་མོ་ཏྲཀ་གནོད་བྱེད་ཤ་ཏྲཱུཾ་མཱ་ར་ཡ། བསད་པ་ནི།
མ་ཧཱ་རཀྴ་ཙིཏྟ་སྲོག་ཏུཾ་ཏུཾ། ཀ་མ་ལ་རཀྴ་ཙིཏྟ་སྲོག་ཏུཾ་ཏུཾ། གུ་ཧྱ་རཀྴ་ཙིཏྟ་སྲོག་ཏུཾ་ཏུཾ། ཏྲི་བཾ་རཀྴ་ཙིཏྟ་སྲོག་ཏུཾ་ཏུཾ། མ་མ་ཙ་ཕུར་ཙིཏྟ་སྲོག་ཏུཾ་ཏུཾ། པུ་རུ་ཙ་ལུམ་ཙིཏྟ་སྲོག་ཏུཾ་ཏུཾ། གནོད་བྱེད་ཤ་ཏྲཱུཾ་བིགྷྣཱན་མཱ་ར་ཡ། ཕོའི་བོད་པ་ནི། ཨ་ལི་ཨ་ལི་མ་ཛཿཛཿ ཤཾ་ཤཾ་ལི་ཤི་དེད།
ཨ་ཤོ་དེད། རྨོ་རྨུགས་པུ་ཏྲི་ཨ་ལི་མ་ཛཿཛཿ ནག་མོ་ཤ་ལ་རུབ་ཛཿཛཿརྦད་པ་ནི། དྷྲི་ཀ་དྷྲི་ཀ་ཡ་དུ་པ་ཤ་ནི་སོད། དུམ་ཤིག་ཨ་གཙྪ་ཨ་གཙྪ། ཡ་ནྲྀ་ཡ་ནྲྀ། མོན་བུ་ཛཿ མོན་བུ་ཁྲག་ལ་འཇིབ་ཛཿབསད་པ་ནི། ནྲྀ་ན་རྦད། དུ་ན་རྦད།
ཤི་ན་རྦད། ཤག་ཤིག་རྦད། ཏྲི་ན་རྦད། དུ་ན་རྦད། མོན་པུ་པུ་ཏྲ་ཤཾ་རྦད། ཡཾ་རྨུགས། ལིང་འདུས། ཁཾ་ཤོད་པ་ཡ་མོ་ཛཿ དགྲ་བོའི་རུས་ལ་ཁྲོལ་ཁྲོལ། གསེར་གྱི་སྤུ་གྲི་གནོད་བྱེད་དགྲ་བགེགས་ཀྱི་སྲོག་ལ་ཡ་རྦད་མཱ་ར་ཡ་ཕཊ།
ཅེས་པ་རྣམས་རྐན་སྒྲ་དང་བཅས་ཏེ་དྲག་ཏུ་བཟླས། མི་ཤེས་ན་བོད་སྔགས་ཤམ་བུ་བཏགས་པ་ཅི་ནུས་བཟླས་མཐར། སློབ་དཔོན་གྱིས་གནམ་ལྕགས་ཀྱི་ཕུར་བུ་བླངས་ལ། ཨོཾ་བཛྲ་ཨ་མྲྀ་ཏས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཧཱུྃ་ལས་ཕུར་བུ་སྐུ་སྟོད་གསོད་བྱེད་ལས་ཀྱི་མགོན་པོ་སྐུ་མདོག་མཐིང་ནག་རབ་ཏུ་ཁྲོས་པ་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པ། ལྟེ་བ་མན་ཆད་གནམ་ལྕགས་ཞུན་མ་ལས་གྲུབ་པ་ལྟ་བུ་ཟུར་གསུམ་པ། རྣོ་དབལ་དང་ལྡན་པ་མེའི་ཚ་ཚ་འཕྲོ་བ། གང་ལ་བསྣུན་པ་ཐོགས་མེད་དུ་འབིགས་པའི་ནུས་པ་དང་ལྡན་པར་གྱུར་པར་བསམས་ལ། ཧཱུྃ་ཁྲོས་པའི་གཟུགས་ལྡན་གདུག་པ་གང༌། །
ཇི་ལྟར་རྒྱལ་བས་མི་འདུལ་བ། ། གདུལ་བའི་དམ་བཅས་དགོངས་མཛོད་ལ། ། ད་ལྟ་ཉིད་དུ་འདིར་ཁུག་ཅིག ། འབར་བ་གཤིན་རྗེའི་ཁུང་བུ་རུ། ། རབ་ཏུ་བཅིངས་ནས་མནར་བ་ཡི། ། གཟུགས་ཀྱི་སྙིང་གར་ཕུར་བུ་ཆེ། ། ནག་པོ་ཆེན་པོ་ཕྱག་གཉིས་པ། ། གནམ་ལྕགས་འབར་བའི་ཟུར་གསུམ་དབལ། ། རབ་ཏུ་བསྣན་ནོ་མནར་བའི་སེམས། ། རྣམ་པ་མ་རིག་བྲལ་གྱུར་ནས། །
ནག་པོ་ཆེན་པོས་རྗེས་སུ་ཟུང༌། ། ཅེས་དང༌། ཤཱ་ས་ན་དང༌། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཤ་ཏྲཱུཾ་མཱ་ར་ཡ་ཧཱུྃ་ཕཊ། ཅེས་མང་དུ་བརྗོད་ཀྱིན་ཕུར་བུ་སྙིང་གར་བསྒྲིལ་ཞིང་བཏབ་པས་ཚེའི་རྒྱུན་བཅད། སེམས་ཀྱི་རྟེན་དང་བྲལ་སྟེ། དགྲ་བོའི་རྣམ་པར་ཤེས་པ་ཧཱུྃ་ཡིག་གི་རྣམ་པར་གནས་པ་དེ་ལ། ཧཱུྃ་རྣམ་པར་མི་རྟོག་ཆོས་ཀྱི་དབྱིངས། ། ལུས་ངན་འདི་ལ་མ་ཞུགས་ཤིག ། ཅེས་ཡིད་ཀྱིས་བརྗོད་པས་ཕུར་པའི་ཁོང་སེང་ནས་འཐོན་ཏེ་མདུན་གྱི་ནམ་མཁར་གནས་པ་ལ།
ཨོཾ་བཛྲ་པུཥྤེ་སོགས་ལྔས་མཆོད་ལ། སླར་ཡང་རྒྱ་མཐོངས་ནས་བྱ་འཕུར་བ་བཞིན་དུ་སྐད་ཅིག་གཅིག་ལ་མི་བསྐྱོད་པའི་ཞིང་དུ་གཤེགས་པར་བསམས་ལ་ཕཊ་དྲག་པོར་བརྗོད་ཅིང༌། མིག་གྱེན་དུ་ལྟ་བ་དང་བཅས་ཏེ་བསྒྲལ་བྱའི་སེམས་དང༌། སྒྲོལ་བྱེད་ཀྱི་ཐབས། བསྒྲལ་བ་པོ་རང་སེམས་གསུམ་སོ་སོར་དབྱེར་མི་ཕྱེད་པར་རོ་གཅིག་ཏུ་བསྲེས་ནས། འཛིན་མེད་བློ་འདས་ཀྱི་ངང་དུ་ཅི་གནས་སུ་མཉམ་པར་འཇོག་གོ ། སླར་ཡང་རྣམ་སྨིན་གྱི་ལུས་དེ་བསྟན་སྲུང་རྣམས་ཀྱིས་མཚོན་ཆ་དང་དུག་ནད་ཀྱི་ཆར་ཕབ་སྟེ་ཁྲོལ་ཚག་ལྟར་འབིགས་པར་བསམས་ལ། ཤཱ་ས་ནའི་སྔགས་བཟླ་ཞིང་ཐུན་རྫས་རྣམས་ཀྱིས་བྲབ་སྟེ། མཐར་གྲི་གུག་གིས་ཀྱང་དུམ་བུར་གཏུབ་ཅིང་བསྒྲལ། གཞན་རྣམས་ཀྱིས་དེའི་བར་ལ་རོལ་མོའི་སྒྲ་དྲག་པོ་རྒྱུན་རིང་བ་བྱའོ། །
གསུམ་པ་ནི། གཏོར་མའི་མདུན་གྱི་དྲག་པོའི་ཉེར་སྤྱོད་རྣམས་དང༌། གསོལ་ཀའི་ཕྱིར། གཏོར་སྣོད་རྣམས་སུ་ལིང་རོ་དང་ཤ་དུམ་གསུམ་ཚན་གསུམ་སྟེ་དགུའམ་གསུམ་སྐབས་སུ་གང་བབས་དང༌། ཁྲག་ཆབ་གཉིས་དང༌། ཆུ་གཙང་གི་ཆབ་བཅས་བཤམས་ལ། མཆོད་རྫས་རྣམས་བསང་སྦྱངས། སྟོང་པའི་ངང་ལས་ཨ་ལས་བྱུང་བའི་ཐོད་པ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཕྱི་ནང་གསང་གསུམ་གྱི་དགྲ་བགེགས་རྣམས་བཀུག་ཅིང་བསྒྲལ་བ་ལས་བྱུང་བའི་ཤ་ཁྲག་རུས་གསུམ་གྱི་གཏོར་མ་རི་དང་རྒྱ་མཚོར་མཉམ་པ་ཁྲག་གི་ཨརྒྷཾ། དབང་པོ་ལྔའི་མེ་ཏོག
ཚིལ་ཆེན་གྱི་བདུག་སྤོས། ཞུན་ཆེན་གྱི་མར་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། དུང་ཆེན་གྱི་གླིང་བུ་སོགས་རོལ་མོའི་བྱེ་བྲག་དང༌། གཞན་ཡང་གཡང་གཞིའི་བླ་རེ། རྒྱུ་རློན་གྱི་ལྡ་ལྡི། རུས་པའི་རྒྱན་རྣམ་པ་དྲུག་ལ་སོགས་པ་མཆོད་པའི་བྱེ་བྲག་བསམ་གྱིས་མི་ཁྱབ་པ་དཔལ་རྡོ་རྗེ་ནག་པོ་ཆེན་པོ་ལ་སོགས་པ་དམ་ཅན་རྒྱ་མཚོའི་ཚོགས་མཉེས་པར་བྱེད་པའི་དམ་རྫས་མཆོད་སྤྲིན་བསམས་གྱིས་མི་ཁྱབ་པས་ནམ་མཁའི་ཁམས་ཐམས་ཅད་གང་བར་གྱུར་པར་བསམས་ལ། ཨོཾ་བཛྲ་ཨརྒྷཾ་ཨཱཿཧཱུྃ་ནས་ཤབྡ་ཨཱཿཧཱུྃ། ཨོཾ་སརྦ་བིཏྤཱུ་ར་པཱུ་ར་སུ་ར་སུ་ར་ཨ་ཝརྟྟ་ཡ་ཨ་ཝརྟྟ་ཡ་ཧོཿབཛྲ་སྥ་ར་ཎ་ཁཾ་སྭཱ་ཧཱ།
ཞེས་པས་བྱིན་གྱིས་བརླབ་བོ། ། དེ་ནས། ཧཱུྃ་དགྲ་བགེགས་རྣམས་ནི་ཐམས་ཅད་ཀྱི། ། རཀྟའི་རྒྱ་མཚོ་རབ་བསྐྱིལ་བར། ། ལྦུ་བའི་ཕྲེང་བ་འཁྲིགས་པ་ཡི། ། ཨརྒྷཾ་མཆོག་གི་མཆོད་པ་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། ། བཅོལ་བའི་ཕྲིན་ལས་གྲུབ་པར་མཛོད། །
ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་ཝྱཻ་མ་ཧཱ་ཀཱ་ལ་ཙ་ཏུརྨུ་ཁཱ་ཡ། སརྦ་ཀརྨ་ནཱ་ཐེ་བྷྱཿས་པ་རི་ཝཱ་ར་མ་ཧཱ་རཀྟ་ས་མུ་དྲ་ཨརྒྷཾ་པྲ་ཏཱིཙྪ་སྭཱ་ཧཱ། དགྲ་བགེགས་རྣམས་ཀྱི་མིག་དང་ནི། ། རྣ་བ་དང་ནི་དེ་བཞིན་སྣ། ། ལྕེ་དང་ཙིཏྟ་ཡང་དག་ལྡན། ། དབང་པོ་ལྔ་ཡི་མེ་ཏོག་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། །
བཅོལ་པའི་ཕྲིན་ལས་གྲུབ་པར་མཛོད། ། སྔགས་ཐོག་མཐའ་གཉིས་འདྲ་བར་ཀུན་ལ་སྦྱར། མ་ཧཱ་པཉྩ་ཨིནྡྲ་པུཥྤེ་ཨཱཿཧཱུྃ། དགྲ་བགེགས་རྣམས་ཀྱི་ཚིལ་ཆེན་པོ། ། བདུད་རྩི་ལྔ་དང་ཡང་དག་ལྡན། ། བྱིན་ཟ་ཆེན་པོས་བསྲེགས་པ་ཡིས། ། བདུག་པའི་སྤྲིན་གྱི་མཆོད་པ་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། །
བཅོལ་པའི་ཕྲིན་ལས་གྲུབ་པར་མཛོད། ། མ་ཧཱ་མེ་ད་དྷཱུ་པེ། དགྲ་བགེགས་རྣམས་ཀྱི་སྦྲང་ཆེན་པོ། ། སྤྲ་བ་རས་ཀྱི་སྡོང་བུ་བཙུགས། ། ཡི་དྭགས་མེ་ཡིས་སྦར་བ་ཡི། ། སྣང་གསལ་མཆོག་གི་མཆོད་པ་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། ། བཅོལ་བའི་ཕྲིན་ལས་གྲུབ་པར་མཛོད། །
མ་ཧཱ་མཛྫ་ཨཱ་ལོ་ཀེ དགྲ་བགེགས་རྣམས་ཀྱི་མཁྲིས་པ་ཞག ། བདུད་རྩི་ལྔ་དང་ཡང་དག་སྦགས། ། ནུས་པ་མཆོག་དང་རབ་ལྡན་པ། ། རབ་ཏུ་སྦྱར་བའི་དྲི་མཆོག་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། ། བཅོལ་བའི་ཕྲིན་ལས་གྲུབ་པར་མཛོད། ། མ་ཧཱ་བིཏྟ་བ་སཱ་གནྡྷེ།
དགྲ་བགེགས་རྣམས་ཀྱི་ཤ་རུས་ཀྱི། ། བཟའ་བ་ཁྲག་གི་བཏུང་བར་ལྡན། ། རི་དང་རྒྱ་མཚོར་མཉམ་པ་ཡིས། ། རོ་བརྒྱ་ལྡན་པའི་མཆོད་པ་འདི། ། དཔལ་ལྡན་མགོན་པོ་ལྕམ་དྲལ་དང༌། ། འདོད་ཁམས་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། ། བཅོལ་པའི་ཕྲིན་ལས་གྲུབ་པར་མཛོད། ། མ་ཧཱ་མཱཾ་ས་ཨསྠི་རུ་དྷི་ར་བྷུཉྫཱ་ཐ་པི་པ་ཐ་ཨཱཿཧཱུྃ། དྲིལ་བུ་དམ་ཚིག་བསྐུལ་བའི་སྒྲ། །
རྔ་ཆེན་ཀུན་ནས་བརྗིད་པའི་སྒྲ། ། དུང་ཆེན་གླིང་བུ་སྙན་པའི་སྒྲ། ། ཅང་ཏེའུ་ཕྲིན་ལས་བསྐུལ་བའི་སྒྲ། ། གསང་བའི་རྔ་ཆུང་དབང་སྡུད་སྒྲ། ། སྣ་ཚོགས་རོལ་མོ་མཆོད་པའི་སྒྲ། ། འཇིགས་བྱེད་ཆེན་པོ་མཉེས་བྱེད་པའི། ། རབ་བརྗིད་སྙན་པའི་སྒྲ་དབྱངས་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། །
བཅོལ་པའི་ཕྲིན་ལས་གྲུབ་པར་མཛོད། ། ཛཱི་ཤྭ་པཱ་དྱཾ་ཤབྡ་པཱུ་ཛི་ཏེ་ཨཱཿཧཱུྃ། གཡང་གཞིའི་བླ་བྲེ་ནམ་མཁའི་རྒྱན། ། རྒྱུ་རློན་ལྡ་ལྡི་བར་སྣང་རྒྱན། ། ཀེང་རུས་ཕྲེང་བ་ས་གཞིའི་རྒྱན། ། ཕྱག་རྒྱ་རྣམ་དྲུག་སྐུ་ཡི་རྒྱན། ། འཇིགས་བྱེད་ཆེན་པོ་མཉེས་བྱེད་པའི། ། བླ་ན་མེད་པའི་མཆོད་པ་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། །
དམ་ཚིག་དབང་གིས་བཞེས་ནས་ཀྱང༌། ། བཅོལ་པའི་ཕྲིན་ལས་གྲུབ་པར་མཛོད། ། མ་ཧཱ་ཨ་ལཾ་ཀྲྀ་ཏ་པཱུ་ཛི་ཏེ་ཨཱཿཧཱུྃ། མྱོས་བྱེད་སྟོང་གི་བཅུད་བསྡུས་པའི། ། ལྕགས་ཀྱུ་ལྔ་དང་ཡང་དག་ལྡན། ། བདུད་རྩི་ལྔ་དང་རབ་སྦྱར་ཏེ། ། ཡེ་ཤེས་ལྔ་ཡིས་བྱིན་བརླབས་པའི། ། ཁ་དོག་དྲི་རོ་ནུས་པར་ལྡན། ། དངོས་གྲུབ་པདྨོ་འབྱུང་བའི་གནས། ། མཁའ་འགྲོ་ངང་པ་འདུ་བའི་གཞི། །
གསང་བ་བདུད་རྩིའི་རྒྱ་མཚོ་འདི། ། དཔལ་ལྡན་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་འཁོར་བཅས་འབུལ། ། དམ་ཚིག་དབང་གིས་བཞེས་ནས་ཀྱང༌། ། བཅོལ་བའི་ཕྲིན་ལས་གྲུབ་པར་མཛོད། ། ཛྙཱ་ན་ཨ་མྲྀ་ཏ་ས་མུ་དྲ་པཱུ་ཛི་ཏེ་ཨཱཿཧཱུྃ། དགྲ་བགེགས་རྣམས་ཀྱི་ཤ་དང་ཁྲག ། སྒྲོན་མེ་ལྔ་དང་བདུད་རྩི་ལྔ། ། བཟའ་དང་བཏུང་བ་སྣ་ཚོགས་བཅས། ། སྣ་ཚོགས་རྒྱན་གྱིས་མཛེས་བྱས་པ། །
ཏིང་འཛིན་སྔགས་དང་ཕྱག་རྒྱ་ཡིས། ། བཞེད་དགུ་འབྱུང་བའི་རྒྱ་མཚོར་ནི། ། མངོན་པར་བྱིན་གྱིས་བརླབས་ནས་ཀྱང༌། ། དམ་ཚིག་བཞིན་དུ་བདག་འབུལ་གྱིས། ། ཐུགས་དམ་བཞིན་དུ་བཞེས་མཛོད་ལ། ། དམ་བཅས་བཞིན་དུ་རྗེས་དགོངས་ནས། ། རྣལ་འབྱོར་བདག་གིས་བཅོལ་བ་ཡི། ། ལས་རྣམས་ཐམས་ཅད་གྲུབ་པར་མཛོད། ། ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་ཝྱཻ།
མ་ཧཱ་ཀཱ་ལ་ཙ་ཏུར་མུ་ཁཱ་ཡ། སརྦ་ཀརྨ་ནཱ་ཐེ་བྷྱཿས་པ་རི་ཝཱ་ར་ཨི་དཾ་བ་ལིཾ་ཏ་པཱུ་ཛི་ཏེ་ཨཱཿཧཱུྃ། ཞེས་དང༌། སླར་ཡང་གཏོར་མ་རྣམས། ཨོཾ་ཤྲཱི་མ་ཧཱ་ཀཱ་ལ་ཡ་ཤཱ་ས་ན་སོགས་ལན་གསུམ་དང༌། ཨོཾ་མ་ཧཱ་ཀཱ་ལི་དེ་ཝྱཻ་སོགས་ཀྱིས་མགོན་པོ་ལྕམ་དྲལ་དང༌། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་སོགས་ཀྱིས་དཔལ་མགོན་དང༌། ཨ་ལི་ཨ་ལི་མ་སོགས་ཀྱིས་ལས་མགོན་རྣམས་དང༌། ཨོཾ་གྷྲྀ་རཱ་ཛ་སོགས་ཀྱིས་དུར་ཁྲོད་བདག་པོ་དང་གཏོར་མ་དེ་ཉིད་ལ་དམིགས། གཞན་ལས་ཀྱི་གཤིན་རྗེ་ལ་སོགས་པ་ཁྱད་པར་གྱི་བཀའ་སྡོད་འབུལ་དགོས་ཡོད་པ་རྣམས་ལ་མཁའ་འགྲོ་སྤྱི་གཏོར་ལ་དམིགས་ནས།
སོ་སོའི་གཏོར་སྔགས་བཏགས་པ་ལན་གསུམ་རེ་བརྗོད་པས་འབུལ། ཨོཾ་སརྦ་དྷརྨྨ་པཱ་ལ་ས་པ་རི་ཝཱ་རེ་བྷྱཿཨོཾ་བཛྲ་ཨརྒྷཾ་སོགས་ཀྱིས་མཆོད། སྔགས་དེ་ལ་འབྲུ་གསུམ་བཏགས་པས་ནང་མཆོད་ཕུལ་ལ། ཧཱུྃ་ཕན་བདེའི་བསྟན་པ་སྐྱོང་མཛད་ཅིང༌། ། ལོག་འདྲེན་འདུལ་མཛད་བསྟན་པ་ལ། ། རབ་ཞུགས་ཐམས་ཅད་བུ་བཞིན་དུ། ། སྐྱོང་མཛད་སྲུང་མའི་ཚོགས་ལ་འདུད། ། ཅེས་པས་བསྟོད་དོ། ། དེ་ནས་གསོལ་ཁ་སྟོབ་པ་ནི། ལས་ཀྱི་རྡོ་རྗེ་ཞིག་གིས་སྔར་གྱི་ལིང་རོ་སུམ་ཚན་གསུམ་བྲན་ཏེ།
གསོལ་ཁ་ཚར་རེ་ལ་དེ་འདྲ་ལན་གསུམ་རེ་གཏོར་ཆེན་སོ་སོར་བསྟབ་ཅིང༌། གཡས་གཡོན་ཁྲག་ཆང་ཐིགས་རེའང་བླུགས་ཏེ་འབུལ་བའི་ཐོག་མར། ལིང་རོ་དང་ཤ་དུམ་རྣམས་བསང་སྦྱངས། སྟོང་པའི་ངང་ལས་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཁྱབ་པར་གྱུར་པར་བསམ། དེ་རྣམས་མགོན་པོ་འཁོར་བཅས་ཀྱི་ཞལ་རབ་ཏུ་གདངས་པའི་ནང་དུ་བསྟབས་པ། ཧབ་ཐོབ་ཏུ་བཞེས་ནས་ཟག་མེད་ཀྱི་བདེ་བས་མཉེས་ཏེ། སྲིད་པ་གསུམ་ན་འགྲན་ཟླ་མེད་པའི་སྐུ་ཉི་མ་འབུམ་གྱི་གཟི་བརྗིད་དང་ལྡན་པར་གྱུར་པར་བསམ་ཞིང༌། ཧོཿདཔལ་ལྡན་མགོན་པོ་ནག་པོ།
ས་བཅུའི་དབང་ཕྱུག་ཆེན་པོ། རྒྱལ་བའི་བཀའ་སྲུང་དམ་པ། ལྷ་སྲུང་ཡོངས་ཀྱི་སྡེ་དཔོན། དུར་ཁྲོད་ཀུན་གྱི་བདག་པོ། རིག་འཛིན་ཡོངས་ཀྱི་སྲོག་ཤིང༌། རྣལ་འབྱོར་ཀུན་གྱི་དགྲ་ལྷ། བསྟན་པ་ཡོངས་ཀྱི་བྱ་ར་བ། དུག་གསུམ་ནད་ཀྱི་སྨན་པ། བདུད་འདུལ་རྣམས་ཀྱི་དཔའ་བོ། མ་ཧཱ་དེ་ཝའི་སྲས་པོ།
ལྷ་ཆེན་དཔལ་འབར་འཇིགས་བྱེད་ཆེན་པོ། དམ་ཉམས་ཀུན་གྱི་སྲོག་གཅོད། མནའ་ཟན་ཀུན་གྱི་གཤེད་མ་འཁོར་དང་བཅས་པ་རྣམས་དང༌། དཔལ་ལྡན་ལྷ་མོ་ནག་མོ། འདོད་པའི་ཁམས་ཀྱི་དབང་ཕྱུག་མ། དུར་ཁྲོད་ཀྱི་བདག་མོ། གཤིན་རྗེའི་ལྕམ་མོ། ། བདུད་ཀྱི་ཡུམ་ཆེན། ནད་དོ་ཅོག་གི་བདག་མོ། བདུད་རྩི་སྨན་གྱི་རྒྱལ་མོ།
མ་མོ་མཁའ་འགྲོ་འཁོར་དང་བཅས་པ་རྣམས་ཀྱི་ཞལ་དུ་གནོད་བྱེད་དགྲ་བགེགས་ཐམས་ཅད་ཁ་ཁ་ཁཱ་ཧི་ཁཱ་ཧི། ཞེས་དང༌། མགོན་པོའི་གཏོར་སྔགས་ཤཱ་ས་ན་དང་ལྷ་མོའི་གཏོར་སྔགས་བརྗོད་ཅིང༌། རོལ་ཆེན་དང་བཅས་པས་མགོན་པོ་ལྕམ་དྲལ་གྱི་གཏོར་མར་དང་པོ་བསྟབ། དེ་བཞིན་དུ་ཧོཿདཔལ་ལྡན་ནག་པོ་ཆེན་པོ། གདོང་བཞི་གཉན་གྱི་མགོན་པོ། གཙུག་ལག་ཁང་གི་སྲུང་མ། དུག་གསུམ་ནད་ཀྱི་སྨན་པ། རིག་འཛིན་རྣམས་ཀྱི་སྲོག་ཤིང༌། རྣལ་འབྱོར་རྣམས་ཀྱི་དགྲ་ལྷ།
བདུད་འདུལ་སྔགས་ཀྱི་དབང་ཕྱུག བསྟན་པ་སྲུང་བར་ཁས་བླངས་པའི་ཡུམ་ལས་ཀྱི་གནོད་སྦྱིན་མ་ཆེན་མོ་བཞི་ལ་སོགས་ཏེ། བསྟན་པ་བསྲུང་བར་ཞལ་གྱིས་བཞེས་པའི་སྲུང་མ་རྣམས་ཀྱི་ཞལ་དུ་གནོད་བྱེད་དགྲ་བགེགས་ཐམས་ཅད་ཁ་ཁ་ཁཱ་ཧི་ཁཱ་ཧི། ཞེས་དང་ཞལ་གྱི་གཏོར་སྔགས་བརྗོད་ཅིང་ཞལ་བཞི་པའི་གཏོར་མར་བསྟབ། སླར་ཡང༌། ཧོཿདམ་ཅན་གནོད་སྦྱིན་ཡབ་ཡུམ། བཀའ་སྡོད་པུ་ཏྲ་མིང་སྲིང༌། སྤྲུལ་པ་རུ་འདྲེན་སྡེ་བཞི། དྲེགས་པ་ཕོ་རྒྱུད་མོ་རྒྱུད། དུར་ཁྲོད་བདག་པོ་ཡབ་ཡུམ།
སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས་པའི་ཞལ་དུ་ཁ་ཁ་ཁཱ་ཧི་ཁཱ་ཧི། ཞེས་དང༌། ལས་མགོན་དང་དུར་ཁྲོད་རྣམས་ཀྱི་གཏོར་སྔགས་བརྗོད་ལ་ལས་མགོན་གྱི་གཏོར་མར་གསོལ་ཁ་བསྟབས་ནས། ཐམས་ཅད་ཐུན་མོང་དུ་ཕྲིན་ལས་སུ་བསྒོ་བ་ནི། ཧཱུྃ་བྷྱོཿདཔལ་ལྡན་མ་ཧཱ་ཀཱ་ལ་ཁྲག་འཐུང་གི་རྒྱལ་པོ། ཡེ་ཤེས་གསལ་བའི་སྤྱན་དང་ལྡན་པ། རྫུ་འཕྲུལ་མྱུར་བའི་ཞབས་དང་ལྡན་པ། ནག་པོ་སྟོང་གི་འཁོར་དང་ལྡན་པ། ཤ་ཟ་འབུམ་གྱི་འཁོར་དང་ལྡན་པ། མ་མོ་བྱེ་བའི་འཁོར་དང་ལྡན་པ།
དམ་ཉམས་ཀུན་གྱི་སྲོག་གཅོད། རིག་འཛིན་ཀུན་གྱི་སྲོག་ཤིང༌། གཙུག་ལག་ཁང་གི་སྲུང་མ། དུག་གསུམ་ནད་ཀྱི་སྨན་པ་འཁོར་དང་བཅས་པ་ཁྱེད་རྣམས། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ནས། ས་སྐྱ་པ་ཆེན་པོ་ཡབ་སྲས་བརྒྱུད་པ་དང་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། བསྟན་འཛིན་གྱི་སྐུ་ཚེ་སྲིངས། དགེ་འདུན་གྱི་སྡེ་སྤེལ།
རྣལ་འབྱོར་པ་བདག་ཅག་འཁོར་དང་བཅས་པ་རྣམས་ཀྱི་ནད་དང་གདོན་དང་ཉེ་བར་འཚེ་བ་དང་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་མཛོད་ཅིག ཚེ་དང་བསོད་ནམས་འཁོར་དང་ལོངས་སྤྱོད་ཕུན་སུམ་ཚོགས་པ་ཐམས་ཅད་རྒྱས་པར་མཛོད་ཅིག རྒྱལ་པོ་ཡུལ་འཁོར་གྲོང་ཁྱེར་པ་རྣམས་དང་འབྱུང་པོ་ཐམས་ཅད་དབང་དུ་མཛོད་ཅིག གདུག་པའི་སེམས་དང་ལྡན་པ་རྣམས་ཀྱི་བསམ་པ་ཐམས་ཅད་རེངས་པ་དང་རྨུགས་པར་མཛོད་ཅིག བསྟན་པ་རིན་པོ་ཆེ་ལ་གནོད་ཅིང་དམ་ཚིག་རྣམ་པར་དྲལ་བར་གྱུར་པའི་ལས་ངན་པ་དཔག་མེད་གསོག་པའི་གནོད་བྱེད་འདི་རྣམས་ཡུལ་ཕྱོགས་གཞན་དུ་བསྐྲད་པར་མཛོད་ཅིག གཉེན་བཤེས་ཀུན་དང་ཕྱེ་བར་མཛོད་ཅིག མཛའ་བོ་ཀུན་དང་བྲལ་བར་མཛོད་ཅིག རྣལ་འབྱོར་བཅོལ་པའི་ཕྲིན་ལས་གྲུབ་པར་མཛོད་ཅིག ཅེས་དང་རོལ་ཆེན་བྱའོ། ། དེ་ལྟར་གསོལ་ཁ་དང་པོ་གསུམ་སོང་ནས།
སླར་ཡང་དེ་འདྲ་བ་ཚང་མ་ཚར་གཉིས་ཏེ། ཚར་གསུམ་བྱའོ། ། བཞི་པ་ནི། རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་ཚ་ཞིང་རྩུབ་པར་འཕྲོས། བསྟན་སྲུང་དབང་པོ་འཁོར་བཅས་ལ་འགལ་རྐྱེན་བར་ཆད་བཟློག་པའི་ལས་ལ་བསྐུལ་བས། དེ་དག་ཁྲོ་འཁྲུགས་རྔམ་པའི་ཉམས་ཀྱི་རང་འདྲའི་སྤྲུལ་པ་ཡང་སྤྲུལ་ཉིང་སྤྲུལ་གྱི་ཚོགས་སྟོང་གསུམ་ཁྱབ་པར་སྤྲོས། བདག་ཅག་ཡོན་མཆོད་ལ་གནོད་ཅིང་འཚེ་བའི་མི་དང་མི་མ་ཡིན་པའི་བསམ་སྦྱོར་ངན་པ་བརྩམས་པའི་མཐུ་དང་ནུས་པ། ལྟས་ངན་པའི་རིགས་དང་ཆགས་ཆེ་ཉམ་ང་སོགས་བར་ཆད་མི་མཐུན་པའི་ཕྱོགས་ཐམས་ཅད་བཀུག་སྟེ། མཚོན་ཆ་སྣ་ཚོགས་པས་གཏུབས། ཡེ་ཤེས་ཀྱི་མེ་དཔུང་གི་ཚོགས་ཀྱིས་བསྲེགས།
ཤངས་ནས་བུས་པའི་རླུང་ཆེན་དུས་མཐའི་འཐོར་རླུང་ལྟ་བུས་རྗེས་མེད་དུ་གཏོར། བྷྱོ་བྷྱོ་བཟློག་བཟློག་གི་སྒྲ་དྲག་པོ་འབྲུག་སྟོང་ལྡིར་བ་ལྟ་བུས་སྟོང་གསུམ་གཡོ་བར་ནུས་པའི་རང་བཞིན་དུ་བསྒྲགས་པའི་སྒོ་ནས་བཟློག་པའི་ལས་མཛད་པར་བསམས་ལ། ཧཱུྃ་ལྷ་ཆེན་དཔལ་འབར་སོགས་ནས། ཧཱུྃ་བྷྱོཿདཔལ་འབར་མ་ཧཱ་ཀཱ་ལ་མཐུ་མ་ཆུང༌། ། ཞེས་སོགས་བཟློག་བསྐུལ་ཅི་རིགས་པར་བྱའོ། ། དེ་དག་གིས་དངོས་གཞིའི་བཟློག་བསྐུལ་ཡན་ཆད་རྣམས་གྲུབ་ནས། ཉིན་གཉིས་སམ་གསུམ་སོགས་སྦྲེལ་ནས་བྱེད་ན། སྐབས་འདིར་རྡོ་རྗེའི་གླུ་བཀྲ་ཤིས་སྨོན་ལམ་དང༌། སྤྱི་སྟབས་ཀྱི་ཐུན་གཏོར་འབུལ་བ། འདོད་དོན་དངོས་གྲུབ་ཞུས་ལ།
ཡི་གེ་བརྒྱ་པ་དང་བཟོད་པར་གསོལ་བ་སོགས་སྤྱི་ལྟར་བྱའོ། ། སང་ཉིན་ལྟ་བུ་ཉི་མ་རྗེས་མ་ལ། བདག་མདུན་སྒྲུབ་པ་ནས་བཟློག་བསྐུལ་བཅས་གོང་བཞིན་བྱེད་པ་ཡིན་ནོ། ། ལྔ་པ་ནི། གཏོར་ཆེན་རྣམས་སྒྲུབ་ཁང་གི་ནང་གི་ས་གཞིར་གཅན་གཟན་གདུག་པ་ཅན་གྱི་པགས་པ་ལ་སོགས་པའི་སྟེང་དུ་འཇིག་རྟེན་པའི་གཏོར་མའི་གོ་རིམ་བཞིན་ཕབ་ལ་འགྲོ་ཕྱོགས་སུ་ཁ་བསྒྱུར་ཏེ་ཕུད་ཀྱིས་བྲན་ཏེ་བཞག སྒྲུབ་པ་པོ་རྣམས་ལངས་ཏེ་དགྲ་ཕྱོགས་སུ་ཁ་བལྟས་ལ་རྔ་རོལ་དང་བཅས་པས་མགོན་པོ་ལྕམ་དྲལ་བསྐུལ་བ་ནི། ཧཱུྃ་དུས་གསུམ་རྒྱལ་བའི་སྤྱན་སྔར་རང་རང་གི ། སྲོག་གི་སྙིང་པོ་ཕུལ་ནས་དམ་བཅས་པ། ། འཇིག་རྟེན་འདས་དང་མ་འདས་སྲུང་བའི་ཚོགས། ། ཀུན་གྱི་གཙོ་བོ་དཔལ་ལྡན་ནག་པོ་ཆེ། །
ལྕམ་བྲལ་བྲན་གཡོག་བཀའ་སྡོད་འཁོར་དང་བཅས། ། རྣམ་འཕྲུལ་དུ་མས་ཧཱུྃ་ཕཊ་སྒྲ་སྒྲོགས་ཤིང༌། ཧ་ཧའི་གད་རྒྱངས་སྲིད་གསུམ་གཡོ་བར་མཛད། ། རོ་རུ་རོ་ཞེས་གདུག་པའི་ཁྲག་རྒྱུན་གསོལ། ། མཱ་རའི་སྒྲ་འབྱིན་གསོད་ལ་བརྩོན་རྣམས་ཀྱིས། ། བསྟན་པ་སྲུང་དང་འགྲོ་ལ་ཕན་གདགས་ཕྱིར། ། བསྟན་ལ་གནོད་བྱེད་གདུག་པའི་ཚོགས་རྣམས་ཀུན། ། དམ་བཅས་དེ་བཞིན་མྱུར་དུ་མངོན་པར་ཁུག ། གྲྀཧྞ་བནྡྷས་བཟུང་ཞིང་བཅིངས་ནས་ནི། ། ཧ་ན་ད་ཧས་བསྣུན་ཅིང་སྡིགས་པར་མཛད། །
པ་ཙ་པ་ཙས་བསྲེགས་བཅད་གཏུབས་ནས་ནི། ། མཱ་ར་མཱ་རས་མྱུར་དུ་བསྒྲལ་བ་ཡི། ། ཤ་ཁྲག་ལས་གྲུབ་མཆོད་གཏོར་རྒྱ་ཆེན་འདི། ། ཁ་ཁ་ཁཱ་ཧིས་ལེགས་པར་བསྟབ་པ་ཡིས། ། རང་གི་ཤ་གཅོད་བརྟུལ་ཞུགས་བཟློག་ནས་ནི། ། དམ་ཉམས་སྙིང་ཁྲག་དབུགས་ལ་མྱུར་དུ་རོལ། ། གཞན་ལ་འཁུ་བྱེད་གཏོར་མའི་ལས་རྩོམ་གྱི། ། ཁ་འཇམ་སེམས་སྡུག་རང་གི་ཕྱོགས་འཛིན་ཅིང༌། ། བུ་ལྟར་བཅོས་པའི་གསད་པའི་དགྲ་བོ་འདི། ། མྱུར་དུ་ཚར་གཅོད་བདག་དོན་ཡོངས་རྫོགས་མཛོད། །
ཅེས་དང༌། གདོང་བཞི་པའི་དྲག་བསྐུལ་ནི། ཧཱུྃ་ཆོས་སྐྱོང་སྟོབས་འཕྲོག་ནག་པོ་ད་ཚུར་གསོན། ། སྲུང་མ་བྲམ་ཟེའི་གཟུགས་ཅན་ད་ཚུར་གསོན། ། ཤ་ཟ་སྲིང་མོ་བཞི་པོ་ད་ཚུར་གསོན། ། ལྷ་ཆེན་ནག་པོ་གདོང་བཞི་ལྕམ་དྲལ་ཁྱོད། ། ཕ་མེས་བརྒྱུད་པའི་རིང་ནས་ཁྱོད་བསྟེན་ནོ། ། སློབ་དཔོན་བརྒྱུད་དང་བཅས་པས་ཁྱོད་བསྟེན་ནོ། ། བདག་གིས་གུས་པའི་ཚུལ་གྱིས་ཁྱོད་བསྟེན་ནོ། ། གཏོར་མ་རི་ལྟར་སྤུངས་ནས་ཁྱོད་སྒྲུབ་བོ། །
དོ་ནུབ་ཁྱོད་ཀྱི་ཐུགས་དམ་དུས་ལ་བབས། ། སྤྱིར་གྱི་རྒྱལ་བའི་བསྟན་པ་བཤིག་པ་དང༌། ། དཔལ་ལྡན་བླ་མའི་སྐུ་དགྲ་བྱེད་པ་དང༌། ། སེམས་ཅན་ཡོངས་ལ་འཚེ་བ་བྱེད་པ་སོགས། ། བསྒྲལ་བའི་ཞིང་བཅུ་ནག་པོ་ཁྱོད་ཀྱིས་སྒྲོལ། ། སྒྲུབ་བོ་བདག་ནི་མ་ཉེས་གཟུར་གནས་ཀྱང༌། ། སྡིག་ཅན་དགྲ་བོའི་ཉེས་པ་ཚུར་ལ་བསྒོས། ། མི་ལ་ལྷ་མེད་ལྷ་ལ་མཐུ་མེད་ཟེར། ། བདག་ལ་མི་མིན་ཆོས་ལ་ཆོས་མིན་ཟེར། ། ཡིད་ལ་བརྣགས་པའི་དམ་ཉམས་དགྲ་བགེགས་འདི། །
ལོ་ཟླ་ཡུན་རིང་བཞག་པའི་ལོང་མེད་པས། ། ད་ལྟ་དངོས་སུ་ཁུག་ལ་བསྒྲལ་བར་མཛོད། ། ང་ཉིད་མ་ཉེས་ཡུས་ཀྱིས་བརྣང་པ་ཡིས། ། སྲུང་མ་ཁྱེད་ལ་རབ་མདའ་བོས་པ་ན། ། འདི་ལ་ད་ལྟར་དངོས་སུ་རྟགས་ཕྱུང་ཤིག ། འདི་ལ་ད་ལྟར་རྟགས་མཚན་མ་ཕྱུང་ན། ། ཁྱོད་ཉིད་མཐུ་རྩལ་མྱུར་བ་བརྫུན་དུ་ངེས། ། ཐོག་སེར་མེ་དབལ་བཅས་པ་འདི་ལ་རྒྱོབ། ། ནད་རིགས་བཞི་བརྒྱ་རྩ་བཞི་འདི་ལ་ཐོང༌། ། གློ་སྙིང་དམར་པོ་ཕྱུང་ལ་ཞལ་དུ་གསོལ། །
ལྟས་ངན་ཆོ་འཕྲུལ་མི་རུང་སྣ་ཚོགས་སྟོན། ། འདི་ཡི་ཤ་རུས་ཞལ་དུ་ཆེམ་ཆེམ་གསོལ། ། སྙིང་ཁྲག་དྲོན་མོ་ཧུབ་ཀྱིས་འཐུང་བར་གྱིས། ། མདོར་ན་རྡུལ་ཕྲན་བཞིན་དུ་བརླག་པར་མཛོད། ། ད་རེས་བཅོལ་བའི་ལས་འདི་མ་བསྒྲུབས་ན། ། ཁྱོད་ཀྱིས་ཐུབ་པའི་སྤྱན་སྔར་ཁས་བླངས་དང༌། ། ཕ་མེས་བརྒྱུད་པའི་དམ་ལས་འགལ་བར་འགྱུར། ། དེ་བས་ད་རེས་བདག་གིས་བཅོལ་བ་ཡི། ། ཕྲིན་ལས་སྲུང་མ་ཁྱོད་ཀྱིས་གྲུབ་པར་མཛོད། ། ཅེས་དང༌།
སླར་ཡང་ཁྲོ་ཚུལ་དང་བཅས་ཏེ། ཧཱུྃ་དམ་ཅན་མོན་བུ་པུ་ཏྲ་ཁྱོད། ། བཀའ་ཡི་ལས་མཁན་མཐུ་རྩལ་ཅན། ། དཔའ་བོ་བདུད་འཇོམས་དགྲ་སྲོག་གཅོད། ། ཁྲོ་གཏུམ་རྔམས་པ་ཁྱོད་ལ་བསྟོད། ། གིང་ཆེན་ནག་པོ་བྷ་ཊ་ནི། ། མཐིང་ནག་སྟག་གི་སློག་པ་གྱོན། ། དམ་ཤིང་དགྲ་བགེགས་སྙིང་ལ་འདེབས། ། སྒྲོལ་བྱེད་བདུད་ཕོ་ཁྱོད་ལ་བསྟོད། ། མོན་མོ་ཁ་ནས་མེ་འབར་མ། །
དམ་ཉམས་སྒྲོལ་བའི་མཐུ་མོ་ཆེ། ། གཏུམ་ཆེན་འཇིགས་པའི་ང་རོ་སྒྲོགས། ། གསོད་བྱེད་ནག་མོ་ཁྱོད་ལ་བསྟོད། ། ཀུན་ཀྱང་མི་སྡུག་ཆ་བྱད་ཅན། ། ཕྱག་ན་མཚོན་ཆ་སྣ་ཚོགས་འཛིན། ། རྔམས་ཤིང་གསོད་པའི་ལས་ལ་བརྩོན། ། འཁོར་དང་བཅས་པ་དགྲ་ལ་ཆོས། ། དམ་ཅན་མིང་སྲིང་མཐུ་རྩལ་ཅན། ། ད་ནི་ཆོས་ཤིག་དམག་ལ་ཆོས། ། དགྲ་བོའི་ཡུལ་དུ་དམག་དྲོངས་ལ། །
དམ་ཉམས་ཆོམ་ལ་ཕོབ་ལ་ཤོག ། ཁྱོད་ཀྱི་གཡས་ཀྱི་རུ་འདྲེན་པ། ། སྐྱེས་པ་སྟག་ཆས་བརྒྱན་པ་བརྒྱ། ། བཙན་དང་གཤིན་རྗེའི་དམག་ཚོགས་ཀྱིས། ། དམག་སྣ་དྲོངས་ཤིག་དགྲ་ལ་ཆོས། ། ཁྱོད་ཀྱི་གཡོན་གྱི་རུ་འདྲེན་པ། ། དགྲ་བཅོམ་འཁར་གསིལ་ཐོགས་པ་བརྒྱ། ། རྒྱལ་པོ་ཐེའུ་རང་དམག་ཚོགས་ཀྱིས། ། དམག་སྣ་དྲོངས་ཤིག་དགྲ་ལ་ཆོས། ། ཁྱོད་ཀྱི་སླད་ནས་རྗེས་འབྲང་བ། །
སྔགས་ནག་ཕུར་ཟོར་འཕེན་པ་བརྒྱ། ། དྲག་པོ་གཟའ་དང་བདུད་དམག་གིས། ། དམག་སྣ་དྲོངས་ཤིག་དགྲ་ལ་ཆོས། ། ཁྱོད་ཀྱི་གཤེད་ཀྱི་ཤུལ་འདྲེན་པ། ། བུད་མེད་གྲི་ཐོད་ཐོགས་པ་བརྒྱ། ། ཤ་ཟ་མ་མོའི་དམག་ཚོགས་ཀྱིས། ། དམག་སྣ་དྲོངས་ཤིག་དགྲ་ལ་ཆོས། ། གཞན་ཡང་དམ་ཅན་འཁོར་གྱི་ཚོགས། ། མོན་པ་ཕོ་མོ་ཨ་ཙ་ར། ། མ་མོ་ཤ་ཟ་སྲིང་མོ་སོགས། །
ཐམས་ཅད་མི་སྡུག་ཆ་བྱད་ཅན། ། རྔམས་ཤིང་གསོད་པའི་ལས་ལ་བརྩོན། ། ཞལ་ནས་འཇིགས་པའི་ང་རོ་སྒྲོགས། ། མཆོང་ཞིང་ལྡིང་ཞིང་རྒྱུག་འདྲལ་བྱེད། ། ལ་ལས་གློ་སྙིང་དམར་པོ་ཟ། ། ལ་ལས་མི་རྐང་གླིང་བུ་འབུད། ། འགའ་ཞིག་ཞིང་ཆེན་གཡབ་མོ་འདེབས། ། ལ་ལས་ཞགས་པ་ནག་པོ་ཐོགས། ། ལ་ལས་གསུར་ཆེན་དུད་པ་བཏང༌། ། འདི་ཙམ་ཚད་དུ་མ་ངེས་ཏེ། །
ལས་མཁན་ཕོ་ཉ་བསམ་མི་ཁྱབ། ། འུར་འུར་ཆེམ་ཆེམ་སྟོང་གསུམ་ཁེངས། ། ཐམས་ཅད་སྡང་བའི་དགྲ་ལ་འགྱེད། ། ཆོས་ཤིག་ཆོས་ཤིག་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བོའི་ཡུལ་དུ་དམག་དྲོངས་ལ། ། ལྟས་ངན་ཆོ་འཕྲུལ་དེ་རུ་ཕོབ། ། ནད་ཁ་རིམས་ཁ་དགྲ་ལ་བཟློག ། འགོ་བའི་ལྷ་དང་ཕྲོལ་ལ་ཤོག ། སྙིང་དང་དབང་པོ་ཕྱུང་ལ་ཤོག །
མགོ་དང་ཡན་ལག་ཕྲོལ་ལ་ཤོག ། རིགས་བརྒྱུད་རྩད་ནས་ཆོད་ལ་ཤོག ། ཐལ་བ་རྡུལ་དུ་བརླག་པར་གྱིས། ། དུས་ལ་བབ་པོ་མཐུ་མ་ཆུང༌། ། དུས་ལ་བབ་པོ་རྩལ་མ་ཞན། ། བཅོལ་པའི་ཕྲིན་ལས་གྲུབ་པར་མཛོད། ། ཅེས་དྲག་ཏུ་བསྐུལ་བས་མགོན་པོ་འཁོར་བཅས་ལས་བྱེད་ཕོ་ཉ་སྤྲུལ་པ་ཡང་སྤྲུལ་རྣམས་ཁྲོས་ཤིང་འཁྲུགས་ཏེ་དགྲ་བོའི་ཡུལ་དུ་ཆས་པར་གོམས་ལ། དར་ནག་དང་གསུར་ཆེན་གྱི་དུད་པས་སྣ་དྲངས་ཏེ། སྐྱེས་པ་སྟག་ཆས་དང༌། དགེ་སློང་དང༌།
སྔགས་ནག་དང༌། བུད་མེད་ཀྱི་ཚོགས་ཀྱི་རུ་འདྲེན་རྣམས་དང༌། སྒྲུབ་པ་པོ་རྣམས་ཀྱིས་རྔ་དུང་རོལ་མོ་དང་སློབ་དཔོན་གྱིས་གཏོར་མ་བཏེག་ལ་ཕྱི་རོལ་དུ་སྤྱན་དྲངས་ལ་སྔར་ལྟར་བཞག ཐོག་མར་ཐུན་གཏོར་ཆུ་ཆང་གིས་སྦྱངས་ལ། སྔགས་དབྱངས་དང་བཅས་པའི་སྤྱི་སྟབས་བྱ་བ་ནི། ཧཱུྃ་དཔལ་ལྡན་མགོན་པོ་མ་ཧཱ་ཀཱ་ལ་དང༌། ། དཔལ་ལྡན་ལྷ་མོ་མི་ཕམ་སྲིད་གསུམ་བདག ། རྡོ་རྗེ་ནག་པོ་ཆེན་པོ་ཞལ་བཞི་པ། ། མ་རུངས་ལས་མཛད་ཡུམ་ཆེན་བཞི་དང་བཅས། ། ལྕམ་དྲལ་ཁྱོད་ཀྱི་བཀའ་མི་འདའ་སོགས་དཀྱུས་ལྟར་བྱས་པའི་མཐར།
ཤཱ་ས་ན་བཟླ་བ་དང་བཅས་ཏེ། ཐུན་གཏོར་མགོན་པོ་འཁོར་བཅས་ལ་གླ་རྔན་གྱི་ཚུལ་དུ་ཕུལ་བས་མཉེས་པར་བསམས་ལ། ཀྱེ་བོས་སོ་ཆོས་སྐྱོང་སྙན་མ་སྲ། ། གཡབ་པོ་ལེགས་ལྡན་སྤྱན་མ་རྟུལ། ། བསྟེན་ནོ་མགོན་པོ་རྒྱང་མ་རིང༌། ། བསྒྲུབ་བོ་མགོན་པོ་དམ་མ་གཡེལ། ། བསྐུལ་ལོ་ནག་པོ་ཕྲག་མ་དོག ། རྦད་དོ་དམ་ཅན་མཐུ་མ་ཆུང༌། ། སངས་རྒྱས་བསྟན་པ་བསྲུང་བའི་ཕྱིར། ། དམ་ལ་དགོངས་ལ་གནས་འདིར་བྱོན། །
བྱང་ཆུབ་བསྒྲུབ་པ་མཐར་ཕྱིན་མཛོད། ། ཆོས་སྐྱོང་མགོན་པོ་ལྕམ་དྲལ་ལ། ། གཞན་ཡང་ཕྲིན་ལས་བཅོལ་བ་ནི། ། རྒྱལ་བའི་བསྟན་པ་བཤིག་པ་དང༌། ། དཀོན་མཆོག་དབུ་འཕང་སྨད་པ་དང༌། ། བདག་ཅག་སྒྲུབ་པ་བྱེད་པ་ལ། ། བསམ་སྦྱོར་ངན་པ་བྱེད་པ་རྣམས། ། གང་ཡིན་ནག་པོ་ཆེན་པོས་སྒྲོལ། ། ཞེས་པས་དྲག་ཏུ་བསྐུལ་ལ། ལས་ཀྱི་རྡོ་རྗེས་གསེར་སྐྱེམས་ནམ་མཁར་གཏོར་ཞིང༌།
ཧཱུྃ་བདག་ལུས་རྡོ་རྗེ་འཆང་དཔལ་གྱི། ། སྤྲུལ་པའི་ཁྲོ་རྒྱལ་ཉིད་ཀྱི་བཀའ། ། ཕྱོགས་དང་ཕྱོགས་མཚམས་གནས་པ་ཡི། ། འབྱུང་པོའི་ཚོགས་རྣམས་ཀུན་ཉོན་ཅིག ། རིག་འཛིན་རྣལ་འབྱོར་བདག་ཅག་རྣམས། ། དམ་ཚིག་རྒྱན་གྱིས་མཛེས་བྱས་ཤིང༌། ། རིམ་གཉིས་ཏིང་འཛིན་བརྟན་བྱས་ཏེ། ། བཟླས་བརྗོད་སྔགས་ཀྱི་ཕ་རོལ་ཕྱིན། ། དེ་ཕྱིར་སྔགས་འཆང་འོད་སྟོང་ལྡན། ། ཕྲིན་ལས་རྣམ་བཞི་མཁའ་ལ་རྒྱུ། །
དགྲ་བགེགས་གཏིང་ནས་སྐེམ་པའི་ཕྱིར། ། གཏོར་ཟོར་དྲག་པོའི་ཕོ་ཉ་འགྱེད། ། དབང་པོ་བྱིན་ཟ་གཤིན་རྗེ་དང༌། ། སྲིན་པོ་ཆུ་བདག་རླུང་ལྷ་དང༌། ། ནོར་ལྷ་དབང་ལྡན་ལ་སོགས་པ། ། བདག་གི་གྲོགས་མཛོད་ཟོར་ལམ་ཕྱེ། ། ཟོར་འཕང་ཕྱོགས་དང་ཉེ་བ་ན། ། ཡུལ་ལྷའི་རིགས་དང་ཆུ་མིག་རྡོ། ། ཤིང་དང་ས་ལ་གནས་པ་ཡི། ། འབྱུང་པོ་ཐམས་ཅད་སྐུ་གཟུར་ཅིག །
དོན་གཉེར་གང་ཞིག་ཕྱོགས་སུ་འགྲོ། ། ལམ་དུ་ཞུགས་དང་མཁའ་ལ་རྒྱུ། ། དགྲ་བགེགས་མ་གཏོགས་འགྲོ་བ་རྣམས། ། རང་རང་ཕྱོགས་སུ་སྐུ་གཟུར་ཅིག ། གཟུར་བར་འདོད་ལ་བསྐྱོད་མ་ནུས། ། བརྟན་པར་གནས་པའི་ས་བདག་སོགས། ། མ་འཇིགས་ཀོ་ལང་མ་སྡོམ་པར། ། མཐོ་བར་གནས་པ་ཞབས་བརྡོགས་ལ། ། དམའ་བར་གནས་པ་དབུ་ཆུམ་ཅིག ། བར་སྣང་གནས་པ་བསྒྲིམས་ནས་སུ། །
ན་བཟའི་མཐའ་དང་ཞབས་བསྐུམས་ཤིག ། སྲིད་གསུམ་གཞོམ་པར་འདོད་པ་ཡི། ། མཐུ་སྟོབས་དྲག་པོའི་ཤུགས་འཆང་འདི། ། དམ་ཉམས་དགྲ་བོའི་སྙིང་ལ་འཕང༌། ། མ་རུངས་དམ་ཉམས་དགྲ་བོ་འདིས། ། དམ་ཚིག་རྡོ་རྗེའི་རྭ་བ་བཤིག ། སངས་རྒྱས་བསྟན་པ་ཉམས་པར་བྱས། ། དམ་ཆོས་སྒྲུབ་པའི་བར་དུ་བཅད། ། སྐྱེ་འགྲོ་ཡོངས་ཀྱི་བདེ་བ་བཅོམ། ། རིག་འཛིན་སྒྲུབ་བའི་ཐུགས་དཀྲུགས་ཤིང༌། །
དཔལ་ལྡན་བླ་མའི་དགྲར་གྱུར་འདི། ། ཤ་ཁྲག་རུས་པའི་ཚོགས་གཏོར་ནས། ། སྙིང་ཁྲག་ཞལ་དུ་གསོལ་བར་མཛོད། ། སླར་ཡང་དགྲའི་ཡུལ་མཐོང་བའི་སའམ་མཐུན་པའི་རླུང་རྒྱུ་སར་ཕྱིན་ལ། དེར་སྲུང་མས་འཇིག་རྟེན་ཁམས་ཐམས་ཅད་གང་བར་བསམས་ལ། ཕྲིན་ལས་བསྐུལ་བ་ནི། ཧཱུྃ་ལྷ་ཆེན་དཔལ་འབར་མཐུ་མ་ཆུང༌། ། ཞེས་སོགས་བཟློག་བསྐུལ་དང༌། སྤྲོ་ན། འདིར་བླ་མ་གཉེན་གྱིས་མཛད་པའི་ཞལ་བཞི་པ་འཁོར་ཚོགས་བཅས་བསྐུལ་བ་ནི།
ཧཱུྃ་ལེགས་ལྡན་ནག་པོའི་ལས་བྱེད་ཕོ་ཉའི་ཚོགས། ། རྣལ་འབྱོར་བདག་གི་དགྲ་ལ་རྦད་པའི་ཚེ། ། དམ་ཉམས་དགྲ་སྲོག་མྱུར་དུ་གཅོད་པའི་དུས། ། དམར་མོ་ཁྲག་འཛག་ཞལ་དུ་ཁྲག་རྒྱུན་གསོལ། ། ནག་པོའི་ལས་བྱེད་ཉམས་པའི་ཤ་ལ་གསོལ། ། རྒྱལ་ཆེན་བཞི་ཡི་རུ་མཚོན་པུ་རུ་རུ། ། ཕྱོགས་སྐྱོང་བཅུ་ནི་ནམ་མཁའི་སྤྲིན་ལྟར་གཏིབས། ། ནག་པོ་སྟོང་གི་ལས་བྱེད་ཁྱུག་སེ་ཁྱུག ། ཤ་ཟའི་ཚོགས་རྣམས་རྐན་སྒྲ་ཏོག་སེ་ཏོག ། མ་མོ་མཁའ་འགྲོའི་གདུང་དབྱངས་ཀྱུ་རུ་རུ། །
ལྷ་སྲིན་སྡེ་བརྒྱད་འབོད་སྒྲ་དི་རི་རི། ། བདུད་དང་སྲིན་པོའི་དུང་འབུད་ལྷང་ངེ་ལྷང༌། ། སྟག་སྤྱང་སེང་གེའི་ངར་སྒྲ་འུར་རུ་རུ། ། བཞད་དང་ཀང་ཀའི་ཁ་སྤུ་སྤུངས་སེ་སྤུངས། ། གཏུམ་ཆེན་དུར་བྱའི་གཤོག་སྒྲ་འུ་རུ་རུ། ། བྱ་རོག་ཁྭ་ཏ་མང་པོ་ཐིབས་སེ་ཐིབ། ། རྣལ་འབྱོར་བདག་ལ་སྡང་བའི་དགྲ་བགེགས་རྣམས། ། རྡོ་རྗེ་སྲིན་པོ་འཁོར་བཅས་རྣམས་ལ་གཏད། ། བདག་ལ་སྡང་བའི་དམ་ཉམས་དགྲ་བོ་འདི། ། ལོ་དང་ཟླ་བར་བཞག་པའི་ལོང་མེད་པས། །
ཞག་དང་ཟ་མར་མ་བཞག་ད་སོད་ཅིག ། དགྲ་བགེགས་འབྱུང་པོ་འཁོར་བཅས་ཤོར་ར་རེ། ། ཤན་པའི་ཚོགས་རྣམས་མྱུར་དུ་ལས་ལ་རྒྱུག ། བདག་ལ་བསམ་པ་ངན་པའི་དགྲ་བགེགས་འདི། ། ལུས་ངག་ཡིད་གསུམ་ཐལ་བ་རྡུལ་དུ་རློག ། ལྟས་ངན་སྣ་ཚོགས་དེ་ཡི་ཐད་དུ་ཕོབ། ། ཆག་ཆེ་ཉམ་ང་དེ་ཡི་སྟེང་དུ་བཟློག ། ཅེས་དང༌། ཕོ་ཉ་བསྐུལ་བ་ནི། ཧཱུྃ་བྷྱོ་དཔལ་འབར་མ་ཧཱ་ཀཱ་ལ་དང༌། །
ལྷ་ཆེན་དཔལ་འབར་མཐུ་ཆེན་གྱིས། ། སྟེང་ནས་སྤྲུལ་པའི་ཕོ་ཉ་ནི། ། ཁྱུང་ཆེན་སྔོན་པོ་ལྡིང་ཞིང་འཁོར། ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བགེགས་ཐལ་བ་རྡུལ་དུ་རློག ། དཔལ་འབར་མ་ཧཱ་ཀཱ་ལ་དང༌། ། ལྷ་ཆེན་དཔལ་འབར་མཐུ་ཆེན་གྱིས། ། གཡས་ནས་སྤྲུལ་པའི་ཕོ་ཉ་ནི། །
བྱ་ནག་མང་པོ་འཕུར་ཞིང་ལྡིང༌། ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བགེགས་ཐལ་བ་རྡུལ་དུ་རློག ། དཔལ་འབར་མ་ཧཱ་ཀཱ་ལ་དང༌། ། ལྷ་ཆེན་དཔལ་འབར་མཐུ་ཆེན་གྱིས། ། གཡོན་ནས་སྤྲུལ་པའི་ཕོ་ཉ་ནི། ། ཁྱི་ནག་མང་པོ་འཁང་ཞིང་ཟུག ། བྷྱོ་བྷྱོ་དེ་ནི་དགྲ་ལ་བྷྱོ། །
ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བགེགས་ཐལ་བ་རྡུལ་དུ་རློག ། དཔལ་འབར་མ་ཧཱ་ཀཱ་ལ་དང༌། ། ལྷ་ཆེན་དཔལ་འབར་མཐུ་ཆེན་གྱིས། ། རྒྱབ་ནས་སྤྲུལ་པའི་ཕོ་ཉ་ནི། ། ཅེ་སྤྱང་སྔོན་པོ་མདུར་ཞིང་རྒྱུག ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། །
དགྲ་བགེགས་ཐལ་བ་རྡུལ་དུ་རློག ། དཔལ་འབར་མ་ཧཱ་ཀཱ་ལ་དང༌། ། ལྷ་ཆེན་དཔལ་འབར་མཐུ་ཆེན་གྱིས། ། མདུན་ནས་སྤྲུལ་པའི་ཕོ་ཉ་ནི། ། མི་ནག་གནམ་དུ་འོ་དོད་འབོད། ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བགེགས་ཐལ་བ་རྡུལ་དུ་རློག ། གཎྜེ་ལས་སྤྲུལ་ཕོ་ཉ་ནི། །
ཁྲོ་ཆེན་འབར་བས་འཇིག་རྟེན་འགེངས། ། མངགས་ཤིང་ལས་ལ་བསྐུལ་བའི་ཚེ། ། སྟོང་གསུམ་འཇིག་རྟེན་མ་ལུས་གང༌། ། ཧཱུྃ་དང་ཕཊ་ཀྱི་སྒྲ་སྒྲོགས་ཤིང༌། ། ལ་ལ་བ་དན་གཡབ་མོ་གཡོབ། ། ལ་ལ་མི་རྐང་གླིང་བུ་འབུད། ། ཁ་ཅིག་རྒྱུ་མའི་ཞགས་པ་འཕེན། ། ལ་ལ་དམར་ཆེན་རཀྟ་སྤྲེངས། ། ལ་ལ་ཚིལ་ཆེན་དུད་པ་གཏུལ། ། ལ་ལ་གནམ་ལྕགས་ཐོག་སེར་འབེབས། །
ལ་ལ་ཞིང་ཆེན་གཡབ་མོ་གཡོབ། ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བགེགས་ཐལ་བ་རྡུལ་དུ་རློག ། ཧཱུྃ་བྷྱོ་ལས་ཀྱི་མགོན་པོའི་ཕོ་ཉ་ནི། ། གཡས་ནས་རུ་འདྲེན་དཔའ་རྩལ་ཅན། ། སྐྱེས་པ་སྟག་ཆས་བརྒྱན་པ་བརྒྱ། ། གཡོན་ནས་རུ་འདྲེན་སྤྲུལ་པའི་སྐུ། ། ཉན་ཐོས་དགེ་སློང་དགྲ་བཅོམ་བརྒྱ། །
སླད་ནས་རྗེས་འབྲང་འཇིགས་རུང་བ། ། བནྡེ་ནག་པོ་ཕུར་ཐོགས་བརྒྱ། ། མདུན་ནས་ཤུལ་འདྲེན་དྲག་ཤུལ་ཅན། ། བུད་མེད་གྲི་ཐོད་ཐོགས་པ་བརྒྱ། ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་གེགས་ཐལ་བ་རྡུལ་དུ་རློག ། ཅེས་པས་བསྐུལ་ལོ། ། དེ་ནས་སློབ་དཔོན་གྱིས་ཕུད་མཆོད་བྱ་བ་ནི།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་སོགས་ནས། དྲིན་ཆེན་རྩ་བའི་བླ་མ་ཆེ་གེ་མོ་པའི་ཞལ་དུ་ཨོཾ་ཨཱཿཧཱུྃ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང༌། མཁའ་འགྲོ་རྡོ་རྗེ་གུར། སློབ་དཔོན་བྲམ་ཟེ་མཆོག་སྲེད། པཎ་ཆེན་བདེ་བའི་རྡོ་རྗེ། ཤྲདྡྷ་ཀ་ར་ཝརྨ། ལོ་ཆེན་རིན་ཆེན་བཟང་པོ། བྲག་སྟེང་པ་ཡོན་ཏན་ཚུལ་ཁྲིམས། མལ་ལོ་ཙཱ་བ་བློ་གྲོས་གྲགས་པ།
རྗེ་ས་སྐྱ་པ་ཆེན་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་བའི་མགོན་པོ་འཕགས་པ་རིན་པོ་ཆེ། ཞང་དཀོན་མཆོག་དཔལ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཤར་པ་ཡེ་ཤེས་རྒྱལ་མཚན།
རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། རྗེ་བཙུན་སངས་རྒྱས་རིན་ཆེན། རྒྱལ་བ་ལྷ་མཆོག་སེང་གེ ། རྡོ་རྗེ་འཆང་སངས་རྒྱས་སེང་གེ ། བྲང་ཏི་ནམ་མཁའ་དཔལ་བཟང༌། ཤར་ཆེན་བྱམས་པ་ཀུན་དགའ་བཀྲ་ཤིས། མཁས་གྲུབ་ཤཱཀྱ་ཀུན་དགའ། མཁས་བཙུན་ཀུན་དགའ་ལེགས་པ། འཇམ་དབྱངས་སངས་རྒྱས་ཕུན་ཚོགས།
འཇམ་མགོན་བཀྲ་ཤིས་ལྷུན་གྲུབ། དེ་ཉིད་ལས་བདག་གིས་སམ། ཡང་ན། སངས་རྒྱས་ཕུན་ཚོགས་ནས། མཚུངས་མེད་བསོད་ནམས་དཔལ་ལྡན། མཁན་ཆེན་དཔལ་ལྡན་ཆོས་སྐྱོང༌། དེ་ཉིད་ལས་བདག་གིས་ཐོབ་པ་སོགས་རང་གིས་ཐོབ་ཡུལ་གྱི་བླ་མ་གང་ཡིན་ཡན་ཆད་སྦྲེལ་ཏེ། བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར་སོགས་འདྲ་བ་ལས། ཆོས་སྐྱོང་གི་སྐབས་སུ།
ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝྱཻ། ཨོཾ་ཤྲཱི་མ་ཧཱ་ཀཱ་ལ་ཙ་ཏུརྨུ་ཁཱ་ས་པ་རི་ཝཱ་ར་ཡ་ཨོཾ་ཨཱཿཧཱུྃ། གཞན་ཡང་ཆོས་འཁོར་སྲུང་ཞིང་སོགས་ནས་རང་གིས་མྱང་བའི་བར་སྤྱི་ལྟར་བརྗོད། དེ་ནས་སློབ་དཔོན་གྱི་ངག་ཏུ། ཆོས་རྗེ་ས་པཎ་གྱིས་མཛད་པའི་དམོད་བསྐུལ། ཧཱུྃ་སྟོབས་ལྡན་མ་ཧཱ་ཀཱ་ལ། ཁྲག་འཐུང་གི་རྒྱལ་པོ། ཡེ་ཤེས་གསལ་བའི་སྤྱན་དང་ལྡན་པ། རྫུ་འཕྲུལ་མྱུར་བའི་ཞབས་དང་ལྡན་པ།
ནག་པོ་སྟོང་གི་འཁོར་གྱིས་བསྐོར་བ། ཤ་ཟ་འབུམ་གྱིས་འཁོར་གྱིས་བསྐོར་བ། མ་མོ་བྱེ་བའི་འཁོར་གྱིས་བསྐོར་བ། དམ་ཉམས་ཀུན་གྱི་སྲོག་གཅོད། རིག་འཛིན་ཀུན་གྱི་སྲོག་ཤིང༌། གཙུག་ལག་ཁང་གི་སྲུང་མ། དུག་གསུམ་ནད་ཀྱི་སྨན་པ། འཁོར་དང་བཅས་པ་ཁྱེད་རྣམས་ཀྱིས། རྡོ་རྗེ་འཆང་བྲམ་ཟེ་མཆོག་སྲེད། རྗེ་བཙུན་ས་སྐྱ་པ་ཡབ་སྲས་བརྒྱུད་པར་བཅས་པ།
བདག་ཅག་གི་རྩ་བའི་བླ་མ་དམ་པའི་བར་དུ་བྱོན་པའི་རྩ་བརྒྱུད་ཀྱི་བླ་མ་རྣམས་ཀྱི་བཀའ་དང་དམ་ལས་མ་འདའ་བར། རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པའི་སྲུང་མ་མཛད་ནས། བསྟན་པ་ལ་སྡང་བའི་དགྲ། གནོད་པའི་བགེགས་ཐམས་ཅད་སྐད་ཅིག་ཙམ་གྱིས་མྱུར་དུ་སྒྲོལ་ལ། རྣམ་ཤེས་ཆོས་ཀྱི་དབྱིངས་སུ་དྲོངས་ཤིག ། མཐུ་མ་ཆུང༌། རྩལ་མ་ཞན། རྣལ་འབྱོར་པ་བདག་གིས་བཅོལ་པའི་ཕྲིན་ལས་ཐམས་ཅད་གྲུབ་པར་མཛོད་ཅིག་ཅེས་པའམ། རང་ཕྱོགས་སུ་སྔར་སྲོལ་གང་ཡོད་ཀྱི་དམོད་བསྐུལ་ཚད་ལྡན་ཡོད་ན་དེས་ཀྱང་རུང་སྟེ། གང་ལྟར་ཡང་བསྟན་སྲུང་རྣམས་ལ་ལས་བསྐུལ་གྱི་ཚིག་དྲག་ཏུ་བརྗོད་ཅིང༌།
སྒྲུབ་གྲོགས་རྣམས་ཀྱིས་རྦད་བསད་ཀྱི་སྔགས་བཟླ་ཞིང་དྲག་རོལ་རྒྱུན་རིང་བར་བྱའོ། ། རྡོ་རྗེ་ཟོར་འཛིན་གྱིས་འཇིག་རྟེན་པའི་གཏོར་མ་ནས་རིམ་པར་ཐོགས་ཏེ། གཏོར་མགྲོན་སྲུང་མ་རྣམས་ཀྱིས་གཏོར་མ་ཟོས་པས་ཚིམ་པར་གྱུར་ནས། དེ་དག་གི་མཐུ་སྟོབས་རབ་ཏུ་རྒྱས། ཟོས་པའི་ལྷག་མ་རྣམས་དུག་གི་སྡོང་བུ་དང་རལ་གྲི་དང་མདུང་ཐུང་ལ་སོགས་པའི་མཚོན་ཆ་ཕུར་བུ་དང་དམ་ཤིང་དང་གྲི་གུག་མེ་འབར་བ་ལ་སོགས་པ་རྣམས་སུ་གྱུར་པ། ལས་ཀྱི་མགོན་པོ་ལ་སོགས་པ་རྣམས་ཀྱིས་བཟུང་སྟེ། སྒྲུབ་པ་པོ་དང་ལྷན་ཅིག་ཏུ་དགྲ་བགེགས་རྣམས་སྟོབས་གཞོམ་པའི་ཕྱིར། ཁྲོ་འཁྲུགས་རྔམས་པའི་ཉམས་དང༌། མཐུ་སྟོབས་ནུས་པ་དཔག་ཏུ་མེད་པའི་གཟི་བརྗིད་ཆེར་རྒྱས་པའི་སྤྲུལ་པ་ཡང་སྤྲུལ་ཕོ་ཉའི་ཚོགས་འཇིག་རྟེན་ཁམས་ཁྱབ་པ་རྣམས་དང༌། ཁྱད་པར་མགོན་པོའི་གཡས་ཕྱོགས་ནས་བྱ་ནག་དང༌།
སྟེང་ནས་ཁྱུང་ཆེན་གྱི་ཚོགས་སྤྲོས། བསྟན་པ་དང་བསྟན་འཛིན་དང་རྣལ་འབྱོར་པ་ལ་གནོད་ཅིང་འཚེ་བའི་དགྲ་བགེགས་དམིགས་ཡུལ་ས་བླའི་གནས་ནས་བཀུག དེ་བཞིན་དུ་གཡོན་དང་རྒྱབ་ནས་ཁྱི་ནག་དང་ལྕེ་སྤྱང་གི་ཚོགས་སྤྲོས། ས་འོག་ནས་གདུག་པ་ཅན་རྣམས་བཀུག མདུན་ཕྱོགས་ནས་མི་ནག་འཇིག་རྟེན་ཁམས་གང་བ་སྤྲོས། ས་སྟེངས་ནས་གདུག་པ་ཅན་རྣམས་བཀུག་ནས་གཏོར་མ་གང་དུ་བརྒྱབ་པའི་ས་དེར་གནམ་ལྕགས་ལས་གྲུབ་པའི་དོང་གྲུ་གསུམ་མེ་འབར་བར་བསམས་ལ། དེར་ཕོ་ཉ་རྣམས་ཀྱིས་གདུག་པ་ཅན་དེ་ཡན་ལག་ལྕགས་སྒྲོག་དང་ཞགས་པས་བསྡམས་ཏེ་བཞག དེ་ལ་བསྟན་དགྲ་གནོད་བྱེད་གདུག་པ་ཅན་གཞན་དག་ཀྱང་བཀུག་ལ་བསྟིམ། དེ་རྣམས་ཀྱི་སྟོབས་དང་ལས་ངན་གསོག་པའི་ལུས་རྟེན་རྣམ་པར་ཤེས་པའི་ངོ་བོ། ཨ་ཐུང་རྟེན་དང་བཅས་པའི་སྟེང་དུ་གཏོར་མ་རྣམས་བརྒྱབ་པས།
སྲུང་མ་རྣམས་དང་ལྷན་ཅིག་པས་གནོད་གནས་དེ་ཉིད་དུ་གནམ་ལྕགས་ཀྱི་ཐོག་ཕོག་པ་ལྟར་ཐལ་བའི་རྡུལ་ཕྲན་བཞིན་དུ་བཅོམ། སླར་ཆོས་གོས་ཀྱི་སྣེ་མོས་ཀྱང་བརྡབ་པ་ལན་གསུམ་བྱས་ལ། ཆོས་སྐྱོང་སྲུང་མ་རྣམས་ཀྱིས་དགྲ་བགེགས་ཀྱི་ཤ་ཁྲག་རུས་པ་རྣམས་བཞེས་ནས་རྗེས་མེད་དུ་བཏང་བར་བསམས་ལ། སྔགས་རིང་ཤིབ་བུས་བཟླས་ཤིང༌། ཁོའི་རྒྱུད་ཀྱི་གནོད་སེམས་སྦྱོར་རྩུབ་ཐམས་ཅད་འོད་གསལ་བདེ་བ་ཆེན་པོའི་ངང་དུ་ཞིག་སྟེ། རང་སེམས་དང་བསྲེས་ལ་ལྟ་བ་འཛིན་མེད་ཀྱི་ངང་དུ་ཅི་གནས་སུ་འཇོག དེ་ནས་ཕྱི་མིག་མི་བལྟ་བར་སྲུང་འཁོར་ཡང་གསལ་གདབ་སྟེ་ཚུར་ལོག་གོ ། གསུམ་པ་རྗེས་ནི། ཚོགས་ཀྱི་འཁོར་ལོར་རོལ་པ་དང༌། རྡོ་རྗེའི་གླུ་བསྔོ་བ་སྨོན་ལམ་བྱས་ལ།
རྒྱུན་གཏོར་འབུལ་བ་དང༌། ཡི་གེ་བརྒྱ་པས་ལྷག་ཆད་ཁ་བསྐང་བ། བཟོད་པར་གསོལ་ཞིང་སྐུ་གཟུགས་ཀྱི་རྟེན་ཡོད་པ་རྣམས་ལ་བརྟན་བཞུགས་དང༌། རྟེན་མེད་པའི་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ་ནས་དམ་ཚིག་པ་རང་ལ་བསྡུས་ནས་སྐྱེ་མཆེད་སྐུ་གསུང་ཐུགས་ཀྱི་ལྷ་རྣམས་གསལ་བཏབ་ནས། དགེ་བ་འདི་ཡིས་ནམ་མཁའི་མཐའ་ཀླས་སོགས་ཀྱིས་སྨོན་ལམ་གདབ་ཅིང་བཀྲ་ཤིས་ཀྱིས་མཐའ་བརྒྱན་པར་བྱའོ། ། འདིར་སྨྲས་པ། མཐུ་ཆེན་བཀའ་སྲུང་འགྲོ་བའི་སྒྲོན་མ་ཡིས། ། བདུད་དགྲའི་ཚོགས་ལ་མི་བཟད་མུན་སྟེར་བ། ། ལས་འདི་རིགས་སམ་སྔར་ཉིད་བར་མེད་ལས། ། ལན་འགར་བསགས་པ་བསྒྲལ་བྱ་རང་གི་སྐྱོན། །
བསྟན་པ་དེ་འཛིན་བཅས་ལ་གནོད་བྱས་ཀྱི། ། ལན་དུ་མངོན་སྤྱོད་ལས་ཀྱིས་མནར་འགྱུར་བ། ། མཁའ་དབྱིངས་མི་གཙང་གིས་གཏོར་དེ་ནི་དེའི། ། ཐད་དུ་ལྟུང་ལས་གཞན་པ་གང་དུ་འགྲོ། ། རྣལ་འབྱོར་དམ་ཚིག་ལྡན་པས་བསྟན་སྲུང་ཚོགས། ། རྦད་བསྐུལ་བརྩམས་པའི་གཡར་ལམ་བསྟན་དགྲ་ཡི། ། སྲོག་རྩ་རྡོ་རྗེར་གྲུབ་ཀྱང་སྐད་ཅིག་མ། ། གཉིས་པར་གསོན་ནམ་མ་ཡིན་འཕྱང་མོ་ཉུག ། སྤྲོས་ཆེ་ལྷ་ལམ་ཕ་རོལ་འདོམ་འཇལ་དང༌། ། བསྡུས་མཐའ་ཁབ་མིག་མཛུབ་འཚང་མ་བྱས་པར། །
རྣོ་རྟུལ་བར་མའི་བློར་འཚམ་གཏོར་བཟློག་བརྟན། ། མངོན་སྤྱོད་གྲོང་ཁྱེར་འཇུག་པའི་སྒོ་འཕར་ཕྱེས། ། གང་ཕྱིར་བརྗོད་བྱ་སྙིང་པོས་ཆེས་བརླིང་བ། ། རྗོད་བྱེད་ཚོགས་གསུམ་ཕྲེང་དངར་མ་བྱས་པ། ། ལག་བླང་བརྒྱུད་པའི་ཐུགས་ཀར་ཡིབས་པ་བཅས། ། རྣམ་གསལ་ཡི་གེ་བཞད་པའི་ང་རོ་བསྒྲགས། ། དགེ་བ་འདི་ཡིས་མཁས་པའི་ལས་གསུམ་གྱིས། ། ཁམས་གསུམ་རྨོངས་པ་འཕྲོག་བྱེད་ས་སྐྱ་པའི། ། ཚུལ་ཆེན་མཁས་གྲུབ་ཀུན་གྱི་འབྱུང་གནས་མཆོག ། བསྐལ་པ་ཇི་སྲིད་གནས་པར་རྒྱས་གྱུར་ཅིག །
ཐབས་ཤེས་ཡི་གེས་མཚན་བསྟན་སྐྱོང་བྱེད་པའི། ། སྨྲ་མཁས་དགེ་འདུན་འདུས་ཚོགས་དམར་མདངས་ཀྱིས། ། ཕྱོགས་བྲལ་བརྟན་མའི་དཀྱིལ་འཁོར་ཡོངས་བཀབ་པས། ། ཆོས་སྤྱོད་རྣམ་བཅུའི་བགྱི་བ་གོང་འཕེལ་ཤོག ། ཅེས་བསྟན་སྲུང་དབང་པོ་རྣམས་ཐུགས་དགྱེས་པར་བསྐྱེད་པ་དང༌། དགྲ་བགེགས་ལ་རྦད་པའི་ཚུལ་དུ་སྒྲུབ་པའི་ཕྲིན་ལས་གཏོར་བཟློག་གཡུལ་ལས་རྣམ་པར་རྒྱལ་བའི་ང་རོ་ཞེས་བྱ་བ་འདི་ནི། ས་དཀར་བསམ་འགྲུབ་དགོན་གྱི་དབུ་མཛད་རྣམ་པར་དཔྱོད་ལྡན་ཤཱཀྱ་བཟང་པོས་བསྐུལ་བའི་ངོར། དགོན་དེར་སྔར་ནས་མགོན་པོ་ཆེ་ཆུང་དུ་གྲགས་པ་འཁོར་བཅས་ཀྱི་བསྐང་བ་ཐུན་མོང་དང་ཐུན་མོང་མིན་པ་ཞག་གྲངས་སུ་འདོན་སྲོལ་མཆིས་མོད། མཇུག་ཏུ་གཏོར་མ་ལ་དགྲ་བགེགས་དགུག་གཞུག་ཙམ་བྱས་མཐར། ཕོ་ཉ་བསྐུལ་ནས་དམོད་བཆོལ་ཙམ་བྱེད་པ་ལ་གཏོར་རྫོང་དུ་བཏགས་པ་ཞིག་ལས་མ་བྱུང་བར།
ཚུལ་འདི་ཀོ་རྒྱལ་བའི་རྒྱལ་ཚབ་ཆེན་པོ་རྗེ་བཙུན་ཨེ་ཝཾ་པ་ཆེན་པོའི་མན་ངག་གཡུལ་ལས་རྣམ་པར་རྒྱལ་བའི་བཞེད་པར། དགྲ་བགེགས་ལ་རྦད་པའི་ཚུལ་དུ་སྒྲུབ་པ་ཉིད་གཙོ་བོར་བཟུང་ནས་ཅུང་ཟད་ཁ་འགེངས་འོས་པའི་རིགས་ཀྱི་ཞབས་འདེགས་དང་བཅས་ཏེ་ཉམས་སུ་བླང་བདེ་བར། སྔགས་སྤྱོད་འཆང་གི་བནྡེ་ཚུལ་ཁྲིམས་རིན་ཆེན་དུ་བོད་པས། དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་བ་གམ་གསུམ་པར་སྦྱར་བ་སརྦ་མངྒ་ལཾ་བྷ་ཝནྟུ།། །། ༄༅། །གཏོར་བཟློག་སྐབས་ཀྱི་དམོད་བསྐུལ་བསྟན་སྲུང་དགྲ་ལ་འགྱེད་པའི་འཇིགས་རུང་བཞད་སྒྲ་ཞེས་བྱ་བ་བཞུགས།། ༄༅། །ན་མོ་གུ་རུ་བྷྱཿ བསྟན་པ་བསྟན་འཛིན་སྐྱོང་བར་ཞལ་འཆེས་པའི། ། བསྟན་སྲུང་དམ་ཚིག་ལྡན་པས་བསྐུལ་ཙམ་གྱིས། ། བསྟན་དགྲ་དམ་ཉམས་བསྒྲལ་ལ་ཆེས་རྔམ་པའི། ། བསྟན་སྲུང་ལས་ལ་འགྱེད་པའི་ང་རོ་བསྒྲགས། །
དེའང་འདིར་གཏོར་བཟློག་སྐབས་སུ་རྣལ་འབྱོར་པས་བསྟན་དོན་སྙིང་ཕུགས་སུ་བཅུག་པའི། མངོན་སྤྱོད་ལས་ཀྱི་ཕྲིན་ལས་སུ་བཅོལ་བ་ན། འདི་སྐད་དུ། ཧོ་དགོངས་སུ་གསོལ་ལོ། ། ལན་གསུམ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང༌། མཁའ་འགྲོ་རྡོ་རྗེ་གུར། བྲམ་ཟེ་མཆོག་སྲེད། ནོར་བུ་གླིང་བ་བདེ་བའི་རྡོ་རྗེ། ཤྲདྡྷ་ཀ་ར་ཝརྨ།
ཇོ་བོ་རིན་ཆེན་བཟང་པོ། བྲག་སྟེང་པ་ཡོན་ཏན་ཚུལ་ཁྲིམས། བླ་མ་མལ་ཇོ་ལོ་ཙཱ་བ་དང༌། རྡོ་རྗེ་འཆང༌། འཕགས་པ་ཀླུ་སྒྲུབ། བ་ལིཾ་ཏ་པ། སངས་རྒྱས་ཡེ་ཤེས། མར་མེ་མཛད་བཟང་པོ། དཔལ་བདེ་བའི་ཞབས། དྲི་མེད་སྦས་པ།
རིན་ཆེན་གྲགས་པ། རིན་ཆེན་རྡོ་རྗེ། རི་སུལ་གྱི་རྣལ་འབྱོར་མ། གཉན་ལོ་ཙཱ་བ་དར་མ་གྲགས། གནམ་ཁའུ་པ་ཆོས་ཀྱི་རྒྱལ་མཚན། གདམས་པ་ཀུན་གྱི་བཀའ་བབས་དཔལ་ས་སྐྱ་པ་ཆེན་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་བའི་མགོན་པོ་ཆོས་རྒྱལ་འཕགས་པ།
ཞང་དཀོན་མཆོག་དཔལ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཤར་པ་ཡེ་ཤེས་རྒྱལ་མཚན། ཁམས་གསུམ་ཆོས་ཀྱི་རྒྱལ་པོ་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། རྒྱལ་ཚབ་དམ་པ་ཀུན་དགའ་དབང་ཕྱུག ཐམས་ཅད་མཁྱེན་པ་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ།
ས་ལོ་ཐམས་ཅད་མཁྱེན་པ། རྗེ་བཙུན་སངས་རྒྱས་རིན་ཆེན། རྒྱལ་བ་ལྷ་མཆོག་སེང་གེ བྲང་ཏི་པཎ་ཆེན་ནམ་མཁའ་དཔལ་བཟང༌། ཤར་ཆེན་ཀུན་དགའ་བཀྲ་ཤིས། མཁས་གྲུབ་ཤཱཀྱ་ཀུན་དགའ། མཁས་བཙུན་ཀུན་དགའ་ལེགས་པ། རྗེ་དམ་ཆོས་བསམ་འགྲུབ། མཁས་གྲུབ་སངས་རྒྱས་ཕུན་ཚོགས། མཁན་ཆེན་བཀྲ་ཤིས་ལྷུན་གྲུབ།
ཡང་ན། མཁན་ཆེན་སངས་རྒྱས་ཕུན་ཚོགས། མཚུངས་མེད་བསྟན་འཛིན་ལྷུན་གྲུབ། མཁན་ཆེན་བྱམས་པ་བསོད་ནམས་བཟང་པོ། གང་རུང་རང་རང་གི་ཐོབ་ཡུལ་གྱི་བརྒྱུད་པ་དང་འབྲེལ་མར་བརྗོད། ཞེས་བརྒྱུད་པ་རྒྱས་པ་ལྟར་ན་དེ་ལྟར་བརྗོད། མི་ནུས་ན་གོང་གི་རྗེ་བཙུན་ས་སྐྱ་པ་ཆེན་པོ་ཞེས་པ་མན་ཆད་དམ། ཡང་ན་ཀུན་དགའ་བཟང་པོ་ནས། བདག་ཅག་གི་ཡོངས་འཛིན་འཁོར་ལོའི་མགོན་པོའི་བར་གྱི་དབང་བསྐུར་བྱིན་རླབས་སོགས་དང་སྦྲེལ་ཏེ་བརྗོད་ཀྱང་ཆོག་གོ ། གཞན་ཡང་དབང་བསྐུར་བྱིན་རླབས་གདམས་ངག་གི་བཀའ་སྲོལ་རིམ་པར་བརྒྱུད་པའི་དཔལ་ལྡན་བླ་མ་དམ་པ་དེ་རྣམས་ཀྱིས་བསྟན་པ་བསྲུང་ཞིང་བསྟན་འཛིན་སྐྱོང་བར་བཀའ་བསྒོས་ཤིང་དམ་ལ་བཞག་པའི་རྒྱལ་བའི་བསྟན་སྲུང་ཆེན་པོ།
དཔལ་ལྡན་མ་ཧཱ་ཀ་ལ། ཁྲག་འཐུང་གི་རྒྱལ་པོ་ཡེ་ཤེས་གསལ་བའི་སྤྱན་དང་ལྡན་པ། རྫུ་འཕྲུལ་མྱུར་བའི་ཞབས་དང་ལྡན་པ། དཔལ་རྡོ་རྗེ་ནག་པོ་ཆེན་པོ། དཔལ་ལྡན་གུར་གྱི་མགོན་པོ། སྐུ་མདོག་དུས་མཐའི་སྤྲིན་ལྟར་གནག་པ། ཉི་མ་འབུམ་གྱི་གཟི་བརྗིད་དང་ལྡན་པ། སྤྱན་ནས་མེའི་ཚ་ཚ་འཕྲོ་བ། ཤངས་ནས་མེ་རླུང་རབ་ཏུ་འཚུབས་པ། ཞལ་ནས་འཇིགས་པའི་ང་རོ་སྒྲོགས་པ།
གཡས་ནས་བྱ་ནག་འབུམ་སྡེས་གཤོག་སྐོར་བྱེད་པ། གཡོན་ནས་ཁྱི་ནག་འབུམ་སྡེ་འཁང་ཞིང་ཟུག་པ། རྒྱབ་ནས་ལྕགས་སྦྱངས་འབུམ་སྡེ་འདུར་ཞིང་རྒྱུག་པ། མདུན་ནས་མི་ནག་འབུམ་སྡེས་དགྲ་ལ་འོ་དོད་འབོད་པ། སྟེང་ན་ཁྱུང་ཆེན་འབུམ་སྡེ་ལྡིང་བ། ཕོ་ཉ་སྤྲུལ་པ་ཡང་སྤྲུལ་དང་བཅས་པ་རྣམས་དང༌། སྐུའི་མགོན་པོ། གསུང་གི་མགོན་པོ། ཐུགས་ཀྱི་མགོན་པོ། ཡོན་ཏན་གྱི་མགོན་པོ།
ཕྲིན་ལས་ཀྱི་མགོན་པོ། ནག་པོ་སྟོང་གི་འཁོར་དང་ལྡན་པ། ཤ་ཟ་འབུམ་གྱི་འཁོར་དང་ལྡན་པ། མ་མོ་བྱེ་བའི་ཚོགས་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། གཞན་ཡང་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། སྟོང་གསུམ་ཡུད་ཙམ་གྱིས་བསྐོར་བ། རྫུ་འཕྲུལ་གློག་ལྟར་མྱུར་བ། མཐུ་སྟོབས་ཐོག་ལྟར་ཆེ་བ། ཡེ་ཤེས་ཀྱི་སྦྱིན་དང་ལྡན་པ་འཁོར་མ་མོ་མཁའ་འགྲོའི་ཚོགས། འཁོར་གནོད་སྦྱིན་ཤ་ལ་དགའ་བ་དུང་ཕྱུར།
མ་མོ་ཁྲག་ལ་དགའ་བ་བྱེ་བ་དུང་ཕྱུར། དྲི་ཟ་གསུར་ལ་དགའ་བ་བྱེ་བ་འབུམ་སྡེའི་ཚོགས་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། ལྷ་མཆོག་མ་ཧཱ་ཀ་ལ། ལྷ་ཆེན་གདོང་བཞི་གཉན་པོ། ། ཞིང་སྐྱོང་གཟི་ལྡན་དབང་ཕྱུག བྲམ་ཟེའི་གཟུགས་ཅན་དཔའ་བོ། ཡུམ་ཆེན་གཡུང་མོ་ནག་མོ། ལས་མཛད་གཏུམ་མོ་ལྗང་གུ། སེར་ནག་སིཾ་ག་ལི་མ། དམར་ནག་སྲིན་མོ་ཆེན་མོ།
གནོད་སྦྱིན་དྲེགས་པ་ལྕམ་སྲིང༌། འཁོར་དྲེགས་པ་སྡེ་བརྒྱད་ཀྱི་ཚོགས་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། གཞན་ཡང་ལས་བྱེད་ཀྱི་མགོན་པོ་ལས་ལ་རྔམ་པ། ཁྲོ་ལ་གཏུམ་པ། སྐྱེ་འགྲོའི་སྲོག་བདག་ཆེན་པོ་བེར་ནག་ཟངས་གྲི་ཅན། བྲན་བདུད་གཤིན་རྗེ་ནག་པོ། མི་སྡུག་གནོད་སྦྱིན་ཡབ་ཡུམ། མགོན་པོ་མ་ནིང་ནག་པོ་ལ་སོགས་པ་སངས་རྒྱས་ཀྱི་བསྟན་པ་སྲུང་བར་ཞལ་གྱིས་བཞེས་པའི་དཔལ་མགོན་དམ་ཚིག་ཅན་རྣམས་སྙན་གསན་ཅིང་དགོངས་སུ་གསོལ་ལོ། ། ཕྱོགས་སྐྱོང་བ་བཅུ། ལྷ་ཆེན་པོ་བརྒྱད།
ཀླུ་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་ཆེན་པོ་དགུ། རྒྱལ་པོ་ཆེན་པོ་སྡེ་བཞི་སྟེ་དཔལ་གཙང་རིས་ཀྱི་མགོན་པོ་བདུན་ཅུ་རྩ་ལྔ། འཇིག་རྟེན་གྱི་དྲེགས་བྱེད་བཀའ་ལྷ་མ་སྲིན་སྡེ་བརྒྱད། ཡུལ་ཕྱོགས་འདིར་གནས་པའི་ཟོ་དོར་ས་བདག་གཞི་བདག་མཐུ་བོ་ཆེ་འཁོར་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། ཁྱེད་རྣམས་ལ་རྣལ་འབྱོར་དམ་ཚིག་ལྡན་པ་བདག་གི་དགྲ་བོའི་ཕྲིན་ལས་བཅོལ་ཞིང་ལས་ལ་བསྐུལ་བ་ནི། སྤྱིར་ཡང་དག་པར་རྫོགས་པའི་སངས་རྒྱས། ཁམས་གསུམ་ཆོས་ཀྱི་རྒྱལ་པོ།
འགྲོ་འདུལ་ཁ་ལོ་སྒྱུར་བ། ཉག་གཅིག་སྐྱབས་ཀྱི་དམ་པ། བཅོམ་ལྡན་འདས་ཤཱཀྱ་སེང་གེའི་བསྟན་པ་རིན་པོ་ཆེ་ལ་གནོད་ཅིང་འཚེ་བར་བྱེད་པ་རྣམས་དང༌། བྱེ་བྲག་ཏུ། དུས་གསུམ་སངས་རྒྱས་འདུས་པའི་རང་བཞིན། རིགས་གསུམ་སེམས་དཔའ་ཆེན་པོའི་སྒྱུ་འཕྲུལ། ཐེག་གསུམ་བསྟན་པ་སྨྲ་བའི་སེང་གེ ཁམས་གསུམ་སྲིད་མཚོ་ལས་སྒྲོལ་དེད་དཔོན་ཆེན་པོ། དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་ཡོངས་སུ་གྲགས་པ་ཡབ་སྲས་བརྒྱུད་པར་བཅས་པའི་བསྟན་པ་རིན་པོ་ཆེ་དར་རྒྱས་སུ་བྱེད་པ་ལ་བར་དུ་གཅོད་པར་བྱེད་པའི་དགྲ་བགེགས་རྣམས་དང༌། ཐུབ་མཆོག་ལུང་ཟིན་སྐྱེས་བུ་དམ་པ།
རྩོད་ལྡན་དུས་ཀྱི་ཐམས་ཅད་མཁྱེན་པ། རྒྱལ་བསྟན་རིང་པོར་འཚོ་བའི་སྨན་པ། གསུང་རབ་དགོངས་པ་འགྲེལ་པའི་ཉི་མ། རྡོ་རྗེ་འཆང་ཀུན་དགའ་བཟང་པོ་པའི་ལུགས་མཆོག་དྲི་མ་མེད་པའི་ཕྲིན་ལས་དང༌། དེ་འཛིན་གྱི་སྐྱེས་བུ་དམ་པར་བཅས་པའི་སྐུ་ཚེ་འགྲོ་དོན་དང་བཅས་པ་ལ་རྣམ་པར་འཚེ་ཞིང་བར་དུ་གཅོད་པར་བྱེད་པའི་དགྲ་བགེགས་རྣམས་དང༌། སྙིགས་དུས་སྐྱེ་དགུའི་གཙུག་གི་ནོར་བུ། མཁྱེན་བརྩེའི་འོད་སྟོང་འབར་བའི་སྣང་བྱེད། བསྟན་འགྲོའི་དགེ་ལེགས་འགུགས་པའི་ཕོ་ཉ། ཕྲིན་ལས་ཀུན་དུ་ཁྱབ་པའི་བདུད་རྩིའི་འོད་ཅན། དཔལ་ས་སྐྱ་པའི་གདུང་སྲས་ཀྱི་ཕྲེང་བ་རིམ་པར་བྱོན་ཅིང་ད་ལྟར་འཚོ་གཞེས་སུ་བཞུགས་པ་རྣམས་ཀྱི་སྐུ་ཚེ།
ཕྲིན་ལས། མངའ་ཐང་དཔལ་འབྱོར་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་རྣམས་དང༌། ལུང་རྟོགས་བསྟན་པ་རྒྱས་པའི་རྩ་ལག བཤད་སྒྲུབ་སྒྲ་དབྱངས་འབྱིན་པའི་རྔ་གསང༌། སྦྱིན་པ་དག་པའི་ཡོན་གནས་དམ་པ། ངུར་སྨྲིག་འཆང་བ་འདུས་པའི་ཆོས་གྲྭ་ཆེན་པོ། ཆེ་གེ་མོ་ཞེས་བྱ་བས་མཚོན་པའི་རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོའི་རིང་ལུགས་དྲི་མ་མེད་པའི་རྗེས་སུ་སློབ་ཅིང་བཤད་སྒྲུབ་ཀྱི་བྱ་བ་ལ་བརྩོན་པའི་ཆོས་སྡེ་མཐའ་དག་གི་ཕྲིན་ལས། མངའ་ཐང༌། དཔལ་འབྱོར། གྲྭ་རིགས།
མི་སྡེར་བཅས་པ་ལ་གནོད་ཅིང་འཚེ་བར་བྱེད་པའི་དམ་ཉམས་དགྲ་བགེགས་རྣམས་དང༌། རྒྱལ་བའི་མྱུ་གུ་དམ་པ། རྒྱལ་བསྟན་སྐྱོང་བའི་རྩ་ལག དད་དང་གཏོང་བའི་ནོར་ཅན། ཟླ་བྲལ་བསྟན་པའི་སྦྱིན་བདག དཔལ་སྡེ་དགེ་ས་སྐྱོང་ཆེན་པོའི་གདུང་བརྒྱུད་མུ་ཏིག་བསྟར་ལ་བརྒྱུས་པ་ལྟ་བུར་རྒྱུན་མི་ཆད་པར་བྱོན་པ་རྣམས་ཀྱི་སྐུ་ཚེ། ཕྲིན་ལས། ཆབ་སྲིད། མངའ་ཐང་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་ཞེས་པའམ། སྦྱིན་བདག་ཕལ་པ་ཡིན་ན་དེ་ལུགས་དང་མཐུན་པར་བརྗོད།
གསང་ཆེན་རིག་པ་འཛིན་པའི་རྣལ་འབྱོར་པ། བདག་ཅག་སྒྲུབ་པ་པོ་ཡོན་སྦྱོར་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། བསམ་པ་ངན་པ་དང༌། སྦྱོར་བ་རྩུབ་མོར་བརྩམས་ཤིང་བརྩམ་པར་འགྱུར་བའི་དགྲ་བགེགས་ལོག་འདྲེན་བྱད་མའི་རིགས་སུ་གྱུར་པ་གང་ཡིན་པ་དང༌། མདོར་ན་སངས་རྒྱས་ཀྱི་བསྟན་པའི་བསྟན་དགྲ། དཀོན་མཆོག་གསུམ་གྱི་སྤྱི་དགྲ། བླ་མ་དམ་པའི་སྐུ་ལ་བསྡོ་བ། སེམས་ཅན་ཡོངས་ལ་འཚེ་བ།
སྔགས་དང་ལྷ་ལ་བརྙས་པར་བྱེད་པ། བསྟན་སྲུང་ཁྱེད་རྣམས་ལ་བརྙས་སེམས་དང་ལྡན་པའི་སྒོ་ནས། སྔ་དགྲ་དངོས་སུ་བྱས་པ། ཕྱི་དགྲ་ཡིད་ལ་འཆང་བ། ད་དགྲ་ཐད་དུ་ལྡང་བའི་བསྟན་དགྲ་དམ་ཉམས་གནོད་བྱེད་དགྲ་བགེགས་བྱད་གཏད་མཁན་གྱི་རིགས་སུ་གྱུར་པ་སྟེ། མདོར་ན་བསྒྲལ་བའི་ཞིང་ཏུ་གྱུར་པ་གང་ཡིན་པ་དེ་དག་ཐམས་ཅད་ཚར་བཅད་ནས། བསྟན་པ་སྐྱོང་བར་ཞལ་གྱིས་བཞེས་པའི་བསྟན་སྲུང་དམ་ཚིག་ཅན་འཁོར་ཚོགས་ལས་མཁན་ཕོ་ཉ་སྤྲུལ་པ་ཡང་སྤྲུལ་སྡེ་དང་དཔུང་དུ་བཅས་པ་མཐུ་རྩལ་རྫུ་འཕྲུལ་བསམ་གྱིས་མི་ཁྱབ་པ་ཁྱེད་རྣམས་ཀྱིས་དམ་ཉམས་དགྲ་བགེགས་དེ་རྣམས་ས་འོག་ས་སྟེང་ས་སླ་གང་དུ་གནས་ཀྱང་ལྕགས་ཀྱུ་ཅན་གྱིས་སྙིང་ནས་ཟུང༌། ཞགས་པ་ཅན་རྣམས་ཀྱིས་མགུལ་ནས་ཆིངས། ལྕགས་སྒྲོག་ཅན་རྣམས་ཀྱིས་ཡན་ལག་བསྡམས། དྲིལ་བུ་ཅན་གྱིས་མྱོས་སུ་ཆུག
ལས་ཀྱི་རླུང་དམར་གྱིས་འོག་ནས་བསྐྱོད། འཇིགས་པའི་མུན་ནག་གིས་མདུན་ནས་དྲངས། མཚོན་ཆ་སྣ་ཚོགས་ཐོགས་པ་རྣམས་ཀྱིས་རྒྱབ་ནས་བདས་ཏེ་རང་དབང་མེད་པར་སྐད་ཅིག་ཡུད་ཙམ་གྱིས་ཁུག་ལ། གཡས་ཀྱི་ཕོ་ལྷ་དང་ཕྲོལ་ཅིག གཡོན་གྱི་མོ་ལྷ་དང་ཕྲོལ་ཅིག མདུན་གྱི་འཁར་བ་དང་ཕྲོལ་ཅིག རྒྱབ་ཀྱི་བརྟེན་མ་དང་ཕྲོལ་ཅིག ཕུག་གི་ནོར་རྫས་དང་ཕྲོལ་ཅིག བྱམས་པའི་མཛའ་གྲོགས་དང་ཕྲོལ་ཅིག འགོ་བའི་ལྷ་དང་ཕྲོལ་ཅིག
བསྲུང་བའི་ལྷ་དང་ཕྲོལ་ཅིག སྐྱོབ་པའི་ལྷ་དང་ཕྲོལ་ཅིག ཡི་དམ་གྱི་ལྷ་དང་ཕྲོལ་ཅིག ཁ་འཛིན་སྟོང་གྲོགས་བྱེད་པ་ཐམས་ཅད་དང་ཕྲོལ་ལ། གནོད་པའི་བདུད་དང་སྤྲོད་ཅིག ནད་ཀྱི་རྐྱལ་པ་ཁ་ཕྱེས་ཤིག ལྟས་ངན་སྣ་ཚོགས་མཐོང་ཞིག ཚོན་གྱི་དྲུ་བུ་སྔོ་དམར་བརྐྱང་ཞིག བཞི་བརྒྱ་རྩ་བཞིའི་ནད་ཀྱི་ས་བོན་ཐོབ་ཅིག གནམ་གྱི་འཇུ་ཐག་ཆོད་ཅིག
སའི་བརྟན་ཕུར་ཕྱུང་ཤིག གློ་བུར་ཡེ་འགྲོགས་ཐོང་ཅིག ཤན་པ་ནག་པོས་སྲོག་ལ་རྒོལ་ཅིག སྲོག་གི་རྟེན་ཕུར་ཕྱུང་ཤིག ཚེ་ཡི་འདུ་བྱེད་བསྡུས་ཤིག དོན་སྙིང་དམར་པོ་ཕྱུང་ཤིག ཁོང་ཁྲག་ཐང་ལ་ཕོབ་ཅིག སྙིང་ཁྲག་ཧུབ་ཀྱིས་དྲངས་ཤིག ཀླད་ཁྲག་ཞོ་ལྟར་དཀྲུགས་ཤིག རྟག་དང་འབྲས་བུ་མྱུར་དུ་སྟོན་ཅིག
ཕོ་རྒྱུད་རྩད་ནས་ཆོད་ཅིག མོ་རྒྱུད་མངལ་ནས་སྐམ་ཅིག ད་ལྟ་ཉིད་དུ་བཀའི་གཏོར་མ་འདི་དང་མཉམ་དུ་དཔལ་ལྡན་རྡོ་རྗེ་ནག་པོ་ཆེན་པོ་འཁོར་དང་བཅས་པའི་ཞལ་དུ་བཞེས་ཤིག དགྲ་བོ་ཡུལ་མི་སྒོ་ནོར་དང་བཅས་པ་ཐལ་བ་རྡུལ་དུ་རློག་ཅིག བསྟན་སྲུང་དབང་པོ་དྲག་རྩལ་ཅན་འཁོར་སྤྲུལ་པ་ཡང་སྤྲུལ་དང་བཅས་པ་རྣམས་ཀྱི་ཞལ་དུ་ལྷག་མ་མེད་པར་བཞེས་ཤིག ཅེས་བརྗོད་ཅིང་ཟོར་ཆེན་ཐོགས་ཏེ་གསོར་ལ་ནད་དུག་མཚོན་གསུམ་གྱི་རྣམ་པར་བསམས་ནས་བརྒྱབ་པ་དང༌། ཤཱ་ས་ན་དང་ལྷ་མོ་དང་ཞལ་གྱི་སྔགས་ལ་གནོད་བྱེད་དགྲ་བགེགས་ཐམས་ཅད་མཱ་ར་ཡ་ཕཊ་ཅེས་བཏགས་པ་དང༌། ལས་མགོན་ཕོ་མོའི་རྦད་བསད་ཀྱི་སྔགས་འདོན་པ་དཀྱུས་ལྟར་བྱའོ། ། སྨྲས་པ། བསྙེན་སྒྲུབ་ལས་སུ་རུང་བའི་རྣལ་འབྱོར་པས། །
བསྟན་སྲུང་དགྲ་ལ་འགྱེད་པའི་འཇིགས་རུང་སྒྲས། ། གནོད་བྱེད་ལུས་ངག་སྐྱེ་མེད་དབྱིངས་བྲོས་པར། ། རྣམ་ཤེས་འོད་གསལ་དབྱིངས་ནས་བལྟ་མིན་ནམ། ། འདི་བགྱིས་བསོད་ནམས་བྱིན་ཟ་འབར་བའི་ལྕེས། ། བསྟན་དགྲ་བྱད་གཏད་ཚེར་མ་གཟིངས་པའི་ནགས། ། སྐད་ཅིག་ཉིད་དུ་ཐལ་བར་བསྲེགས་བྱས་ནས། ། ཡོན་མཆོད་རྣམ་པར་རྒྱལ་བའི་གནས་ཐོབ་ཤོག ། ཅེས་གཏོར་བཟློག་སྐབས་སུ་བསྟན་སྲུང་དགྲ་ལ་འགྱེད་པའི་འཇིགས་རུང་བཞད་སྒྲ་ཞེས་བྱ་བ་འདི་ནི། གཏོར་བཟློག་བླ་མ་ཀུན་དགའ་བསོད་ནམས་པ་དང༌། གླིང་བླ་མ་ཀུན་དགའ་རྒྱལ་མཚན་པ་དག་གིས་བསྐུལ་ངོར་སྔགས་བན་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་བི་ཛ་ཡནྟུ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
