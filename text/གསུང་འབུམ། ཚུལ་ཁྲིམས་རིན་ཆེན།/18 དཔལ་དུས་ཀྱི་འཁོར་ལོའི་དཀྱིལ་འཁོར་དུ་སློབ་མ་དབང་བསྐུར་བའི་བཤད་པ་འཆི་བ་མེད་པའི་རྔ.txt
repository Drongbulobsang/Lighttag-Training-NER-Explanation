གསུང་འབུམ། ཚུལ་ཁྲིམས་རིན་ཆེན།
པོད ༡༨
དཔལ་དུས་ཀྱི་འཁོར་ལོའི་དཀྱིལ་འཁོར་དུ་སློབ་མ་དབང་བསྐུར་བའི་བཤད་པ་འཆི་བ་མེད་པའི་རྔ་སྒྲ།
༼ག༽ ༄༅། །ཨམརཥྱདུནྡུབྷིརུཏོནཱམཤྲཱིཀཱལཙཀྲཥྱམཎྜལེཤིཥྱམབྷིཥིཉྩཱཁྱཱཏཾབིཛཧཱརམྲ།།
༄༅། །དཔལ་དུས་ཀྱི་འཁོར་ལོའི་དཀྱིལ་འཁོར་དུ་སློབ་མ་དབང་བསྐུར་བའི་བཤད་པ་འཆི་བ་མེད་པའི་རྔ་སྒྲ་ཞེས་བྱ་བ་བཞུགས་སོ།། ༄༅། །ཏྲཻཀཱཡྻགུཧྱཱཀྵཡཙཀྲཀོཥཿ སིདྡྷོཡསོབཛྲདྷརསམཱནཱ། ཏྶཏྭཱཾབྷགཱིཡསྱཀཊེནབྷེདཱ། རྠཀྲྀཏྶདཱཔཱལཡཙཀྲནཱཐཻཿ།། ༄༅། །སྐུ་ ་་་་་ཤིས་པར་བརྗོད་པའི་སྒོ་སྒྲས་ཟིན་མཚུངས་པའི་ལྡོག་པ་ལས་གཅིག་གིས་ལྡོག་པ། གསུམ་གསང་བ་མི་ཟད་འཁོར་ལོའི་མཛོད། ། གྲུབ་པ་གང་དེ་རྡོ་རྗེ་འཆང་མཚུངས་ལས། །
ཐ་དད་སེམས་ཅན་སྐལ་བར་འཚམ་པའི་སྐུས། ། དོན་མཛད་འཁོར་ལོའི་མགོན་གྱིས་རྟག་ཏུ་སྐྱོངས། ། རྣམ་ ་་་་་ཕྱག་བྱ་བའི་སྒོ་རང་བཞིན་བརྗོད་པ་ལས་བྱ་བ། ཀུན་མཆོག་གི་རང་བཞིན་གདོད་མ་ནས། ། སྤྲོས་པའི་མཐའ་བྲལ་ཤེས་རབ་ལུས་ཕྲ་དང༌། ། གཞར་ཡང་འབོ་མེད་ལྷན་སྐྱེས་བདེ་བ་ཆེར། ། དགྱེས་དགུར་རྩེན་པ་དུས་ཀྱི་འཁོར་ལོར་འདུད། ། མཆོག་ ་་་་་གཟུགས་ཅན་ལས་ཡན་ལག་གཅིག་པ། གི་དང་པོའི་སངས་རྒྱས་ཡེ་ཤེས་ལྔའི། ། རང་སྣང་སྙིང་པོ་བདེ་བ་ཆེན་པོའི་དཔལ། །
འཛིན་པའི་གྲོང་ཁྱེར་མཆོག་ཏུ་སྐལ་བ་བཟང༌། ། སྐུ་བཞི་རྡོ་རྗེའི་མྱུ་གུ་སྨིན་བྱེད་དབང༌། ། མ་བསྡུས་ཤིང་བསྡུས་པའི་གཟུགས་ཅན།་་་་་ སྔོན་རབས་མཁས་པའི་དབང་ཆོག་བ་ཀུ་ལ། ། ལག་ལེན་ཚིག་དོན་རབ་བརླིང་ཟུམས་པའི་ཁ། ། དཔྱད་གསུམ་རྣམ་དག་སྒེག་མོའི་འགྲམ་ཆང་གིས། ། དབང་བསྐུར་བཤད་པའི་འདབ་སྟོང་ཡངས་པར་ཕྱེ། ། རབ་བརྟག་ལས་དོགས་སྒྲ་ཅན།་་་་་ ཚུལ་འདིར་བདག་དང་སྐལ་བ་མཉམ་ལྡན་ཡིད། ། རངས་པའི་ཡ་མཚན་གསར་པ་ལ་བལྟ་ཕྱིར། །
གཏམ་གྱི་སྒོ་ན་རུས་པའི་ཀེ་ས་རའི། ། ཆ་བྱད་བརྫུས་ནས་ག་ཞ་འབྱིན་གྱིས་དོགས། དེའང་འདིར་མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ལ། ཆོས་ཀྱི་རྗེ་བུ་སྟོན་ཐམས་ཅད་མཁྱེན་པའི་ཞལ་སྔ་ནས་མཛད་པའི་སྒྲུབ་ཐབས། དབང་གི་ཆོ་ག བསྟོད་པ། མཁྱེན་རབ་མཆོག་གྲུབ་པས་མཛད་པའི་ལྷན་ཐབས་རྣམས་ཀྱི་ལག་ལེན་རྣམས། ངག་དབང་ཀུན་དགའ་ལེགས་པའི་འབྱུང་གནས་པས་སྒྲུབ་ཅིང་མཆོད་པ་དང་བདག་ཉིད་འཇུག་ཅིང་དབང་བླང་བའི་ཚུལ་ཁོ་ན་ལག་ལེན་དུ་བསྒྲིགས་པ་དང༌། དེའི་སྟེང་དབང་གོང་མའི་ཆོ་ག་བཅས་མ་འཁྲུགས་པར་རྣམ་པར་དག་པ་ཉམས་སུ་བླང་ངོ༌། ། དེའང་འདི་པའི་ལུགས་ལ་ས་སྦྱང་བ་མན་ཆད་ཞག་དྲུག་ལ་བསྒྲུབ་པ་ནི།
རྫོགས་པ་དག་ལ་ས་ནི་སྦྱང་དང་གཟུང་བ་དག་ཀྱང་ཞེས་འབྱུང་བའི། རྫོགས་པ་དག་ཅེས་པ་ནི། རྫོགས་པ་གཉིས་པ་སྟེ་ཚེས་བཅུ་ལ་ས་སྦྱང་གཟུང་གཉིས་ནུབ་གཅིག་ལ་བྱ་བ་དང༌། བཅུ་གཉིས་པ་ལ་ཐིག་གདབ་འདོད་པ་མ་ནུའི་ཉིན་ཞག་དག་ལ་དཔལ་ལྡན་རྡུལ་ཚོན་དགྱེ་བ་ཉིད། ཅེས་བཅུ་གསུམ་དང་བཅུ་བཞི་གཉིས་ལ་ཚོན་དགྱེ་བ་དངོས་སུ་གསུངས་པའི་ཤུགས་ལས། བཅུ་གཅིག་པ་ལ་ལྷག་གནས་ཀྱི་ཆོ་ག་རྣམས་བྱ་བར་ཤེས་སོ། ། འོན་ཀྱང་སློབ་མ་ལྷག་གནས་བཅུ་བཞི་ལ་བྱས་ནས། ཕྱི་ཉིན་ཉ་ལ་དངོས་གཞི་དབང་བསྐུར་བྱེད་པ་ནི། སློབ་མ་ལྷག་གནས་དང་དངོས་གཞི་གཉིས་ཀྱི་བར་ལ་ཞག་གྲངས་མང་པོས་ཆོད་མི་བཏུབ་པར་གསུངས་པའི་དོན་དུ་མངོན་ནོ། ། གང་ལྟར་ཡང་སྔར་རྗེས་གཟུང་བྱས་པའི་སློབ་མ་རྣམས་ཁྲུས་བྱས་ཏེ།
ཕྱག་དང་ཡོན་ཕུལ་ནས་གྲལ་ལ་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྱེ་བསྡུ་བྱས། སློབ་དཔོན་གྱིས་སེམས་ཅན་ཐམས་ཅད་ལ་དམིགས་པ་མེད་པའི་ཤེས་རབ་དང་སྙིང་རྗེ་ཆེན་པོས་ཀུན་ནས་བསླངས་ཏེ། ཡི་དམ་ལྷའི་ང་རྒྱལ་བརྟན་པོ་དང་ལྡན་པས་འདི་སྐད་བརྗོད་དོ། ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ། དམ་ཚིག་དང་སྡོམ་པ་ལ་བསྲུང་བསྡམ་ཚུལ་བཞིན་དུ་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་ཏུ་སྤྱོད་པ་ཡང༌། སྐྱེས་པ་རབས་ཀྱི་རྒྱུད་ལས། རབ་ཏུ་དམའ་བའི་སྟན་ལ་འདུག །
དུལ་བའི་དཔལ་ནི་ཉེ་བར་བཞག ། དགའ་དང་ལྡན་པའི་མིག་གིས་བལྟ། ། ཚིག་གི་བདུད་རྩི་འཐུང་བ་བཞིན། ། རབ་ཏུ་དང་ལ་དྲི་མེད་བློས། ། ནད་པ་སྨན་པའི་ངག་ཉན་བཞིན། ། རིམ་གྲོ་བསྐྱེད་དེ་ཆོས་ཉོན་ཅིག ། ཅེས་བྱ་བ་ལ་སོགས་པ་ཆོས་གསན་པའི་ཀུན་ཏུ་སྤྱོད་པ་ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་གང་གསན་པར་བྱ་བའི་ཆོས་ནི་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་ཁམས་དང༌། བསམ་པ་དང༌། བག་ལ་ཉལ་དང་རྗེས་སུ་མཐུན་པར་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ལས།
འདིར་ཐེག་པ་ཆེན་པོ་ཕ་རོལ་ཏུ་ཕྱིན་པའི་ཐེག་པ་ལས། ཁྱད་ཆོས་བཞིའི་ཁྱད་པར་དུ་འཕགས་པ་སྔགས་ཀྱི་ཐེག་པ་ཡིན་ཏེ། སློབ་དཔོན་ཆེན་པོ་ཏྲི་པི་ཊ་ཀ་མ་ལ་ཤཱི་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་སོ། ། དེ་ལ་རྒྱུད་སྡེ་ཐ་དད་ཀྱི་བཞེད་པ་གྲུབ་ཆེན་སོ་སོས་འགྲེལ་ཚུལ་མི་འདྲ་བའི་དབང་གིས་རྒྱུད་སྡེ་གསུམ་དང་བཞི་དང་ལྔ་དང་དྲུག་ཏུ་འདོད་པ་ལ་སོགས་པ་མང་དུ་ཡོད་པ་ལས་འདིར་འཕགས་པ་མཁའ་འགྲོ་མ་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། །
བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་གོང་མ་དེ་ལྟག་ལ། ། ཞེས་གསུངས་པའི་རྗེས་སུ་འབྲངས་ནས། ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་ལ་སོགས་པ་གཙོ་བོར་སྟོན་པ་བྱ་བའི་རྒྱུད་དང༌། ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་ཆ་མཉམ་པར་སྟོན་པ་སྤྱོད་པའི་རྒྱུད་དང༌། ནང་ཏིང་ངེ་འཛིན་གཙོ་བོར་སྟོན་པ་རྣལ་འབྱོར་གྱི་རྒྱུད་དང༌། ཏིང་ངེ་འཛིན་གྱི་ཁྱད་པར་གོང་ན་མེད་པ་གཙོ་བོར་སྟོན་པ་རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་ལས། རྣལ་འབྱོར་ཆེན་པོ་བླ་ན་མེད་པའི་རྒྱུད་ཡིན།
དེ་ལའང་ཐབས་རྒྱ་ཆེ་བ་གཙོ་བོར་སྟོན་པ་ཐབས་ཀྱི་རྒྱུད་དང༌། ཤེས་རབ་ཟབ་པ་གཙོ་བོར་སྟོན་པ་ཤེས་རབ་ཀྱི་རྒྱུད་དང༌། གཉིས་ཀ་ཆ་མཉམ་དུ་སྟོན་པ་གཉིས་སུ་མེད་པའི་རྒྱུད་དེ་རྣམ་པ་གསུམ་ལས། འདིར་ཐབས་དང་ཤེས་རབ་གཉིས་སུ་མེད་པའི་རྒྱུད་ཀྱི་རྒྱལ་པོ་དམ་པ་དང་པོའི་སངས་རྒྱས་དུས་ཀྱི་འཁོར་ལོ་སྟེ། དེའང་བདག་ཅག་རྣམས་ཀྱི་སྟོན་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཤཱཀྱ་སེང་གེས་ཤྲཱི་དྷ་ནྱ་ཀ་ཊ་ཀའི་མཆོད་རྟེན་ཆེན་པོའི་ནང་གི་སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་སྤྲོས་ཏེ། སྤྲུལ་པའི་ཆོས་རྒྱལ་ཟླ་བ་བཟང་པོ་ལ་སོགས་པ་སྐལ་ལྡན་གྱི་གདུལ་བྱ་རྣམས་གསང་ཆེན་རྡོ་རྗེ་ཐེག་པའི་བདུད་རྩིས་ཡོངས་སུ་སྨིན་པར་མཛད་དོ། ། དེའི་ཕྱི་ལོར་ཆོས་རྒྱལ་ཟླ་བ་བཟང་པོས་དུས་ཀྱི་འཁོར་ལོའི་རྩ་བའི་རྒྱུད་བསྡུས། བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་རྒྱས་འགྲེལ་རྩ་བའི་རྒྱུད་ཀྱི་རྗེས་སུ་འཇུག་པ་འཕགས་པ་སྤྱན་རས་གཟིགས་ཀྱིས་མཛད་པ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་ལ་སོགས་པའི་རྗེས་སུ་འབྲང་བ། གྲུབ་པའི་བླ་མ་བརྒྱུད་པ་བར་མ་ཆད་པ་ལས་ལེགས་པར་འོངས་པ་བཅོམ་ལྡན་འདས་དུས་ཀྱི་འཁོར་ལོ་ཐུགས་གསུང་སྐུ་ཡོངས་སུ་རྫོགས་པའི་དཀྱིལ་འཁོར་ཆེན་པོར་མངོན་པར་དབང་བསྐུར་བ་བསྒྲུབ་པར་བགྱི། དེ་ལ་སྤྱིར་དབང་བསྐུར་བ་ཐོབ་པའི་ཕན་ཡོན་ནི།
འགྲེལ་ཆེན་སྒྲོན་མ་གསལ་བ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ཉིད་ལས་འབྱུང་བར་འགྱུར་རོ་ཞེས་དང༌། ཆོས་རྗེ་ས་སྐྱ་པཎྜི་ཏས་ཀྱང༌། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་གང་ཟག་དབང་པོ་ཡང་རབ་རྣམས་ནི་དབང་རྗེས་དེ་མ་ཐག་པར་གྲོལ་བར་བཤད་ཅིང༌། གང་ཟག་མཆོག་མ་ཡིན་ཡང་དབང་ཉིད་རྟག་ཏུ་གོམས་པར་བྱས་ན། ལམ་གཞན་མ་བསྒོམས་ཀྱང་སྐྱེ་བ་བདུན་ན་མཆོག་གི་དངོས་གྲུབ་འགྲུབ་སྟེ། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། །
སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ན་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་དང༌། འདི་ཉིད་ཀྱི་ཡེ་ཤེས་ལེའུའི་ཚིགས་བཅད་དོན་དྲུག་པའི་འགྲེལ་པར་སྐྱེ་བ་བདུན་གྱི་མཐའ་དྲུག་པས་བརྩོན་འགྲུས་དང་མི་ལྡན་པར་གྱུར་ཅིང་ཡེ་ཤེས་མ་བསྒོམས་ཀྱང་ངོ་ཞེས་ངེས་པའོ་ཞེས་སོ། ། དབང་ཐོབ་ནས་ལམ་ལ་འབད་པ་མ་ནུས་ཀྱང་རྩ་བའི་ལྟུང་བས་མ་གོས་ན་སྐྱེ་བ་བཅུ་དྲུག་ནས་དངོས་གྲུབ་འགྲུབ་སྟེ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ནས་འགྲུབ། ། ཅེས་སོ། །
དབང་གིས་གྲོལ་བར་མ་ནུས་པའི་གང་ཟག་རྣམས་ལ་གྲོལ་བྱེད་ཀྱི་ལམ་སྟོན་པའི་སྣོད་རུང་དུ་བྱེད་པའི་ཐབས་ཀྱང་དབང་ཡིན་ཏེ། ཕྱག་ཆེན་ཐིག་ལེ་ལས། དང་པོར་རེ་ཞིག་སློབ་མ་ལ། ། དབང་རྣམས་ལེན་ཅིག་བསྐུར་བ་ཡིས། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་གྱུར་པའོ། ། ཞེས་སོ། ། རྡོ་རྗེ་ཐེག་པའི་བསྟན་པའི་སྙིང་པོ་སྨིན་གྲོལ་གཉིས་ཡིན་ལ། གྲོལ་བྱེད་ཀྱི་ལམ་བསྒོམ་པའི་སྔོན་དུ་ཡང་སྨིན་བྱེད་ཀྱི་དབང་བསྐུར་བ་འགྲོ་དགོས་ཏེ། འགྲེལ་ཆེན་ལས།
སེམས་ཅན་སྔོན་དུ་འགྲོ་བ་ནི་འཇིག་རྟེན་དང་འཇིག་རྟེན་ལས་འདས་པའི་མངོན་པར་དབང་བསྐུར་བའོ། ། མངོན་པར་དབང་བསྐུར་བ་སྔོན་དུ་འགྲོ་བ་ནི། བསོད་ནམས་ཀྱི་ཚོགས་དཀྱིལ་འཁོར་གྱི་འཁོར་ལོ་བསྒོམ་པ་གོམས་པས་འོག་མིན་གྱི་སྲིད་པའི་མཐར་ཐུག་པ་འཇིག་རྟེན་པའི་དངོས་གྲུབ་སྒྲུབ་པའོ། ། འཇིག་རྟེན་ལས་འདས་པའི་དངོས་གྲུབ་སྔོན་དུ་འགྲོ་བ་ནི་བསོད་ནམས་དང་ཡེ་ཤེས་ཀྱི་ཚོགས་དག་དང༌། སྐྱེ་བ་སྔ་མའི་སྟོང་པ་ཉིད་དང་སྙིང་རྗེ་ཀུན་རྫོབ་དང་དམིགས་པ་མེད་པའི་བག་ཆགས་ཀྱི་སྟོབས་ཀྱིས་རྡུལ་ཕྲ་རབ་འདུས་པ་ལས་འདས་ཤིང་དཀྱིལ་འཁོར་ལ་སོགས་པ་རྣམ་པར་རྟོག་པའི་བསྒོམ་པ་དང་བྲལ་བ་ཕྱག་རྒྱ་ཆེན་པོའི་ཡེ་ཤེས་ཀྱི་དངོས་གྲུབ་སྒྲུབ་པའོ་ཞེས་སོ། ། གྲོལ་བྱེད་ཀྱི་ལམ་ཡང་དབང་དུས་སུ་ཐོབ་པའི་རྒྱུན་དེ་གོམས་པར་བྱེད་པའི་ཐབས་ཡིན་ཏེ། དེ་ཕྱིར་དབང་བསྐུར་ཐོབ་པ་དེ། ། བསྲུང་ཞིང་འཕེལ་བར་བྱེད་པ་ལ། ། བསྒོམ་པ་ཞེས་སུ་བཏགས་པ་ཡིན། ། ཞེས་གསུངས་པས་ན་དབང་བསྐུར་བ་རྡོ་རྗེ་ཐེག་པའི་ལམ་གྱི་རྩ་བར་གྲུབ་པའི་ཕྱིར་དང༌།
དབང་བསྐུར་བས་ཚེ་རབས་མང་པོའི་སྡིག་པ་འདག་པར་འགྱུར་བ་དང༌། དམན་པ་དང་འབྲིང་གི་དངོས་གྲུབ་ཐམས་ཅད་ཀྱང་དབང་བསྐུར་བ་ལ་བརྟེན་ནས་འབྱུང་བར་གསུངས་པའི་ཕྱིར་ཡོན་ཏན་རིན་པོ་ཆེ་ཐམས་ཅད་ཀྱི་འབྱུང་གནས་སུ་གྱུར་པའི་དབང་བསྐུར་བ་ལེན་པ་ལ་ཤིན་ཏུ་སྤྲོ་བར་མཛོད་ཅིག དེ་ལྟར་དབང་བསྐུར་བ་ཐོབ་པའི་ཕན་ཡོན་ངེས་པར་བྱས་ནས། ཕན་ཡོན་ཅན་གྱི་དབང་དེ་མ་ཐོབ་པའི་ཉེས་དམིགས་ནི། གལ་ཏེ་དབང་མ་ཐོབ་ཀྱང་སྔགས་ཀྱི་ལམ་ལ་འབད་པར་བྱས་ན་འབྲས་བུ་ཐོབ་པར་འགྱུར་རོ་སྙམ་ན། དེ་ལྟ་བུ་ནི་སངས་རྒྱས་ཀྱིས་གསུངས་པ་མ་ཡིན་ཏེ། དབང་མ་ཐོབ་པར་རྒྱུད་འཆད་པ་དང༌། བསྐྱེད་རྫོགས་ཟབ་མོའི་དོན་བསྒོམས་ཀྱང་དངོས་གྲུབ་མི་ཐོབ་ཅིང༌། བརྒྱ་ལམ་ན་འཇིག་རྟེན་པའི་དངོས་གྲུབ་ཕྲ་མོ་ཙམ་ཐོབ་སྲིད་ཀྱང་ཕྱི་མ་ངན་སོང་དུ་འགྲོ་བར་གསུངས་ཏེ། འདི་ཉིད་ཀྱི་རྩ་བའི་རྒྱུད་ལས།
དབང་བསྐུར་མེད་པར་རྒྱུད་འཆད་དང༌། ། ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་ཤེས་ན་ཡང༌། ། དམྱལ་བར་འགྱུར་གྱིས་གྲོལ་བ་མིན། ། ཞེས་དང༌། ཡེ་ཤེས་ཐིག་ལེ་ལས། དབང་བསྐུར་མེད་ན་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། །
སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་སོ། ། དབང་མ་ཐོབ་པའི་གང་ཟག་གིས་གཞན་ལ་དབང་བསྐུར་བྱས་ཀྱང་ཡེ་ཤེས་མི་སྐྱེ་ཞིང་དངོས་གྲུབ་མི་འགྲུབ་པར་མ་ཟད། སླར་རང་ཉིད་སློབ་མར་བཅས་པ་དམྱལ་བར་ལྟུང་བར་འགྱུར་ཏེ། སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། ། ཤི་མ་ཐག་ཏུ་སྟོངས་པར་འགྱུར། །
དེ་བཞིན་དབང་དང་བྲལ་བ་ནི། ། ཡེ་ཤེས་ཀུན་གྱི་སྟོང་པ་ཉིད། ། དཔེར་ན་པི་ཝང་སྦྱོར་ཀུན་ཚོགས། ། རྒྱུད་དང་བྲལ་ན་བརྡུང་མི་རུང༌། ། དེ་བཞིན་དབང་དང་བྲལ་ན་ནི། ། སྔགས་དང་བསམ་གཏན་འགྲུབ་མི་འགྱུར། ། རྨོངས་པ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བར། ། ཇི་སྲིད་སངས་རྒྱས་བཞུགས་བར་དུ། ། སློབ་མར་བཅས་ཏེ་དམྱལ་བར་འགྲོ། །
ཞེས་སོགས་རྒྱ་ཆེར་བསྟན་པའི་ཕྱིར། རྡོ་རྗེ་ཐེག་པའི་ལམ་ལ་བརྟེན་ནས་རང་གཞན་གྱི་དོན་སྒྲུབ་པར་འདོད་པའི་བློ་གྲོས་ཅན་དག་གིས་དབང་ལེན་པ་ལ་ཤིན་ཏུ་གུས་པ་བྱ་དགོས་པ་ཡིན་ནོ། ། དེ་ལྟར་ཐོབ་ན་ཕན་ཡོན་དང་མ་ཐོབ་ན་ཉེས་པ་ཡོད་པའི་དབང་དེ་གང་གིས་བསྐུར་བར་བྱེད་པ་སློབ་དཔོན་གྱི་མཚན་ཉིད་ནི། ཇི་སྐད་དུ། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་པར་ལྷག་པར་གནས། ། དེ་ཉིད་བསྒོམས་ཤིང་མ་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེ་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་གྲགས་པའོ། ། ཞེས་གསུངས་པའི་དོན། ཕྱི་ནང་དྲང་ངེས་ཀྱི་དམ་ཚིག་དང་ལྡན་པ་དགོས་ཏེ།
བླ་མ་དམ་ཉམས་ཀྱིས་བར་ཆོད་ན་བྱིན་རླབས་ཀྱི་ཆུ་རྒྱུན་མི་འཇུག་པའི་ཕྱིར་རོ། ། རྡོ་རྗེ་ཐེག་པའི་དོན་ལ་ལྷག་པར་གནས་པ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་གཉིས་སྒྲུབ་པར་བྱེད་པ་བསྐྱེད་རྫོགས་ཀྱི་དེ་ཉིད་གཉིས་བསྒོམ་པ་ལ། ལོངས་སྤྱོད་དང་ལུས་ལའང་མ་ཆགས་པ། ཆགས་སྡང་རྨོངས་གསུམ་དང་ང་རྒྱལ་ཕྲག་དོག་སེར་སྣ་སོགས་ཀྱི་དྲི་མ་དང་བྲལ་བ། འབྲས་བུ་ལ་ལྟོས་པ་མེད་པའི་བཟོད་པ་དང་ལྡན་པ། རྣམ་པ་ཀུན་ཏུ་དགེ་བའི་སངས་རྒྱས་ཀྱི་ལམ་ལ་ཞུགས་པ། ཆོས་ལ་དཔེ་མཁྱུད་མེད་པར་སློབ་མ་ཀུན་སྤངས་རྣམས་ལའང་དམྱལ་བའི་འཇིགས་པ་འཕྲོག་པའི་སངས་རྒྱས་ཀྱི་ལམ་སྦྱིན་པ། མཆོག་ཏུ་མི་འགྱུར་བའི་བདེ་བ་ཐོབ་པས་དེ་ཁོ་ན་ཉིད་ཀྱི་ཚངས་སྤྱོད་དང་ལྡན་པ། ལུས་ཀྱི་སྒྲིབ་པ་ཕུང་པོའི་བདུད།
ངག་གི་སྒྲིབ་པ་ཉོན་མོངས་པའི་བདུད། སེམས་ཀྱི་སྒྲིབ་པ་འཆི་བདག་གི་བདུད། ཕྱི་རོལ་གྱི་མ་རིག་པ་ལ་འཇུག་པ་ལྷའི་བུའི་བདུད་དེ། བདུད་བཞི་འཇོམས་པའི་རྡོ་རྗེ་དབྱུག་པ་འདྲ་བ་དེ་ནི་རྡོ་རྗེ་སེམས་དཔའི་སྤྲུལ་པ་ཡིན་པས་བསྟེན་བྱའི་དཔལ་ལྡན་བླ་མ་ཉིད་དུ་གཟུང་ངོ་ཞེས་པའི་དོན་ཅན་དང༌། བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་རྗེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། །
དཀྱིལ་འཁོར་འདྲི་བའི་ལས་ལ་མཁས། ། སྔགས་བཤད་པ་ཡི་སྤྱོད་པ་ཤེས། ། རབ་ཏུ་དང་ཞིང་དབང་པོ་དུལ། ། ཞེས་པ་ལྟར་གྱི་མཚན་ཉིད་དང་ལྡན་པ་ཞིག་དགོས་ཤིང༌། དེ་ལའང་ས་ཐོབ་པ་ཡིན་ན་ཡང་རབ་ཡིན་ལ། དེ་ལྟ་མིན་ན་སོ་སོ་སྐྱེ་བོའི་རྡོ་རྗེ་སློབ་དཔོན་ལ། རབ་དགེ་སློང༌། འབྲིང་དགེ་ཚུལ། ཐ་མ་ཁྱིམ་པ་སྟེ། རྩ་རྒྱུད་ལས།
དེ་ཉིད་བཅུ་ནི་ཡོངས་ཤེས་པ། ། གསུམ་ལས་དགེ་སློང་མཆོག་ཡིན་ཏེ། ། འབྲིང་ནི་དགེ་ཚུལ་ཉིད་དུ་བརྗོད། ། ཁྱིམ་ན་གནས་པ་ཐ་མའོ། ། ཞེས་པའོ། ། གང་ལ་བསྐུར་བ་སློབ་མའི་མཚན་ཉིད་ནི། ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ་དགའ་གཏོང་བའི་ངང་ཚུལ་དང་ལྡན་ཡོན་ཏན་ཤེས། ། ཐར་པ་དོན་གཉེར་རྒྱུད་ལ་གུས་ཤིང་གཡོ་བ་མིན་པའི་སེམས་ལྡན་དེ་ཉིད་ཐོབ་པ་ཤིན་ཏུ་སྦེད། ། གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་ཤིན་ཏུ་མཁས་པ་རྣམས་ཀྱིས་བསྡུ་བྱ་བ། ། ཤེས་རབ་དབང་ལ་སོགས་པའི་རྒྱུར་ཏེ་གཞན་ཞེས་བྱ་བ་སླར་ཡང་འབྲིང་པོ་བསོད་ནམས་དག་གི་རྒྱུ། །
ཞེས་གསུངས་པའི་དོན། སྟོང་པ་ཉིད་དང་སྙིང་རྗེའི་བདག་ཉིད་ཟབ་པ་དང་རྒྱ་ཆེ་བ་ལ་སེམས་པ། བླ་མའི་ངེས་པ་རྩ་ལྟུང་བཅུ་བཞི་ལ་སོགས་པ་བསྲུང་ཞིང་དགེ་བ་བཅུའི་ཆོས་ལ་དགའ་ཞིང་འདུ་འཛི་ཐམས་ཅད་སྤངས་པ། རྫས་ལ་སོགས་པ་ལྟོས་པ་མེད་པར་གཏོང་བའི་ངང་ཚུལ་དང་ལྡན་པ། དཀོན་མཆོག་གསུམ་གྱི་ཡོན་ཏན་ཤེས་པའི་དད་པ་ཅན། ཞི་སོགས་འཇིག་རྟེན་པའི་དངོས་གྲུབ་ལ་མི་ལྟོས་པར་ཐར་པ་དོན་དུ་གཉེར་བ། རྒྱུད་ལ་གུས་པས་དེ་ནས་གསུངས་པའི་སྡོམ་པ་སྲུང་བར་བྱེད་པ། འཇིག་རྟེན་པའི་ལམ་གྱིས་སེམས་གཡོ་བ་མིན་པ་དེ་ཉིད་ཐོབ་པ། རང་གིས་ཉམས་སུ་མྱོང་བར་གྱུར་པ་དེ་སྲིད་དུ་སྦེད་པ། ཕྱི་རྫས་དང་དཀོན་མཆོག་གི་རྫས་ལ་ལོངས་སྤྱོད་པའི་གདུག་པའི་གྲོགས་པོ་མི་དགེ་བ་བཅུའི་ལས་ཀྱི་ལམ་ཉམས་པར་གྱུར་པ།
ཕྱག་རྒྱ་ཆེན་པོ་མཆོག་གི་དངོས་གྲུབ་དོན་དུ་གཉེར་བར་བྱེད་པ་དེ་ནི་སློབ་མ་རབ་ཡིན་པས་དབང་གོང་མ་བཞིས་བསྡུ་བར་བྱའོ། ། གཞན་སློབ་མ་འབྲིང་པོ་འཇིག་རྟེན་པའི་དངོས་གྲུབ་སྒྲུབ་པ་དོན་དུ་གཉེར་བ་ནི་དབང་བདུན་གྱིས་བསྡུ་བར་བྱ་བའི་སློབ་མར་གཟུང་ངོ་ཞེས་པའི་དོན་ཏོ། ། གལ་ཏེ་དུས་དབང་གིས་སློབ་མ་མཚན་ཉིད་ཐམས་ཅད་ཚང་བ་མ་རྙེད་ཀྱང་ཐབས་ལ་མཁས་པའི་ཁྱད་པར་ལ་བརྟེན་ནས། འབྲས་བུ་བླ་ན་མེད་པའི་རྡོ་རྗེ་ཐེག་པའི་ལམ་ལ་དོན་གཉེར་གྱི་བརྩོན་པ་བླ་ན་མེད་པ་ཡོད་ན། མཚན་ཉིད་གཞན་ཅི་རིགས་པ་མ་ཚང་ཡང་འཇུག་ཏུ་རུང་སྟེ། སྤྱི་རྒྱུད་ལས། བདེ་གཤེགས་གསང་སྔགས་སྒྲུབ་པ་ལ། ། དོན་གཉེར་བརྩོན་པའི་སློབ་མ་ནི། ། གཟུགས་ངན་ཡོན་ཏན་མི་ལྡན་ཡང༌། ། བློ་དང་ལྡན་པས་གཞུག་པར་བྱ། །
ཞེས་གསུངས་པ་ལྟར་གྱི་སློབ་མ་གཟུང་བར་བྱ་སྟེ། དེ་ལའང་གྲངས་ནི། གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ལྔའམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང༌། ། ཞེས་གསུངས་པ་ལྟར་གྲངས་ཁ་ཡར་བ་ངེས་པར་དགོས་ཤིང༌། ཉི་ཤུ་རྩ་ལྔ་བས་ལྷག་པ་མི་རུང་བར་བཤད་པ་ནི་རྒྱུད་སྡེ་འོག་མ་ལ་དགོངས་ཏེ། སཱ་དྷུ་པུ་ཏྲས།
སློབ་མ་གཅིག་གམ། གཉིས་སམ། མང་པོར་གྱུར་པ་རྣམས་ཞེས་གསུངས་པ་ནི་རྣལ་འབྱོར་བླ་ན་མེད་ལ་དགོངས་སོ་ཞེས་བླ་མ་རྣམས་གསུང་ངོ་ཞེས་མཁས་གྲུབ་ཆེན་པོ་བུ་སྟོན་གྱིས་གསུངས་སོ། ། དེ་ལྟར་སློབ་དཔོན་དང་སློབ་མའི་མཚན་ཉིད་ངེས་པར་བྱས་ནས། གང་གི་ཚེ་བསྐུར་བའི་དུས་ནི། གཟའ་སྐར་དང་སྦྱོར་བྱེད་བཟང་པོ་འཛོམ་པའི་ཡར་ངོའམ། དེ་རྣམས་ལྷག་པར་འཛོམ་ན་མར་ངོ་ལའང་ཉེས་པ་མེད་དེ། རབ་ཏུ་གནས་པའི་རྒྱུད་ལས། དབང་བསྐུར་དང་ནི་རབ་གནས་དག ། ཡར་གྱི་ངོ་ལ་བརྟག་པར་བྱ། །
གཟའ་དང་སྐར་མ་འཛོམ་གྱུར་ན། ། མར་གྱི་ངོ་ལའང་ཉེས་པ་མེད། ། ཉི་ཤུ་དགུ་དང་གནམ་སྟོང་ལ། ། ནམ་ཡང་བྱ་བ་མ་ཡིན་ནོ། ། ཞེས་གསུངས་ཤིང༌། རྒྱུད་འདིའི་དབང་གི་ལེའུ་ལས། ནག་པའི་མཐར་ན་དཀར་པོའི་ཚིགས་ལ་གཞན་ལ་ཕན་པའི་བླ་མས་དཀྱིལ་འཁོར་དག་ནི་བཞེངས་བྱས་ནས། ཞེས་རབ་ནག་པའི་ཟླ་བ་དང༌། བདུད་ནི་བཅོམ་པའི་ཉིན་ཞག་དག་ལ་ཡང༌། ། ཞེས་འབྲིང་ས་གའི་ཟླ་བ།
དག་པའི་དུས་སྦྱོར་གཟའ་ལ་སོགས་པས་མི་ཡི་བདག་པོ་མཚན་མོ་གཞན་ལ་རབ་ཏུ་གནས་པར་འགྱུར། ། སྲོག་དང་པ་སངས་ནུབ་པར་གྱུར་ན་དེ་ཚེ་ངེས་པར་བག་ལ་རབ་ཏུ་གནས་པར་མི་འགྱུར་རོ། ། ཞེས་ཐ་མ་ཟླ་བ་གཞན་བཅུ་སྟེ། ནག་པ་དང་རྒྱལ་གྱི་ཟླ་བ་མ་གཏོགས་པ་ལ་ཕུར་བུ། པ་སངས། ཉི་མ་ལ་མ་ནུབ་པའི་དུས་ཀྱི་གཟའ་སྐར་སྦྱོར་ཚེས་དགེ་བའི་ཉ་ལ་སྦྱིན་ཏེ། དབང་ལ་སོགས་པ་ཉ་ལ་མཆོག་གི་བླ་མས་སྦྱིན་ཏེ། ཞེས་གསུངས་པ་ལྟར་རོ། ། གང་དུ་བསྐུར་བའི་གནས་ལ་སྤྱིའི་མཚན་ཉིད་ནི། ས་ཕྱོགས་ཆོས་ལྡན་གྱི་རྒྱལ་པོས་བསྐྱངས་ཤིང་ཕྱི་ནང་གི་ཉེར་འཚེ་མེད་པ་ཞིག་སྟེ།
དབང་མདོར་བསྟན་ལས། གང་ན་ས་སྐྱོང་ཆོས་ལྡན་ཞིང༌། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པའི། ། གནས་དེར་རྣལ་འབྱོར་བརྩམ་པར་བྱ། ། ཞེས་དང༌། ཁྱད་པར་རང་ངམ་བླ་མ་གོང་མས་སའི་ཆོ་ག་ཚུལ་བཞིན་དུ་བྱས་ཤིང༌། སྣོད་དང་མི་ལྡན་པའི་སྐྱེ་བོས་དབེན་པ་ཞིག་ཅིས་ཀྱང་དགོས་པ་ཡིན། གང་ལ་བརྟེན་ནས་བསྐུར་བའི་དཀྱིལ་འཁོར་ནི། འདིར་མཚོན་པར་བྱ་བ་ངེས་དོན་དོན་དམ་པའི་དཀྱིལ་འཁོར་ནི།
མ་ནུ་ས་ར་ཞེས་པའི་སྒྲས་སྙིང་པོ་བདེ་བ་ཆེན་པོ་ལེན་ཞིང་འཛིན་པ་ལ་བཤད་དེ། དཀྱིལ་ནི་སྙིང་པོ་ཞེས་བརྗོད་དེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། ཅེས་དང༌། དེ་ཉིད་ཆོས་ཀྱི་དབྱིངས་བདེ་བ་ཆེན་པོའི་ཕོ་བྲང་ལ་འདོད་པ་ནི། རྩ་རྒྱུད་ལས། དཀྱིལ་འཁོར་ཆོས་ཀྱི་དབྱིངས་ཉིད་དོ། ། ཞེས་སོ། ། ངེས་བརྗོད་བླ་མ་ལས་ཀྱང༌།
ཆོས་ཀྱི་དབྱིངས་ཀྱི་གྲོང་ཁྱེར་མཆོག ། ཅེས་སོ། ། དེ་ཉིད་མཚོན་པར་བྱེད་པ་དྲང་དོན་ཀུན་རྫོབ་པའི་དཀྱིལ་འཁོར་ལ། རྒྱུད་སྡེའི་དགོངས་པ་གྲུབ་ཆེན་སོ་སོས་བཀྲལ་བའི་དཀྱིལ་འཁོར་གྱི་དབྱེ་བ་མང་དུ་བཤད་ཀྱང༌། རྒྱུད་འདི་པའི་ལུགས་ཀྱིས་དབྱེ་ན་དཀྱིལ་འཁོར་བཞིར་འདོད་པ་ནི། ལུས་ཀྱི་དབང་པོ་བྷ་ག་སེམས། ། སྐུ་གསུང་ཐུགས་ཀྱི་རྡོ་རྗེ་ཡི། ། དཀྱིལ་འཁོར་རྣམ་པ་གསུམ་དུ་འགྱུར། ། གཞན་པ་ཚོན་ལྔ་ལྡན་པ་ཡིན། ། ཞེས་པ་ལྟར་བཞི་སྟེ།
བསྡུ་ན། འཇིག་རྟེན་ཀུན་རྫོབ་ཀྱི་བདེན་པས་འཇིག་རྟེན་པའི་དངོས་གྲུབ་བསྒྲུབ་པའི་ཕྱིར་ཕྱི་རྡུལ་ཚོན་གྱི་དཀྱིལ་འཁོར། དོན་དམ་པའི་བདེན་པས་ཕྱག་རྒྱ་ཆེན་པོའི་དངོས་གྲུབ་བསྒྲུབ་པའི་ཕྱིར་ངེས་དོན་གྱི་དཀྱིལ་འཁོར་དང་གཉིས་སུ་གསུངས་ཤིང༌། ཀླུ་བྱང་གིས་ཀྱང༌། ལྷ་ལ་དམིགས་པ་ལྷུར་ལེན་པས། ། དེ་ལས་མཚན་མ་རྙེད་གྱུར་ཏེ། ། རྡུལ་ཚོན་དཀྱིལ་འཁོར་བྲི་བར་བྱ། ། གསང་སྔགས་སྤྱོད་ཚུལ་རྣལ་འབྱོར་པ། ། གཉིས་མེད་ཡེ་ཤེས་སྦྱོར་ལྡན་པས། ། སྒྱུ་མ་ལྟ་བུའི་ལུས་ཀྱིས་ནི། །
འཁོར་ལོ་སྒྱུ་མ་ལྟ་བུར་བྲི། ། ཞེས་དཀྱིལ་འཁོར་གཉིས་སུ་འདུ་བར་བཞེད་དོ། ། གང་ཞིག་བསྐུར་བ་དབང་གི་ངེས་ཚིག་ནི། དབང་གི་སྐད་དོད་ཨ་བྷི་ཥེ་ཀྟ་ཞེས་པའི་སྒྲས་ཤིཀྟ་ནི་བླུགས་པའམ་ཨ་བྷི་ཥིཉྩ་ཞེས་པའི་སྒྲས་གཏོར་བ་ལ་འགྲོ་སྟེ། ས་བོན་ལ་ཆུ་ལུད་ཀྱིས་བཏབ་པ་ལྟར། དབང་བཞི་པོ་རིམ་པ་བཞིན་དུ་སྤྱི་བོ་དང་ལྕེ་དང་དབང་གི་གནས་དང་རླུང་སེམས་ལ་གཏོར་ཞིང་བླུགས་པ་ལ་བརྟེན་ནས་སྐུ་བཞིའི་མྱུ་གུ་འབྱུང་བས་ན་དབང་ཞེས་བྱ་སྟེ། ཀྱེ་རྡོ་རྗེ་ལས། གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་དང༌།
ཡང་ན་ཥེ་ཀ་ཏ་ལ་ཡི་གེ་དབྱི་བསྣན་གྱིས་བསྒྱུར་བས་སྣཱ་ཏའམ་སྣ་སི་ཞེས་པ་གཙང་བའམ་འཁྲུད་པ་སྟེ། དབང་བཞི་བསྐུར་བས་སྒོ་གསུམ་རླུང་སེམས་དང་བཅས་པ་ངོ་བོ་ཉིད་ཀྱིས་སྐུ་བཞིར་གནས་པ་ལ་དེ་ལྟར་མ་ཤེས་པའི་དྲི་མ་འཁྲུད་ཅིང་གཙང་བར་བྱེད་པས་ན་དབང་སྟེ། མན་སྙེ་ཆུང་བ་ལས། ལུས་ངག་ཡིད་ལས་བྱུང་བ་ཡི། ། དྲི་མ་འདག་ཕྱིར་དབང་དུ་བརྗོད། ། ཅེས་སོ། ། ཡང་ན་ཨ་བྷི་ཥེ་ཀ་ལ་ཡི་གེ་དབྱི་བསྣན་གྱིས་བསྒྱུར་བས། ཨ་དྷཱི་ཀ་ར་ཞེས་པ་དབང་བ་ལ་འཇུག་སྟེ། རྒྱུད་ཉན་བཤད་དང་ལམ་བསྒོམ་པ་དང༌། དངོས་གྲུབ་སྒྲུབ་པའི་བྱ་བ་ལ་དབང་བས་དབང་བསྐུར་བ་སྟེ།
དཔེར་ན་རྒྱལ་པོར་དབང་བསྐུར་བས་རྒྱལ་སྲིད་ཀྱི་བྱ་བ་ལ་དབང་བ་བཞིན་ཏེ། ཟུང་འཇུག་གསལ་བ་ལས། དབང་བསྐུར་བ་དེ་དག་གིས་ཀྱང་སྔགས་དང་རྒྱུད་ཉན་པ་དང་བཤད་པ་དང་གསང་སྔགས་སྒྲུབ་པ་ལ་དབང་བར་འགྱུར་རོ། ། ཞེས་གསུངས་སོ། ། ཇི་ལྟར་བསྐུར་བ་དབང་གི་ཆོ་ག་ལ། མ་སྨིན་པ་སྨིན་པར་བྱེད་པ་རྒྱུའི་དབང༌། སྨིན་ནས་གོམས་པར་བྱེད་པ་ལམ་གྱི་དབང༌། མི་འཕྲོགས་པ་ལ་སྦྱོར་བར་བྱེད་པ་འབྲས་བུའི་དབང་སྟེ། གནས་སྐབས་ཀྱི་དབྱེ་བས་གསུམ་དུ་གསུངས་ཀྱང་གང་ཟག་གི་དབྱེ་བས་དུ་མར་འགྱུར་བ་ལས། འདིར་སྨིན་བྱེད་ཀྱི་ཆོ་ག་དང་མཐུན་པར་འཆད་པ་ལ།
རྒྱུད་འདིའི་དགོངས་པས། དང་པོར་དབང་བསྐུར་བདུན་པོ་གང༌། ། བྱིས་པ་རྣམས་ནི་གཞུག་པའི་ཕྱིར། ། རྣམ་གསུམ་འཇིག་རྟེན་ཀུན་རྫོབ་ཀྱི། ། དམ་པའི་དོན་གྱི་བཞི་པའོ། ། ཞེས་བྱིས་པ་འཇུག་པའི་དབང་བདུན་དང༌། དབང་གོང་མ་གཉིས་སུ་གསུངས་ཤིང༌། དབང་གོང་མ་གཉིས་ལ་ཡང་རྣམ་པ་གཉིས་ཏེ། ཀུན་རྫོབ་སློབ་མ་གཞུག་པའི་དབང་བཞི་དང༌། སློབ་དཔོན་ཆེན་པོར་བྱེད་པའི་དབང་བཞིའོ། །
ཕྱི་མ་ལའང་འཇིག་རྟེན་ཀུན་རྫོབ་ཀྱི་དབང་གསུམ་དང༌། འཇིག་རྟེན་ལས་འདས་པ་དོན་དམ་པའི་དབང་གཉིས་སུ་གསུངས་སོ། ། དེ་ལས་འདིར་གདུལ་བྱ་འཇིག་རྟེན་པའི་དངོས་གྲུབ་དོན་དུ་གཉེར་བ་ལ་བྱིས་པ་འཇུག་པའི་དབང་བདུན་ནི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་མཆོག་ཏུ་བསྔགས་ཏེ། དབང་བསྐུར་བདུན་པོ་འདི་དག་ནི། ། དཀྱིལ་འཁོར་བཞེངས་ལ་སྦྱིན་པར་བྱ། ། ཞེས་དང༌། དབང་མདོར་བསྟན་ནཱ་རོ་འགྲེལ་ཆེན་དུ། དབང་བསྐུར་བདུན་པོ་འདི་རྣམས་རྡུལ་ཚོན་གྱི་དཀྱིལ་འཁོར་རྣམ་པར་སྤངས་ནས། གཞན་རས་བྲིས་ལ་སོགས་པའི་དཀྱིལ་འཁོར་དུ་སྦྱིན་པར་བྱ་བ་མ་ཡིན་ནོ། ། ཞེས་གསུངས་པའི་ཕྱིར།
ཀུན་སྤངས་སློབ་མ་གཏོགས་པ་ལ་རྡུལ་ཚོན་གྱི་དཀྱིལ་འཁོར་ངེས་པར་དགོས་ཤིང༌། འོན་ཏེ་རྡོ་རྗེ་དྲིལ་བུ་པས། རི་མོར་གནས་པའི་ལས་དང་ནི། ། ཐིག་ལ་ཚོན་དགྱེའི་རིམ་པས་བསྟན། ། འགྲོ་བ་འདི་དག་རང་བཞིན་གྱིས་གྲུབ་པའི་དཀྱིལ་འཁོར་གཉིས་མེད་པའོ་ཞེས་རྡུལ་ཚོན་དང༌། རས་བྲིས་དང་ལུས་དཀྱིལ་ཏེ་གསུམ་ལས། དེང་སང་གི་གང་ཟག་ཕལ་ཆེར་སྨིན་བྱེད་དུ་རུང་བའི་དཀྱིལ་འཁོར་ལ་རྡུལ་ཚོན་དང་རས་བྲིས་གཉིས་གཙོ་ཆེ་བས་དེ་གཉིས་གང་ ་་་་་ཆོས་དབྱིངས་རང་གྲོལ་ལས་རྒྱལ་དབང་ལྔ་པ་ཆེན་པོས་དུས་འཁོར་གྱི་དབང་གསན་པའི་ཚེ་རས་བྲིས་ཀྱི་དཀྱིལ་འཁོར་ལ་བརྟེན་པར་བཤད་མོད། འདིར་ལུང་དོན་སྔ་མ་ཉིད་གཙོ་བོར་གཟུང་བ་ལེགས་སོ།། རུང་རེ་ཕྱག་ལེན་ལ་མཛད། དབང་གོང་མ་རྣམས་ལུས་ཀྱི་དཀྱིལ་འཁོར་ལ་སོགས་པ་རྣམས་སུ་བསྐུར་བས།
དབང་བསྐུར་བའི་དཀྱིལ་འཁོར་ནི་སྐབས་སྟོབས་ཀྱིས་གཟུང་ཞིང༌། དོན་དམ་པའི་བཞི་པ་ལ་ཐིག་གདབ་པ་དང་ཚོན་དགྱེ་བ་ལ་སོགས་པ་དང་བྲལ་བའི་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་གཟུང་ངོ༌། ། དེས་ན་རྒྱུད་ལས་གསུངས་པའི་ཆོ་ག་རྣམ་པར་དག་པའི་སྒོ་ནས་རང་བཟོས་མ་བསླད་པར་བསྐུར་དགོས་ཏེ། ཐིག་དང་ཚོན་དང་ཕྱག་རྒྱ་དགོད་པ་ལ་སོགས་པའང་རྒྱུད་ནས་གསུངས་པ་བཞིན་མ་བྱུང་ན་ཉེས་དམིགས་ཆེན་པོར་གསུངས་ན། དབང་བསྐུར་བའི་དངོས་གཞིའི་ཆོ་ག་རྒྱུད་དང་མི་མཐུན་པར་བསྐུར་ན་ཉེས་དམིགས་ཤིན་ཏུ་ཆེན་པོ་འབྱུང་ཞིང༌། དེས་སྒྲིབ་པའི་བག་ཆགས་འཁྲུད་མི་ནུས། སྐུ་རྡོ་རྗེའི་ས་བོན་གདབ་མི་ནུས། མན་ངག་བསྒོམ་པའི་སྣོད་རུང་དུ་བྱེད་པར་མི་ནུས་པས་དབང་བསྐུར་ཐོབ་པའི་གོ་མི་ཆོད་ཅིང༌། དབང་གི་ཕན་ཡོན་རྣམས་མི་འབྱུང༌། ཆོ་ག་བཞིན་བསྐུར་ན་སྔར་བཤད་པའི་ཕན་ཡོན་རྣམས་འབྱུང༌།
མན་ངག་བསྒོམ་པའི་སྣོད་རུང་དུ་བྱེད་པས་ཆོ་ག་རྣམ་པར་དག་པ་གལ་ཆེ་སྟེ། ཡེ་ཤེས་ཐིག་ལེ་ལས། ཆོ་ག་ཐམས་ཅད་རྫོགས་པའི་དབང༌། ། ཡན་ལག་དེ་ཉིད་དང་ནི་བཅས། ། གཅིག་ནས་གཅིག་ཏུ་རིམ་པས་བརྒྱུད། ། བླ་མ་རབ་ཀྱི་ཞལ་ནས་བླང༌། ། ཞེས་གསུངས་པ་ལྟར་འདིར་མཁས་ཤིང་གྲུབ་པ་མཆོག་གི་ས་ལ་གནས་པ་རྣམས་ཀྱི་ཞལ་སྒོ་ནས་རིམ་པར་འོངས་པའི་ཆོ་ག་ལ་བརྟེན་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའམ། གལ་ཏེ་རས་བྲིས་ཀྱི་སྐབས་ཡིན་ནའང་སྐབས་གང་བབ་ལྟར་བརྗོད། དེ་ལའང་སྟ་གོན་དུ་གནས་པ་དང་དངོས་གཞི་དབང་བསྐུར་བ་གཉིས་ལས། འདིར་སྟ་གོན་དུ་གནས་པའི་སྐབས་ཡིན།
དེ་ལ་ས་ལྷ་ལྷག་གནས་དང༌། ལྷ་ལྷག་གནས་དང༌། རས་བྲིས་ཀྱི་ཚེ་རྫས་ལྷག་གནས་ཞེས་བརྗོད་དགོས།་་་་་ རྫས་ལྔའི་ལྷག་གནས་དང༌། སློབ་མ་ལྷག་གནས་ཏེ་བཞི་ལས། ལྷག་གནས་སྔོན་མ་གསུམ་རིམ་པ་བཞིན་དུ་བརྒྱུད་པའི་ཕྱག་ལེན་གྱིས་བརྒྱན་པ་སྔོན་དུ་ཁོ་བོས་བགྱིས་ཟིན་པ་ཡིན་ཏེ། དེའང་ས་ལྷ་ལྷག་གནས་བྱེད་པའི་དོན་ནི་སྔོན་བྱུང་བཅོམ་ལྡན་འདས་སངས་རྒྱས་པའི་ཚེ་སའི་ལྷ་མོ་ཚོགས་རྫོགས་པའི་དཔང་པོར་གསོལ་ནས་བདུད་བཏུལ་ཏེ། རྣམ་པར་གྲོལ་བའི་ལམ་གྱི་སྐུ་གསུམ་བརྙེས་པ་ལྟར། འདིར་ཡང་སའི་ལྷ་མོ་མཉེས་པར་བྱས་ཏེ། དེས་བདག་ཏུ་བཟུང་བའི་ས་བསླངས་ནས་ལྷ་དང་དཀྱིལ་འཁོར་བསྒྲུབ་པ་ལ་དབང་བར་བྱ་བ་དང༌།
སའི་ལྷ་མོ་བསྙེན་པ་རྫོགས་པའི་དཔང་པོར་གསོལ་ནས། བར་ཆད་ཀྱི་བདུད་ལས་རྒྱལ་བར་བྱས་ཏེ། སྐུ་གསུམ་གྱི་བདག་ཉིད་ཅན་གྱི་དཀྱིལ་འཁོར་སྒྲུབ་པ་དང༌། སངས་རྒྱས་ཀྱི་ཕྲིན་ལས་རྒྱུན་མི་ཆད་པར་བྱ་བའི་ཕྱིར་དབང་བསྐུར་ཏེ་སློབ་མ་རྣམས་ཀྱི་དོན་བྱེད་པའི་ཉེར་བསྡོགས་སུ་བགྱིད་པ་ཡིན། འདིར་སློབ་མ་ལྷག་གནས་ལ། གནས་བྱ་ངོས་གཟུང་དགོས་པ་བརྗོད། ། བུར་བྱ་གསོལ་གདབ་སྤྲོ་བ་བསྐྱེད། ། ཐུན་མོང་སྡོམ་གཟུང་གསོལ་བ་གདབ། ། ཁྱད་པར་སྡོམ་གཟུང་བསྲུང་བ་དང༌། ། གནས་གསུམ་བྱིན་རླབས་མཆོད་པས་མཆོད། །
སོ་ཤིང་དོར་དང་ཁྱོར་ཆུ་སྦྱིན། ། ཀུ་ཤ་སྦྱིན་དང་སྲུང་སྐུད་གདགས། ། རིགས་དྲུག་བཀོད་ལ་རྡོར་སེམས་བསྐུལ། ། འཇིགས་ལས་གཟེངས་བསྟོད་སྲུང་བ་སྦྱིན། ། རྨི་ལམ་བརྟག་ཕྱིར་ཉལ་དུ་གཞུག ། ཅེས་པ་ལྟར་ཆོས་ཚན་ཉི་ཤུ་ཡོད་པ་ལས་ཐོག་མར་འདིར་གང་གཞུག་པར་བྱ་བའམ་གནས་པར་བྱ་བ་ངོས་གཟུང་བ་ནི་རྒྱུད་སྡེ་རིན་པོ་ཆེ་ནས་བཤད་པའི་སློབ་མ་སྤྱིའི་མཚན་ཉིད་གོང་དུ་བཤད་མ་ཐག་པ་ལྟ་བུའི་སྟེང་དུ། ཁྱད་པར་ང་རྒྱལ་ལ་སོགས་པའི་སྐྱོན་དྲུག་དང་བྲལ་བ། དགེ་བསྙེན་ལ་སོགས་པའི་བསླབ་པ་ལ་གནས་པ། ཐོས་པ་ལ་སོགས་པའི་ཕ་རོལ་ཏུ་སོན་པ། བླ་མ་དང་རྡོ་རྗེ་ཐེག་པ་ལ་ལྷག་པར་གུས་པ།
དད་པས་དམ་ཚིག་དང་སྡོམ་པ་བསྲུང་ནུས་པ། རིགས་གཟུགས་བཟང་ན་ལྟ་ཅི་སྨོས། ། གཟུགས་ངན་ཡོན་ཏན་མེད་པ་དང༌། ། དམན་པ་རྣམས་ཀྱང་ལྷག་གནས་བྱ། ། རང་རང་བསླབ་པ་ལེགས་ལྡན་ཞིང༌། ། ཐེག་ཆེན་ལ་དགའི་བདག་ཉིད་ཅན། ། འཁོར་ནི་བཞི་པོ་རྣམས་ལ་ཡང༌། ། དཀྱིལ་འཁོར་དག་ཏུ་ཆོ་ག་གནང༌། ། ཞེས་གསུངས་པ་ལྟ་བུའི་སློབ་མ་རྣམས་ལུས་ཀྱི་བྱ་བ་ཁྲུས་བྱས། ཕྱག་དང་འཇུག་པའི་ཡོན་ཕུལ་ནས་རང་རང་གི་གྲལ་ལ་སྙིམ་པ་མེ་ཏོག་དང་བཅས་ཏེ་གུས་པའི་སྒོ་ནས་འཁོད་དུ་གཞུག་ཅེས་འབྱུང་བས།
སློབ་དཔོན་ལ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་དཔལ་དུས་ཀྱི་འཁོར་ལོ་དང་ཐ་མི་དད་སྙམ་པའི་མོས་གུས་དང་ལྡན་པས་རང་གི་ལུས་ལོངས་སྤྱོད་ཐམས་ཅད། གླིང་བཞི་རི་རབ་སྒྲ་གཅན་ཉི་ཟླ་དུས་མེ་ལ་སོགས་པར་སྤྲུལ་ཏེ་ཕུལ་བར་མོས་པ་བྱས་ནས་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཕུལ་མཛོད་ཅེས་དང་ཨོཾ་བཛྲ་བྷཱུ་མི་སོགས་ནས་ཏཱ་ཡ་མི་ཞེས་པའི་བར་གྱིས་མཎྜལ་དབུལ་དུ་གཞུག དེ་ལྟར་མཎྜལ་ཕུལ་ནས། དཀྱིལ་འཁོར་ཆེན་པོ་འདིར་འཇུག་པའི་དགོས་པ་ནི། ཚིགས་སུ་བཅད་པ་འདི་དག་གསན་པས་ཁྱབ་སྟེ། འཇིག་རྟེན་འདི་ཡི་བདེ་དོན་དང༌། ། འཇིག་རྟེན་ཕ་རོལ་བདེ་དོན་ཏེ། ། འོན་ཀྱང་སངས་རྒྱས་ཐོབ་དོན་དུ། ། བློ་དང་ལྡན་པ་གཞུག་པར་བྱ། ། ཞེས་དང༌།
འཇིག་རྟེན་ཕ་རོལ་ལ་དམིགས་པའི། ། བློ་ལྡན་དཀྱིལ་འཁོར་འཇུག་བྱ་སྟེ། ། འདི་ཡི་འབྲས་བུ་གཉེར་མི་བྱ། ། གལ་ཏེ་འདི་འབྲས་དོན་གཉེར་ན། ། འཇིག་རྟེན་ཕ་རོལ་འགྲུབ་མི་འགྱུར། ། འཇིག་རྟེན་ཕ་རོལ་ལ་དམིགས་ན། ། འབད་པ་མེད་པར་འདི་འབྲས་འགྲུབ། ། ཅེས་གསུངས་ཏེ། དེའི་དོན་ནི། དོན་དུ་གཉེར་བྱ།
འཇིག་རྟེན་འདིའི་བདེ་དོན་དང་འཇིག་རྟེན་ཕ་རོལ་གྱི་བདེ་དོན་གཉིས་ལས། སྔ་མ་ནི་ཚེ་འདིའི་བདེ་སྐྱིད་དང༌། ཕྱི་མ་ལྷ་མིའི་གོ་འཕང་དང་རང་དོན་དུ་ཉན་རང་གི་བྱང་ཆུབ་འདོད་པ་རྣམས་ནི་དཀྱིལ་འཁོར་ཆེན་པོར་གཞུག་པར་བྱ་བ་མ་ཡིན་ཏེ། དེ་དག་ནི་དཀྱིལ་འཁོར་དུ་འཇུག་པ་ལ་མ་ལྟོས་པར་ཐབས་དམན་པ་གཞན་ལ་བརྟེན་ནས་བསྒྲུབ་ཏུ་ཡོད་པའི་ཕྱིར་རོ། ། དེ་བས་ན་འཇིག་རྟེན་ཕ་རོལ་ཏེ་བདག་གཞན་ཐམས་ཅད་སྲིད་ཞིའི་ཕ་རོལ་ཏུ་སོན་པའི་མི་གནས་པའི་མྱ་ངན་ལས་འདས་པ་དོན་དུ་གཉེར་བའི་དད་པ་ཅན། བློ་གྲོས་དང་ལྡན་པ་དག་དཀྱིལ་འཁོར་ཆེན་པོར་གཞུག་པར་བྱ་སྟེ། ཚེ་འདིའི་བདེ་འབྲས་དོན་དུ་གཉེར་བས་ཞུགས་ན་ཕ་རོལ་གྱི་དོན་མི་འགྲུབ་ཅིང༌། གཞན་དོན་དུ་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པའི་སངས་རྒྱས་ལ་དམིགས་ཏེ་ཞུགས་ན། རང་གཞན་གཉིས་ཀའི་དོན་བདེ་བླག་ཏུ་འགྲུབ་པར་འགྱུར་བ་ཡིན་ཏེ། མགོན་པོ་བྱམས་པས།
སྐྱེ་བོ་རྨོངས་པ་རང་གི་བདེ་དོན་བརྩོན། ། དེ་མ་ཐོབ་པས་རྟག་ཏུ་སྡུག་བསྔལ་འགྱུར། ། བརྟན་པ་རྟག་ཏུ་གཞན་དོན་བརྩོན་པས་ན། ། གཉིས་ཀའི་དོན་བྱས་མྱ་ངན་འདའ་བར་འགྱུར། ། ཞེས་སོ། ། དེ་ལྟར་ངེས་པར་བྱས་ནས་བསམ་པ་འདི་བཞིན་མཛོད། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ། དེ་རྣམས་ལ་སྡུག་བསྔལ་གྱི་རྣམ་པ་ཇི་ལྟ་བུ་ཡོད་སྙམ་ན། དམྱལ་བ་པ་རྣམས་ལ་ཚ་གྲང་གི་སྡུག་བསྔལ་འཇིགས་ཤིང་སྐྱི་གཡའ་བ་ཡོད། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ་ཤིན་ཏུ་ཡ་ང་བ་ཡོད།
དུད་འགྲོ་རྣམས་གཅིག་ལ་གཅིག་ཟ་བ་དང༌། གསོད་པ་དང་བཀོལ་སྤྱད་ཀྱི་སྡུག་བསྔལ་བརྗོད་ཀྱིས་མི་ལྡང་བ་ཡོད། མི་རྣམས་ལ་འདོད་པ་བཙལ་གྱིས་མི་རྙེད་པ་དང༌། མི་འདོད་པ་ཐོག་ཏུ་བབ་པ་ལ་སོགས་པའི་སྡུག་བསྔལ་བསམ་གྱིས་མི་ཁྱབ་པར་ཡོད་པ་རང་རེ་རྣམས་ཀྱིས་མྱོང་བས་གྲུབ་པ་འདི་ཡིན། ལྷ་མ་ཡིན་རྣམས་ནི་ལྷའི་དཔལ་ལ་ཕྲག་དོག་པས་རྟག་ཏུ་འཐབ་པ་དང་རྩོད་པ་དང༌། ལུས་བཅད་ཅིང་དྲལ་བ་ལ་སོགས་པའི་སྡུག་བསྔལ་ཡོད། ལྷ་རྣམས་ལ་འཆི་འཕོ་བ་དང༌། གོང་མ་ནས་འོག་མར་ལྷུང་བ་དང༌། མཐར་ངན་སོང་དུ་སྐྱེ་བར་ཤེས་ནས་དམྱལ་བའི་ལུས་ཀྱི་སྡུག་བསྔལ་བས་ཀྱང་ཆེས་ཆེ་བའི་སེམས་ཀྱི་སྡུག་བསྔལ་ཡོད་པར་བཤད། འོ་ན་སྡུག་བསྔལ་དེ་དག་ལས་རང་ཉིད་གཅིག་པུས་ཐར་པའི་ཐར་པ་མྱ་ངན་ལས་འདས་པ་ཉན་རང་གི་བྱང་ཆུབ་ཐོབ་པར་བྱ་དགོས་པ་ཡིན་ནམ་སྙམ་ན།
དེ་ཡང་མ་ཡིན་ཏེ། ཉན་རང་གི་བྱང་ཆུབ་ནི་རང་དོན་དུ་སྤངས་རྟོགས་ཀྱི་ཡོན་ཏན་མ་རྫོགས་ཤིང་གཞན་དོན་གྱི་ཕྲིན་ལས་རྒྱ་ཆེན་པོ་མི་འབྱུང༌། མཐར་འཚང་རྒྱ་བ་ལ་ཡུན་རིང་དུ་བྱེད་པས་བློ་གྲོས་དང་ལྡན་པ་རྣམས་ཀྱིས་དོན་དུ་གཉེར་བར་བྱ་བའི་འབྲས་བུ་མ་ཡིན། འོ་ན་ཅི་ཞིག་དོན་དུ་གཉེར་བར་བྱ་བ་ཡིན་སྙམ་ན། ཤེས་རབ་ཆེན་པོས་འཁོར་བའི་མཐའ་ལ་མི་གནས་པ་ཁམས་གསུམ་གྱི་སྡུག་བསྔལ་ལས་འདས་ཤིང༌། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པར། སེམས་ཅན་གྱི་དོན་རྒྱུན་མི་ཆད་པར་འབྱུང་བའི་མི་གནས་པའི་མྱ་ངན་ལས་འདས་པ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེའང་རང་ཉིད་གཅིག་པུའི་དོན་དུ་མ་ཡིན་ཏེ། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་རེ་རེ་ནས་ཀྱང་བདག་གི་ཕ་མ་མ་བྱས་པ་གཅིག་ཀྱང་མེད་ལ།
ཕ་མ་བྱས་རེས་ཀྱིས་གནོད་པ་མཐའ་དག་ལས་བསྐྱབས་ཤིང༌། ཕན་ཚད་མེད་པ་བཏགས་པའི་དྲིན་ཅན་ཡིན་པ་ལ། འདི་རྣམས་འདོད་པ་བདེ་བ་འདོད་ཀྱང་ཐབས་ལ་མི་མཁས་པའི་དབང་གིས་ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཐོག་གིས་ནི་ལྡང༌། ཐར་པའི་རྟེན་གྱི་འཁར་བ་དང་ནི་བྲལ། དགེ་བའི་བཤེས་གཉེན་གྱི་དམིགས་བུ་བས་ནི་མ་ཟིན། མཐོ་རིས་དང་ཐར་པའི་ལམ་ནས་བརྡེག་འཆོས་ཤིང༌། ངན་སོང་གསུམ་གྱི་གཡང་སར་འགྲིམ་པ་འདི་རྣམས་སྙིང་རེ་རྗེ་སྙམ་དུ་སྙིང་རྗེ་ཆེན་པོ་བསྐྱེད་འཚལ། དེའང་སྙིང་རྗེའོ་བྱས་ནས་བཞག་པས་མི་ཕན།
འདི་རྣམས་སྡུག་བསྔལ་ལས་བསྒྲལ་ནས་བདེ་བ་ལ་འགོད་དགོས། དེའི་ནུས་པ་ད་ལྟ་བདག་ལ་མེད། བདག་ལས་ལྷག་པ་ཚངས་པ་དང་བརྒྱ་བྱིན་ལ་སོགས་པ་འཇིག་རྟེན་པའི་ཆེན་པོ་རྣམས་དང༌། ཉན་ཐོས་དང་རང་སངས་རྒྱས་ལ་སོགས་པ་འཕགས་པའི་ཁོངས་སུ་གཏོགས་པ་འགའ་ཞིག་ལའང་མེད། སུ་ལ་ཡོད་སྙམ་ན། རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཁོ་ན་ལ་ཡོད་དེ། ཁོང་གི་སྐུ་ལས་འོད་ཟེར་རེ་རེ་བཀྱེ་བས་ཀྱང་སེམས་ཅན་དཔག་ཏུ་མེད་པ་མི་གནས་པའི་མྱ་ངན་ལས་འདས་པའི་ས་ལ་འགོད་ནུས། ཆོས་ཐུན་རེ་གསུངས་པས་ཀྱང་སེམས་ཅན་དཔག་ཏུ་མེད་པ་མྱ་ངན་ལས་འདས་པའི་གོ་འཕང་ལ་འགོད་ནུས། མདོར་ན་མཐོང་ཐོས་དྲན་རེག་ཐམས་ཅད་དངོས་དང་བརྒྱུད་པའི་སྒོ་ནས་སེམས་ཅན་དཔག་ཏུ་མེད་པའི་དོན་བསྒྲུབ་པའི་ནུས་པ་ནི་རྫོགས་པའི་སངས་རྒྱས་ཁོ་ན་ལ་མངའ་བས། བདག་གིས་དྲིན་ཆེན་སེམས་ཅན་ཐམས་ཅད་ཀྱི་དོན་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་དེ་ཅི་ནས་ཀྱང་ཐོབ་པར་བྱ།
དེ་ཡང་རྒྱུ་མེད་རྐྱེན་མེད་ལས་མི་འབྱུང་བས། རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ཏེ། དམ་ཚིག་དང་སྡོམ་པ་ལ་བསྲུང་བསྡམ་བགྱི་ཞིང༌། ལམ་ལའང་ཅི་ནུས་ཀྱིས་འབད་པར་བགྱིའོ་སྙམ་པའི་བྱང་ཆུབ་ཀྱི་སེམས་དུང་པ་ཞིག་བསྐྱེད་འཚལ། བསམ་པ་དེ་ལྟ་བུས་ཀུན་ནས་བསླངས་པའི་སྒོ་གསུམ་གྱི་དགེ་བ་ཐམས་ཅད་བླ་ན་མེད་པའི་བྱང་ཆུབ་ཀྱི་རྒྱུར་འགྱུར་ཞིང་ཚེ་འདིའི་བདེ་འབྲས་དང་ཕྱི་མར་ལྷ་མིའི་གོ་འཕང་ལ་སོགས་པ་ནི་ཞར་བྱུང་གི་ཚུལ་གྱིས་འགྲུབ་པ་ཡིན་ཏེ། དཔེར་ན་ལོ་ལེགས་ན་རྩྭ་དང་ཕུར་མ་ཞར་ལས་འབྱུང་བ་དང་འདྲ་བ་ཉིད་དོ། ། བུར་བྱ་བའམ་ནང་དབང་བསྐུར་བའི་སླད་དུ་དམིགས་པ་འདི་བཞིན་མཛོད། སློབ་དཔོན་དཔལ་དུས་ཀྱི་འཁོར་ལོ་ཡབ་ཡུམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་པ་ཁྱེད་རྣམས་ཀྱི་ལུས་ལ་ཕོག་པས། ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་གོང་བུར་གྱུར། དེ་ཉིད་སློབ་དཔོན་གྱི་ཞལ་དུ་ཞུགས།
ཐུགས་ཀའི་ས་བོན་གྱི་འོད་ཟེར་གྱིས་སླར་ཡང་སྦྱངས་ནས་སྐུའི་དབྱིབས་བརྒྱུད་དེ། ཤེས་རབ་ཀྱི་པདྨར་བབ་པ་ཁྱེད་རང་རྣམས་སྐད་ཅིག་གིས་དཔལ་དུས་ཀྱི་འཁོར་ལོ་སྐུ་མདོག་སྔོན་པོ་ཞལ་གཅིག་ཕྱག་གཉིས་རྡོ་རྗེ་དྲིལ་བུ་འཛིན་པ་ལ་སྣ་ཚོགས་ཡུམ་གསེར་མདོག་གྲི་གུག་དང་ཐོད་པ་འཛིན་པས་འཁྱུད་པའི་སྐུ་ཅན་རེ་རེར་གྱུར་པར་མོས། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་དེ་བཞིན་གཤེགས་པ་ཡབ་ཡུམ་སྤྱན་དྲངས་ཏེ་སློབ་དཔོན་གྱི་ཞལ་དུ་ཞུགས། བྱང་ཆུབ་ཀྱི་སེམས་སུ་ཞུ་བ་སྐུའི་དབྱིབས་བརྒྱུད་རྡོ་རྗེའི་ལམ་ནས་ལྷ་མོའི་པདྨར་བབ་པ། ཁྱེད་རྣམས་དུས་ཀྱི་འཁོར་ལོར་གསལ་བའི་སྤྱི་བོ་ནས་ཐིམ་པས། དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་ཏུ་བྱུང་བར་མོས་པ་མཛོད། སླར་ཡང་ཁྱེད་རྣམས་དཔལ་དུས་ཀྱི་འཁོར་ལོའི་ང་རྒྱལ་གྱིས་ཡུམ་གྱི་དཀུ་གཡོན་པ་ནས་འཐོན་ཏེ་རང་རང་གི་གྲལ་ལ་འཁོད་པའི་མོས་པ་མཛོད། དེ་ལྟར་བྱེད་པའི་དགོས་པ་ནི། གོང་དུ་མྱང་འདས་ཀྱི་བསམ་པ་བརྟན་པོར་བསྐྱེད་དུ་བཅུག་པས་ཐེག་པ་ཆེན་པོར་རིགས་ངེས་པར་བྱས། དེ་ལ་འདིར་ནང་དབང་བསྐུར་བས་ཡི་དམ་གྱི་ལྷའི་སྲས་སུ་བྱ་བ་དང༌།
དབང་གི་དངོས་གཞི་མ་ཐོབ་བར་དུ་གསང་བའི་ཆོས་རྣམས་ཉན་པའི་སྣོད་རུང་དུ་བྱ་བ་དང༌། དེ་དག་གི་སྐབས་སུ་སློབ་དཔོན་ལའང་གསང་སྒྲོགས་ཀྱི་ལྟུང་བ་མི་འབྱུང་བའི་ཆེད་དུ་བསྒྲུབ་པ་ཡིན་ནོ། ། ཁྱད་པར་ཅན་གྱི་དོན་ཞུ་བའི་སླད་དུ་གསོལ་བ་གདབ་པ་ནི། ཁྱད་པར་ཅན་གྱི་ཆོས་མཉན་པའི་རིགས་སུ་བྱིན་གྱིས་བརླབས་པ་དེས། སློབ་དཔོན་དཔལ་དུས་ཀྱི་འཁོར་ལོ་ཡབ་ཡུམ་དང་གཉིས་སུ་མེད་པར་བཞུགས་པ་ལ་ཐུན་མོང་མ་ཡིན་པའི་སྐྱབས་སུ་འགྲོ་བ་དང་སེམས་བསྐྱེད་པ་སྔོན་དུ་འགྲོ་བ་ཅན་གྱིས་རྡོ་རྗེ་ཐེག་པའི་དམ་ཚིག་དང་སྡོམ་པ་སྩལ་དུ་གསོལ་སྙམ་པས། སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་མཛོད། སྐྱེ་རྒ་འཆི་བ་ན་ཀྲ་ཡི། ། ཆུ་སྲིན་ལ་སོགས་འཇིགས་རུང་གི ། སྲིད་པའི་མཚོ་ལས་སྒྲོལ་གཅིག་པུ། ། བདག་གི་སྟོན་པ་དགའ་ཆེན་ཁྱོད། །
བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་གསོལ། ། བྱང་ཆུབ་སེམས་ཀྱང་བདག་ལ་གསོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་གཞུག་ཏུ་གསོལ། ། ཞེས་གསོལ་བ་བཏབ་སྟེ། དེའི་དོན་ནི།
སྲིད་པའི་སྡུག་བསྔལ་སྐྱེ་བ་དང་རྒ་བ་དང་འཆི་བའི་འཇིགས་པ་ཤིན་ཏུ་མི་བཟད་པ་ནི། ཆུ་སྲིན་ན་ཀྲ་ལ་སོགས་པའི་འཇིགས་སྐྲག་དང་ཆོས་མཚུངས་པ་དུ་མའི་འབྱུང་གནས་སུ་གྱུར་པ་སྲིད་པའི་རྒྱ་མཚོ་ཆེན་པོ་ལས། སྡུག་བསྔལ་ཅན་གྱི་སེམས་ཅན་སྒྲོལ་བ་པོ་གཅིག་པུར་གྱུར་པ། བདག་ཅག་གི་སྟོན་པ་ཟག་མེད་ཀྱི་དགའ་བ་ཆེན་པོ་དང་ལྡན་པ་དེ་ལ་དགའ་ཆེན་ཞེས་བོས་པས། མངོན་པར་བྱང་ཆུབ་པ་ཆེན་པོའི་ཚུལ་བསྟན་པའི་སངས་རྒྱས་ཀྱི་གོ་འཕང་དེ་བདག་ལ་འཚལ་བའི་སླད་དུ་དམ་ཚིག་སྟེ་སྔགས་ཀྱི་སྡོམ་པ་དང༌། དེའི་རྟེན་དུ་ཐུན་མོང་མ་ཡིན་པའི་རྒྱུན་བཤགས་ལས་ཐོབ་པའི་བྱང་ཆུབ་སེམས་དཔའི་སྡོམ་པ་དང༌། དེའི་རྟེན་དུ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སོ་ཐར་གྱི་སྡོམ་པ་སྩལ་བའི་སྒོ་ནས་ཐར་པ་ཆེན་པོ་སངས་རྒྱས་ཀྱི་གྲོང་ཁྱེར་དུ་གཞུག་ཏུ་གསོལ་ཞེས་པའི་ཐ་ཚིག་གོ ། དེ་ལྟར་ཁྱད་པར་ཅན་གྱི་ལམ་རྡོ་རྗེ་ཐེག་པ་དོན་དུ་གཉེར་བའི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ། ། ཞེས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ། སློབ་མའི་གཙོ་བོ་ཞིག་གི་མིང་བཟུང་ནས།
བུ་ཚུར་ཤོག་ཅིག་ཐེག་ཆེན་གྱི། ། གསང་སྔགས་སྤྱོད་ཚུལ་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། ། ཁྱོད་ནི་ཚུལ་ཆེན་པོ་ཡི་སྣོད། ། སྐུ་གསུང་ཐུགས་ཀྱི་རྡོ་རྗེ་ཅན། ། དུས་གསུམ་འབྱུང་བའི་སངས་རྒྱས་རྣམས། ། རྡོ་རྗེ་སྔགས་ཀྱི་མཐུ་རྣམས་ཀྱིས། ། མཉམ་མེད་ཡེ་ཤེས་ཡང་དག་བརྙེས། ། སྔགས་ཀྱི་རབ་སྦྱོར་མཉམ་མེད་པ། ། གང་གིས་ཤཱཀྱ་སེང་གེས་སོགས། །
དཔའ་བོ་རྣམས་ཀྱིས་བདུད་ཀྱི་སྡེ། ། སྟོབས་ཆེན་དྲག་པོ་ཆེན་པོ་བཅོམ། ། རྗེས་འཇུག་འཇིག་རྟེན་ཐུགས་ཆུད་དེ། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག ། ཅེས་གསུངས་ཏེ། དེའི་དོན་ནི། ཁྱེད་རྣམས་གོང་དུ་བསྟན་པའི་ཆོ་གས་བུར་བྱས་ཟིན་པ་དེ་ལ་བུ་ཞེས་ཉེ་བའི་ཚིག་གིས་བོས་ནས། ཁྱེད་རྣམས་ཐེག་པ་ཆེན་པོའི་ཆོས་ཀྱི་སྣོད་ཡིན་ལ།
ཐེག་པ་ཆེན་པོ་ལའང་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་སྔགས་ཀྱི་ཐེག་པ་གཉིས་སུ་ཡོད་པ་ལས། མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པ་དེ་ཁྱེད་རྣམས་ལ་བསྟན་པར་བྱ་སྟེ། གསང་སྔགས་རྡོ་རྗེ་ཐེག་པ་འདི་ནི་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཏེ། དེ་དག་ཐམས་ཅད་ཀྱང་རྡོ་རྗེ་སྔགས་ཀྱི་མཐུ་ལ་བརྟེན་ནས་སངས་རྒྱས་ཀྱི་གོ་འཕང་མངོན་དུ་མཛད་པ་ཡིན་ཞིང༌། ཁྱད་པར་དུ་འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ། འོག་མིན་དུ་མངོན་པར་བྱང་ཆུབ་པ་རྣམ་པ་ལྔའི་ཚུལ་གྱིས་སངས་རྒྱས་སུ་ཟིན་ཡང་འཇིག་རྟེན་པ་རྣམས་རྗེས་སུ་གཟུང་བར་བྱ་བའི་ཕྱིར་དུ། སླར་ཡང་མཛད་པ་བཅུ་གཉིས་ཀྱི་ཚུལ་གྱིས་འཛམ་བུའི་གླིང་དུ་འཚང་རྒྱ་བའི་ཚུལ་བསྟན་ཏེ། ཆོས་ཀྱི་འཁོར་ལོ་བསྐོར་ནས། རྟག་པར་ཞེན་པ་རྣམས་བཟློག་པའི་ཕྱིར་དུ་ཡོངས་སུ་མྱ་ངན་ལས་འདའ་བའི་ཚུལ་བསྟན་པ་ཡིན།
དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ཉེ་ལམ་གསང་སྔགས་རྡོ་རྗེ་ཐེག་པ་དང་མཇལ་བ་འདི་ཤིན་ཏུ་སྐལ་བ་བཟང་བ་ཡིན་པས། ཀུན་མཁྱེན་རྡོ་རྗེ་འཆང་ཆེན་པོ་ཐོབ་པར་བྱ་བའི་ཕྱིར་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལས་བློ་གཞན་དུ་མི་འགྱུར་བར་གྱིས་ཤིག་ཅེས་པའི་ཐ་ཚིག་གོ ། དེ་ལྟར་སྔགས་ཀྱི་ལམ་ལ་སྤྲོ་བ་བསྐྱེད་པ་དེ། སྤྱི་རྒྱུད་ལས། དང་པོ་གསུམ་ལ་སྐྱབས་སོང་སྟེ། ། དེ་ནས་བླ་མས་བྱང་ཆུབ་སེམས། ། མ་སྐྱེས་པ་རྣམས་བསྐྱེད་བྱ་ཞིང༌། ། སྐྱེས་པ་སླར་ཡང་དྲན་དུ་གཞུག ། ཅེས་གསུངས་པས། རྒྱུན་བཤགས་སྔོན་དུ་འགྲོ་བའི་ཐུན་མོང་བའི་སྐྱབས་སུ་འགྲོ་བ་དང་སེམས་བསྐྱེད་པའི་སྡོམ་པ་གཟུང་བའི་སླད་དུ་དམིགས་པ་འདི་བཞིན་མཛོད།
མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་དུས་ཀྱི་འཁོར་ལོའི་ལྷ་དྲུག་བརྒྱ་སུམ་ཅུ་རྩ་དྲུག་གི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྲིན་ཕུང་འཐིབས་པ་ལྟར་བཞུགས་པར་མོས་པ་བྱས་ལ། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་དུས་ད་ནས་བཟུང་སྟེ་བྱང་ཆུབ་མ་ཐོབ་བར་དུ་སྐྱབས་སུ་འགྲོ་སྙམ་པ་དང༌། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ། ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པར་བགྱིའོ་སྙམ་པ་དང༌། འཁོར་འདས་ཀུན་གྱིས་དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་ལ་ཕྲག་དོག་མེད་པར་དགའ་ཞིང་རྗེས་སུ་ཡི་རང་བར་བགྱིའོ་སྙམ་པ་དང༌། སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པ་སྨོན་པའི་བདག་ཉིད་ཅན་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་སྙམ་པའི་འཇུག་པ་སྟེ་ཀུན་རྫོབ་བྱང་ཆུབ་ཀྱི་སེམས་དང༌། སངས་རྒྱས་ཐམས་ཅད་ཀྱིས་ཉེ་བར་བསྟེན་པའི་དོན་དམ་པའི་བྱང་ཆུབ་སེམས་སྟོང་པ་ཉིད་ཀྱི་མཚན་ཉིད་ཅན་ཏེ་དེ་ལྟ་བུའི་བདེན་གཉིས་བྱང་ཆུབ་ཀྱི་སེམས་དེ་བདག་གིས་གཟུང་བར་བགྱིའོ་སྙམ་དུ་ཡིད་དམ་འཆའ་བ་སྟེ་དོན་དེ་རྣམས་ཡིད་ལ་དྲན་བཞིན་པས་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ་ཡན་ལག་བཞི་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། །
འགྲོ་བའི་དགེ་ལ་རྗེས་ཡི་རང༌། ། སངས་རྒྱས་བྱང་ཆུབ་ཡིད་ཀྱིས་གཟུང༌། ། དེ་ལྟར་ལན་གསུམ་དུ་བཟླས་ཏེ། དེ་ལ་ཐུན་མོང་བའི་སྡོམ་པར་འཇོག་པའི་རྒྱུ་མཚན། འདིར་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བ་ལ་སོགས་པས། རིས་བདུན་དང་དབུ་སེམས་སོ་སོའི་ཆོ་གས་ཐོབ་པ་ལྟར་ན་ཁྱད་པར་གྱི་སྡོམ་པར་འཇོག་ལ། འོག་ཏུ་ཐོབ་འགྱུར་གྱི་སྔགས་སྡོམ་ལ་ལྟོས་ན་འདིར་ཐུན་མོང་བར་འགྱུར་བའི་ཕྱིར་རོ། ། སླར་ཡང་ཁྱད་པར་གྱི་སྡོམ་པ་གཟུང་བ་དང་འོག་ཏུ་སློབ་དཔོན་གྱི་ཕྲིན་ལས་དང་དམ་ཚིག་འཛིན་པར་དབང་བསྐུར་བ་ལ་ད་ལྟ་ནས་གསོལ་གདབ་དགོས་པས་འདིའི་རྗེས་ཟློས་ཀྱང་ལན་གསུམ་མཛོད། འཁོར་ལོ་ཕྱིར་མི་ལྡོག་པའི་དབང༌། ། དམ་པ་བདག་ལ་སྩལ་ནས་མགོན། །
འཁོར་ལོ་ལྷ་ཡི་དེ་ཉིད་དང༌། ། སློབ་དཔོན་གྱི་ནི་ཕྲིན་ལས་དང༌། ། སངས་རྒྱས་ཀུན་གྱི་དམ་ཚིག་དང༌། ། སྡོམ་པ་གསང་མཆོག་བཤད་དུ་གསོལ། ། སེམས་ཅན་ཀུན་གྱི་དོན་བསྒྲུབ་ཕྱིར། ། བདག་ནི་རྟག་ཏུ་སློབ་དཔོན་བགྱི། ། ཞེས་གསོལ་བ་བཏབ་ནས། མདོར་ ་་་་་སྤྲོ་ན་འོག་གི་བརྡ་སྤྲོད་འདིར་ཡང་བྱས་ཀྱང་རུང་ངམ་སྙམ། ན་རིགས་ལྔ་སྤྱི་དང་ཁྱད་པར་གྱི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
བདག་རང་རང་གི་མིང་སྨོས་ནས་ཞེས་བགྱི་བ་དུས། འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོར་མཆིས་གྱི་བར་དུ། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ནས་སེམས་ཅན་མྱ་ངན་འདས་ལ་འགོད། ། ཅེས་པས་སྡོམ་པ་བཟུང་ནས། དེ་ལྟར་བྱང་ཆུབ་ཏུ་སེམས་བསྐྱེད་པ་ལ་བར་ཆད་མི་འབྱུང་བར་བསྲུང་བ་བྱ་བའི་ཕྱིར་ཁྱེད་རྣམས་དུས་ཀྱི་འཁོར་ལོ་ཡབ་ཡུམ་དུ་གསལ་བའི་དཔྲལ་བར་ཟླ་བ་ལ་ཨཱུ། སྙིང་གར་སྒྲ་གཅན་ལ་ཨཱི། གཙུག་ཏོར་དུ་ཐིག་ལེ་ལ་ཨཱ། ལྟེ་བར་དུས་མེ་ལ་ལཱྀ། མགྲིན་པར་ཉི་མ་ལ་རཱྀ།
གསང་བར་ཡེ་ཤེས་ཀྱི་དཀྱིལ་འཁོར་ལ་ཨཿསྟེ་རིགས་དྲུག་གི་ལྷ་མོའི་ངོ་བོ་ཡི་གེའི་རྣམ་པ་ཅན་དུ་གསལ་བཏབ་ནས་སློབ་དཔོན་གྱིས་ཨཱུ་ཨཱི་ལཱྀ་རཱྀ་ཨ་ཞེས་བརྗོད་པ་ནི་བསྲུང་བ་བྱ་བའོ། ། དེ་ནས་སློབ་དཔོན་གྱིས་དྲིའི་ཆུ་མེ་ཏོག་དང་བཅས་པའི་རྡོ་རྗེས་གནས་གསུམ་དུ་མས་ཡར་རེག་སྟེ། ཧཱུྃ་ཨཱཿཨོཾ་ཞེས་བརྗོད་པས་ཁྱེད་རྣམས་ཀྱི་སྙིང་གར་སྒྲ་གཅན་གྱི་དཀྱིལ་འཁོར་ལ་ཧཱུྃ། མགྲིན་པར་ཉི་མའི་དཀྱིལ་འཁོར་ལ་ཨཱཿ དཔྲལ་བར་ཟླ་བའི་དཀྱིལ་འཁོར་ལ་ཨོཾ་གྱི་ཡི་གེ་རྣམས་དེ་བཞིན་གཤེགས་པ་རྣམས་ཀྱི་ཐུགས་གསུང་སྐུའི་རྡོ་རྗེ་གསུམ་གྱི་ངོ་བོར་ལམ་གྱིས་གྱུར་པར་མོས་པ་མཛོད། ཅེས་དང་ཧཱུྃ་ཨཱཿཨོཾ་ཞེས་བརྗོད་ཅིང་རེག་གོ ། དེ་ལྟར་ཁྱེད་རྣམས་ཀྱི་ལུས་ངག་ཡིད་གསུམ་གདོད་མ་ནས་རྡོ་རྗེ་གསུམ་གྱི་ངོ་བོར་གནས་པ་དེ་ཆོ་ག་འདིས་ངོ་འཕྲོད་ཅིང་གསལ་བར་བྱས་པ་ཡིན། དེ་ལྟར་སེམས་བསྐྱེད་ཅིང་ལུས་ངག་ཡིད་གསུམ་ལྷར་བྱས་མ་ཐག་པ་དེ་མཆོད་པའི་ཡུལ་དུ་བཟང་བ་ཡིན་པས། མེ་ཏོག་དབུ་ལ་ཕུལ་ནས་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ་ཞེས་དང༌།
དེ་བཞིན་དུ་བདུག་སྤོས་ཤངས་ལ་དྷཱུ་པེ། མར་མེ་སྤྱན་ལམ་དུ་ཨཱ་ལོ་ཀེ ཐུགས་ཀར་དྲིའི་བྱུག་པ་གནྡྷེ། ཞལ་ཟས་ལྗགས་ལ་ཕུལ་ནས་མཆོད་པར་མོས་པ་མཛོད། ནཻ་ཝི་དྱ། ཞེས་བརྗོད་ཅིང་མཆོད་པ་ནི། ལུས་ངག་ཡིད་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག་ཅེས་པའི་དོན་ཡིན། དེ་ལྟར་འགལ་རྐྱེན་བར་ཆད་བསྲུངས་ཏེ་ལྷར་བསྐྱེད་ཅིང་མཆོད་ནས། མཐུན་རྐྱེན་དངོས་གྲུབ་ཀྱི་མཚན་ལྟས་བརྟག་པ་ལ། ཐོག་མར་སོ་ཤིང་ལ་བརྟེན་ནས་བརྟག་པ་ནི།
སྤྱི་རྒྱུད་ལས། སོ་ཤིང་ཨུ་དུ་ཝཱ་རའམ། ། ཨ་ཤོཏྠ་ནི་རྨ་མེད་པ། ། ཧ་ཅང་མི་སྦོམ་མི་ཕྲ་ཞིང༌། ། སོར་གྲངས་བཅུ་གཉིས་ཚད་དུ་བྱ། ། ཞེས་གསུངས་པ་ལྟར་ཨུ་དུམ་ཝཱ་ར་ལ་སོགས་པ་འོ་མ་ཅན་གྱི་ཤིང་གི་ཆ་ལས་བྱུང་བའི་སོ་ཤིང་སོར་བཅུ་གཉིས་པ། སྲོག་ཆགས་མེད་པ། མ་འཁྱོག་པ། པགས་པ་མ་བཤུས་པ། རྨ་མེད་པ་དེ་ཉིད་ལ་བདུད་རྩི་ལྔས་གཏོར་ཏེ་ཨོཾ་ཨཱཿཧཱུྃ་ཧོ་ཧ་ཀྵཿས་བསང༌།
སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་གི་ཕྲེང་བས་བཅིངས་པ། རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར་པར་བསམས་ལ། བཛྲ་གནྡྷཱཾ་ལ་སོགས་པས་མཆོད་དེ། ཨོཾ་ཨཱཿཧཱུྃ་ཧོ་ཧཾ་ཀྵཿ བཛྲ་ ་་་་་རྡོ་རྗེའི་སོ་ཤིང་རྣམ་པར་ཐར། ། སྒོ་བཞི་རྣམ་དག་རང་བཞིན་དུ། དནྟ་ཀཱཥྛ་ཙ་ཏུརྦི་མོ་ཀྵ་མུ་ཁ་བི་ཤུདྡྷཿསྭ་བྷཱ་པཾ། ཀཱ་ ལུས་ངག་ཡིད་དང་ཁ་སོ་སོགས།་་་་་ ཡ་ཝཱཀྩི་ཏ་ཛྙཱ་ན་མུ་ཁ་དནྟཱ་དི་མ་ལ་བི་ཤོདྷ་ ་་་་་དྲི་མ་རྣམ་པར་སྦྱོངས་སྦྱོངས་ཤིག
ཡ་སྭཱ་ཧཱ། ཞེས་པས་མངོན་པར་བསྔགས་ཏེ་སློབ་མ་རྣམས་ལ་སྦྱིན། སོ་ཤིང་དེ་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ། ངག་ཏུ། ཨོཾ་ཨཱཿཧཱུྃ་ལན་བདུན་བརྗོད་ཀྱིན་སོ་དྲུད་པ་བཞིན་བྱས་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ་ཁོང་པར་སོང་བས། ཚེ་ཐོག་མ་མེད་པ་ནས་བསགས་པའི་སྡིག་པ་དང༌། དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་སྐྱུགས་པར་མོས་ཏེ་སོ་ཤིང་གི་མཎྜལ་གྱི་དབུས་སུ་ཐལ་མོ་ཁ་ཕྱེ་སྟེ་ལྟོས་པ་མེད་པར་དོར་ཅིག་ཅེས་བསྒོ་ལ། སོ་ཤིང་གི་མཎྜལ་ཁྲུ་གང་གྲུ་བཞི་པ་བ་བྱུང་ལྔའམ་དྲི་བཟང་གིས་བྱུགས་པ་ལ། ཕྱོགས་མཚམས་མི་འཁྲུགས་པའི་ཆེད་དུ་ཚོམ་བུ་དགུ་བཀོད་པར་དོར་དུ་བཅུག་སྟེ། དེའང་སོ་ཤིང་གི་རྩེ་མོ་བདག་ཉིད་ལ་ཕྱོགས་ན་མཆོག་གྲུབ།
སྟེང་དུ་མཁའ་སྤྱོད། འོག་ཏུ་ས་སྤྱོད། ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། མཚམས་རྣམས་སུ་བུམ་པ་བཟང་པོ་ལ་སོགས་པའི་དངོས་གྲུབ་ཕྲན་ཚེགས་འགྲུབ་པར་འགྱུར་རོ། ། ཞེས་བརྟགས་ལ་སྐབས་སུ་གང་བབ་པ་དེ་དང་མཐུན་པའི་ལས་རབ་འབྱམས་འགྲུབ་པར་བརྡ་སྤྲད། རྨི་ལམ་གསལ་པོར་འབྱུང་བ་དང༌། ངག་གི་དྲི་མ་སྦྱང་བར་བྱ་བའི་ཕྱིར་ཁྱོར་ཆུ་སྦྱིན་པ་ནི།
གསང་སྔགས་དག་གིས་སྤོས་ཀྱི་ཆུ། ། ཁྱོར་བར་བླུགས་པ་ལན་གསུམ་སྦྱིན། ། ཞེས་གསུངས་པས། དྲི་ཞིམ་པོའི་ཆུ་བདུད་རྩི་ལྔ་དང་བཅས་པ་ལ། ། ངོ་ཚ་ཤེས་པ་རྣམ་དག་ཆོས་རྣམས་ཀུན།་་་་་ ཨོཾ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པ་ནི་ཙ་སྱ་སཾ་ཤོ་དྷ་ཡ་ས་རྦ་བི་ཀལྤན་ཨ་པ་ན་ ་་་་་སྡིག་པ་ཐམས་ཅད་ངེས་པར་ཡང་དག་སྦྱོངས། ། རྣམ་པར་རྟོག་པ་ཐམས་ཅད་བསལ་བར་གྱིས། ཡ་ཧཱུྃ་ཞེས་པའི་སྔགས་ཀྱིས་བྱིན་གྱིས་བརླབས་པ་ཁྱེད་རྣམས་ཀྱི་ཁྱོར་བར་ལན་གསུམ་གསུམ་བྱིན་པ་དེ་ཉིད་ངག་གི་དྲི་མ་སྦྱོང་བྱེད་དུ་བསམས་ལ་བཏུང་ངོ༌། ། རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། རིན་ཆེན་འབར་བ་ལས།
ཀུ་ཤ་སྙིང་པོ་རྩེ་མ་ཉམས། ། དྷཱིཿལས་བྱུང་བ་བསམ་པར་བྱ། ། ཞེས་གསུངས་པས། ཀུ་ཤའི་ཕོན་པོ་ཆེ་ཆུང་གཉིས་གོང་བཞིན་བསང་སྦྱངས། སྟོང་པའི་ངང་ལས་དྷིའཿདང་ཧཱུྃ་ལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ། རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པར་བྱེད་པའི་ནུས་པ་དང་ལྡན་པར་གྱུར། ཅེས་དང༌། དྷཱིཿཨོཾ་ཨཱཿསོགས་ཡི་གེ་དྲུག་པ་དང༌། ཧཱུྃ་ཨོཾ་ཨཱཿསོགས་ཡི་གེ་དྲུག་པ་བཏགས་པ་བཟླས་པས་བྱིན་གྱིས་བརླབས་ནས། ཀུ་ཤ་ཆུང་བ་སྔས་ཀྱི་དོན་དུ་ཕྱག་གཡས་དང་ཆེ་བ་སྟན་གྱི་དོན་དུ་གཡོན་པར་བྱིན་ཏེ།
རྨི་ལམ་མི་འཁྲུགས་པར་བྱས་པར་མོས་པ་མཛོད། དྷཱིཿདང་ཡི་གེ་དྲུག་པ་དང་ཨོཾ་བཛྲ་ཏིཀྵྞ་བཾ་ཞེས་དང་ཧཱུྃ་དང་སྔགས་གཉིས་བརྗོད་པས་གཡས་གཡོན་དུ་གཏད་དོ། ། རྨི་ལམ་དུ་ཁམས་ལ་བར་ཆད་མི་འབྱུང་བར་བྱ་བའི་ཕྱིར་སྲུང་སྐུད་འདོགས་པ་ནི། སྤྱི་རྒྱུད་ལས། བུ་མོ་གཞོན་ནུས་བཀལ་བའི་སྐུད། ། བླངས་ནས་བཞི་བཅུ་རྩ་དགུར་བཟླ། ། སློབ་མ་རྣམས་ནི་བློས་བསམ་ཏེ། ། མཉམ་པར་བཞག་པས་མདུད་པ་བོར། ། ཞེས་གསུངས་པས་སྲད་བུ་དམར་པོར་ཡི་གེ་དྲུག་པ་ལན་བདུན་བཟླས་ཤིང་རྡོ་རྗེའི་མདུད་པ་གསུམ་གྱིས་བཏབ་ལ། བསང་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ། རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པ་སུམ་བསྒྲིལ་དུ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ། རྡོ་རྗེ་སློབ་མའི་སྒོ་གསུམ་གྱི་བར་ཆད་སྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ས་བོན་ལས་འོད་ཟེར་འཕྲོས་པས། སྟ་གོན་གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་གི་སྲད་བུ་ལ་ཐིམ། ཞེས་དང༌། ཐལ་མོའི་བར་དུ་བཟུང་ལ་ཡི་གེ་དྲུག་པ་བཟླས་པ། ཨོཾ་བུདྡྷ་མཻ་ཏྲི་རཀྵ་རཀྵ་སརྦན་སྭཱ་ཧཱ། ཞེས་པས་སྐྱེས་པའི་དཔུང་པ་གཡོན་དང་བུད་མེད་ཀྱི་གཡས་སུ་ཉིས་སྐོར་དུ་བཅིང༌། དེ་ནས་རིགས་དྲུག་དགོད་པའི་ཆེད་དུ་ཁྱེད་རྣམས་ཀྱི་དཔྲལ་བར་ཨོཾ།
མགྲིན་པར་ཨཱཿ སྙིང་གར་ཧཱུྃ། ལྟེ་བར་ཧོཿ གཙུག་ཏོར་དུ་ཧཾ། གསང་བར་ཀྵ་སྟེ་རིགས་དྲུག་གི་ངོ་བོ་ཡི་གེའི་རྣམ་པ་ཅན་དུ་གསལ་བཏབ་ནས། སློབ་དཔོན་གྱིས་རྡོ་རྗེ་སེམས་དཔའ་བསྐུལ་བས་ཁྱེད་རྣམས་ཀྱི་ལུས་ངག་ཡིད་གསུམ་སྐུ་གསུང་ཐུགས་སུ་བྱིན་གྱིས་བརླབས་པ་ནི། ཨོཾ་ཨ་ཨཱ་ཨཾ་ཨཿ བཛྲ་སཏྭ་མ་ཧཱ་སུ་ཁ་བཛྲ་ཀཱ་ལ་ཙཀྲ། ཤི་ཥྱ་སྱ་ཨ་བྷི་མུ་ཁོ་བྷ་བ། སནྟུཥྚོ་བྷ་བ་པ་ར་དོ་བྷ་བ།
ཀཱ་ཡ་ཝཱ་ཀ་ཙིཏྟཱ་དྷིཥྛ་ནཾ་ཀུ་རུ་ཀུ་རུ་སྭཱ་ཧཱ། ཞེས་པ་སྟེ་སྔགས་དོན་ནི། རྡོ་རྗེ་སེམས་དཔའ་བདེ་ཆེན་པོ། ། རྡོ་རྗེ་དུས་ཀྱི་འཁོར་ལོ་ནི། ། སློབ་མའི་མངོན་དུ་ཕྱོགས་པར་མཛོད། ། ཡང་དག་མཉེས་མཛོད་མཆོག་སྩོལ་མཛོད། ། སྐུ་གསུང་ཐུགས་སུ་བྱིན་བརླབས་མཛོད། ། ཅེས་པའི་དོན་ཅན་གྱི་བྱིན་གྱིས་བརླབས་ནས་མཆོག་སྩོལ་བར་མོས་པ་མཛོད། འཁོར་བའི་ཉེས་པ་དང༌། དམ་པའི་ཆོས་རྙེད་པར་དཀའ་བ་དང༌།
དེ་རྙེད་པས་སྡུག་བསྔལ་མ་ལུས་པ་ལས་གྲོལ་བར་འགྱུར་རོ། ། ཞེས་འཇིགས་པ་ལས་གཟེངས་བསྟོད་པ་ནི། ཚིགས་སུ་བཅད་པ་འདི་དག་ལ་གསན་པས་ཁྱབ་སྟེ། མངལ་དུ་མངལ་ན་གནས་པའི་སྡུག་བསྔལ་བཙའ་བའི་དུས་དང་བྱིས་པའི་དངོས་པོ་ལ་ཡང་སྡུག་བསྔལ་ཏེ། ། གཞོན་ནུ་དང་ནི་ལང་ཚོ་དག་ལ་བུད་མེད་ནར་དང་འབྱོར་ཉམས་ཉོན་མོངས་སྡུག་བསྔལ་ཆེན་པོས་གང༌། ། རྒན་པོ་ཉིད་ལ་འཆི་བའི་སྡུག་བསྔལ་སླར་ཡང་འགྲོ་བ་དྲུག་ཏུ་འཇིགས་སྟེར་ངུ་འབོད་ལ་སོགས་ཏེ། ། སྒྱུ་མས་རྨོངས་པར་བྱས་པའི་མཐའ་དག་འགྲོ་བ་འདི་ནི་སྡུག་བསྔལ་དག་ལས་སྡུག་བསྔལ་འཛིན་པར་བྱེད། ། འཁོར་བ་མི་ཉིད་དུ་ནི་འགྱུར་བ་དག་ཀྱང་འགའ་ཞིག་ཏུ་སྟེ་ཆོས་ཀྱི་བློ་ནི་རེས་འགའ་ན། ། དེ་བས་སངས་རྒྱས་ལ་ནི་རྗེས་ཆགས་དགེ་བའི་དབང་གིས་འགྱུར་ཞིང་དང་པོའི་ཐེག་པར་རབ་ཏུ་འཇུག ། དེ་ལས་དཔལ་ལྡན་རྡོ་རྗེའི་ཐེག་པ་བསྒོམ་པ་ལ་ནི་བློ་གྲོས་མ་ལུས་བརྒྱ་ལམ་དག་ན་འཇུག །
དེ་ལས་སངས་རྒྱས་ཉིད་འདོད་མཆོག་གི་བདེ་བའི་གོ་འཕང་དག་ལ་འཇུག་པ་ཨེ་མ་ཤིན་ཏུ་དཀའ། ། ཞེས་དང༌། འཇིག་རྟེན་དུ་ནི་ཀུན་མཁྱེན་རྣམས། ། རེས་འགའ་འབྱུང་ངམ་མི་འབྱུང་སྲིད། ། ཨུ་དུམ་ཝཱ་རའི་མེ་ཏོག་བཞིན། ། བརྒྱ་ལམ་ན་ནི་རེས་འགའ་འབྱུང༌། ། གང་གིས་སེམས་ཅན་མཉམ་མེད་དོན། ། མྱ་ངན་མི་འདའ་བྱེད་པར་ནུས། ། སྔགས་ཀྱི་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་ཤིན་ཏུ་དཀོན། །
བསྐལ་པ་བྱེ་བ་དུ་མ་རུ། ། སྔོན་དུ་བྱས་པའི་སྡིག་པ་གང༌། ། དེ་དག་ཐམས་ཅད་འདི་ལྟ་བུའི། ། དཀྱིལ་འཁོར་མཐོང་བས་ཟད་འགྱུར་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། སྤྱོད་མཆོག་འདི་ལ་གང་རྣམས་ཀྱི། ། བློ་གྲོས་ཤིན་ཏུ་དྲི་མ་མེད། །
དེ་རྣམས་ཀྱི་ནི་སྡུག་བསྔལ་ཀུན། ། འབྱུང་བའི་ངན་འགྲོ་རབ་ཏུ་ཞི། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གོང་གིས་ཁྱེད་རྣམས་རྒྱལ་བ་ཀུན། ། སྲས་བཅས་རྣམས་ཀྱིས་བསྟན་པ་འདིར། ། ཐམས་ཅད་ཡོངས་སུ་བཟུང་ནས་གནས། ། བདག་ཉིད་ཆེན་པོ་སྐྱེ་བར་འགྱུར། ། དེ་ཡིས་ཁྱེད་རྣམས་ཐེག་ཆེན་ལ། ། ལེགས་པར་སྐྱེ་བར་འགྱུར་བ་ཡིན། །
ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། གང་གིས་ཁྱེད་རྣམས་འགྲོ་འགྱུར་བ། ། དེ་བཞིན་གཤེགས་པར་འགྱུར་བ་ཡིན། ། ཞེས་པ་སྟེ། དེའི་དོན་ནི། འཁོར་བའི་སྐྱེ་གནས་གང་དུ་སྐྱེས་ཀྱང་དང་པོར་མངལ་དུ་ཞུགས་པ་ནས་བརྩམས་ཏེ་འཆི་འཕོ་བའི་བར་དུ་སྡུག་བསྔལ་གྱི་རང་བཞིན་སྡུག་བསྔལ་གྱི་ལོངས་སྤྱོད་ཁོ་ན་ལས་མ་འདས་ཤིང༌། ཤི་ནས་ཀྱང་སླར་ཡང་ལས་ཀྱི་དབང་གིས་འགྲོ་བ་དྲུག་ཏུ་འཁོར་ཞིང་སྡུག་བསྔལ་རྒྱུ་དང་བཅས་པ་རྒྱུན་མི་ཆད་པར་མྱོང་དགོས། སྡུག་བསྔལ་ལས་ཐར་བར་བྱེད་པ་ལ་དམ་པའི་ཆོས་ཉམས་སུ་ལེན་དགོས་ཀྱང༌། དེ་སྒྲུབ་པའི་རྟེན་དལ་འབྱོར་གྱི་མི་ལུས་ཐོབ་པའང་བསྐལ་པ་བརྒྱ་ལམ་ན་ཐང་འགའ་ཙམ་ཡང་མི་འབྱུང་ལ།
གལ་ཏེ་མི་ལུས་ཐོབ་ཀྱང་རྟེན་དེ་ལ་བརྟེན་ནས་དམ་པའི་ཆོས་དོན་དུ་གཉེར་བའི་བློ་སྐྱེ་བ་ལ་སོགས་པ་ནི་ཤིན་ཏུ་དཀོན། ཆོས་དེ་ཡང་རང་དགའ་ཙམ་ཞིག་ཉམས་སུ་བླངས་པས་མི་ཕན་ཏེ། སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་གསུངས། སྡུད་པ་པོ་རྣམས་ཀྱིས་བསྡུས། སྐྱེས་མཆོག་རྣམས་ཀྱིས་བཤད་པ་དང་སྒྲུབ་པའི་སྒོ་ནས་ཐུགས་ཉམས་སུ་བསྟར་བས་མཁས་ཤིང་གྲུབ་པའི་དངོས་གྲུབ་ཅི་ཡང་བརྙེས། དངོས་གྲུབ་བརྙེས་པའི་སློབ་དཔོན་ཆེན་པོ་དེ་དག་ལས་རིམ་པར་བརྒྱུད་དེ་འོངས་པ་ཞིག་ཉམས་སུ་བླང་དགོས་པ་ཡིན་ནའང༌། དེ་ལྟ་བུ་དང་ཕྲད་པ་ནི་ཤིན་ཏུ་དཀོན་པ་ཡིན་ཏེ། དེའི་རྒྱུ་མཚན། འཇིག་རྟེན་ན་ཨུ་དུམ་ཝཱ་རའི་མེ་ཏོག་དཀོན་པ་ལྟར་སངས་རྒྱས་འཇིག་རྟེན་དུ་བྱོན་པ་དཀོན་ཏེ། དེའང་སངས་རྒྱས་ཤིག་འཇིག་རྟེན་དུ་འཚང་རྒྱ་བའི་ཚུལ་སྟོན་པ་ན།
དེ་དང་ཁད་ཉེ་བའི་ས་ཕྱོགས་ཤིག་ཏུ་ཨུ་དུམ་ཝཱ་རའི་མེ་ཏོག་ཅིག་འབྱུང༌། སངས་རྒྱས་དེ་རྒྱལ་རིགས་ལས་བྱོན་ན་མེ་ཏོག་དེ་དཀར་པོར་འབྱུང༌། བྲམ་ཟེའི་རིགས་བྱོན་ན་སེར་པོར་འབྱུང༌། སངས་རྒྱས་དེ་ལྷུམས་སུ་ཞུགས་པ་ན་མེ་ཏོག་དེ་ཁ་འབུ། བལྟམས་པ་ན་ཁ་བྱེ། གཞོན་ནུ་རོལ་རྩེད་མཛད་པ་ན་རྒྱས། དཀའ་ཐུབ་མཛད་པ་ན་ཅུང་ཟད་རྙིང༌། འཚང་རྒྱ་བའི་ཚུལ་བསྟན་པ་ན་རྒྱས། ཆོས་ཀྱི་འཁོར་ལོ་བསྐོར་བ་ན་ཤིན་ཏུ་རྒྱས། མྱ་ངན་ལས་འདའ་བའི་ཚུལ་བསྟན་པ་མེ་ཏོག་དེ་ཡང་བསྐམས་ནས་འགྲོ་སྟེ།
དེས་ན་དེ་གཉིས་དཀོན་མཚུངས་ཡིན་པས། སངས་རྒྱས་འཇིག་རྟེན་དུ་འབྱོན་པ་དཀོན། བྱོན་ནས་ཀྱང་ཆོས་གསུང་བ་དཀོན། ཆོས་ཀྱི་ནང་ནས་ཀྱང་ཐེག་པ་ཆེན་པོ་གསུང་བ་དཀོན། ཐེག་ཆེན་གྱི་ནང་ནས་ཀྱང་གསང་སྔགས་རྡོ་རྗེ་ཐེག་པ་གསུང་བ་ནི་ཤིན་ཏུ་དཀོན་ཏེ། གསང་བ་འདུས་པའི་རྒྱུད་ཕྱི་མ་ལས། འདས་པའི་སངས་རྒྱས་ཐུབ་པ་ཆེན་པོ་མར་མེ་མཛད་ནས། འོད་སྲུངས་ཀྱི་བར་གྱིས་གསང་སྔགས་མ་གསུངས་པར་བཤད་པའི་ཤུགས་ལས། མ་བྱོན་པའི་སངས་རྒྱས་བྱམས་པ་ནས་མོས་པའི་བར་གྱིས་ཀྱང་མི་གསུང་བར་ཤེས་པར་བྱས་ལ། ད་ལྟར་གྱི་སྟོན་པ་ཤཱཀྱའི་རྒྱལ་པོ་འདི་ཉིད་ཁོ་ནས་སྔོན་གྱི་སྨོན་ལམ་གྱི་དབང་གིས་གསུངས་པ་ཡིན་པར་བཤད་པས་ན་ཤིན་ཏུ་དཀོན་ནོ། །
དཀོན་པས་ཅི་ཕན། རི་བོང་གི་རྭ་དང་ནམ་མཁའི་མེ་ཏོག་ཀྱང་དཀོན་ནོ་སྙམ་ན། དེ་དག་དང་མི་མཚུངས་པར་དཀོན་ལ་ཕན་ཡོན་ཆེན་པོ་དང་ལྡན་པ་ཡིན་ཏེ། བསྐལ་པ་བྱེ་བ་དུ་མ་ནས་བསགས་པའི་སྡིག་པ་རྣམས་ཀྱང་དཀྱིལ་འཁོར་ཆེན་པོ་མཐོང་བའི་མོད་ལ་འདགས་པར་འགྱུར་ན། དབང་བླངས་ཏེ་དམ་ཚིག་དང་སྡོམ་པ་ལ་ནན་ཏན་དུ་བྱས་ནས། སྔགས་ཀྱི་སྤྱོད་པ་ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་ཉམས་སུ་ལེན་པ་དང་གསང་སྔགས་ཀྱི་བཟླས་བརྗོད་ལ་བརྩོན་པའི་སྒོ་ནས་ལམ་མཆོག་འདི་ལ་བློ་བརྟན་པར་བྱས་ན། ངན་འགྲོ་དང་སྲིད་པའི་སྡུག་བསྔལ་གྱི་རྒྱུན་གཅོད་པར་འགྱུར་བས་ན། ཁྱེད་རྣམས་ཀྱི་རྙེད་པའི་མཆོག་ལེགས་པར་རྙེད་ཀྱི། རྒྱལ་བ་སྲས་དང་བཅས་པ་རྣམས་ཀྱིས། རྡོ་རྗེ་ཐེག་པའི་བསྟན་པ་འདིར་ཁྱེད་རྣམས་མཁྱེན་བརྩེ་ནུས་པས་ཡོངས་སུ་བཟུང་སྟེ།
དེའི་རིགས་སུ་སྐྱེ་བཞིན་པར་འགྱུར་བས་ན། ཐེག་ཆེན་གྱི་ལམ་མཆོག་ཏུ་གྱུར་པ་འདི་ལ་བརྟེན་ནས། མྱུར་དུ་འཇིག་རྟེན་ཐམས་ཅད་ཀྱི་གནས་ལུགས་མངོན་སུམ་དུ་མཁྱེན་པའི་དེ་བཞིན་གཤེགས་པ་ཉིད་དུ་འགྱུར་བར་གདོན་མི་ཟ་བས། དོན་དེ་དག་ལ་དགའ་བ་ཁྱད་པར་ཅན་དང་ལྡན་པར་གྱིས་ཤིག་ཅེས་གཟེངས་བསྟོད་པ་ཡིན་ནོ། ། སླར་ཡང་བར་ཆད་མི་འབྱུང་བར་བསྲུང་བར་བྱ་བའི་ཕྱིར་དམིགས་པ་འདི་བཞིན་མཛོད། ཁྱེད་རྣམས་ལྷར་གསལ་བའི་དཔྲལ་བར་ཨཱུ། སྙིང་གར་ཨཱི། གཙུག་ཏོར་དུ་ཨཱ། ལྟེ་བར་ལཱྀ། མགྲིན་པར་རཱྀ།
གསང་བར་ཨཿརྣམས་གསལ་བཏབ་ནས། སློབ་དཔོན་གྱིས་ཨཱུ་ཨཱི་ཨཱ་ལཱྀ་རཱྀ་ཨཿཞེས་པའི་ཡི་གེ་དྲུག་པོ་དེ་ཉིད་ཅི་ནུས་སུ་བཟླ་བ་ནི་བསྲུང་བར་བྱ་བའོ། ། རྨི་ལམ་བརྟག་ཕྱིར་ཉལ་དུ་གཞུག་པ་ནི། བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང༌། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་དང༌། འདི་ཉིད་ལས། མཚན་མ་བརྟག་དང་ངན་གྱུར་ན། །
གཏོར་མ་རྡོ་རྗེ་འཇིགས་བྱེད་ཀྱི། ། བསྒོམ་བཟླས་ཀྱིས་བཟློག་ཡང་མཚན་བརྟག ། མཚན་མ་རྙེད་ནས་གཏོར་མ་སྦྱིན། ། ཞེས་བཤད་པས་ཁྱེད་རྣམས་དཀྱིལ་འཁོར་གྱི་ཁང་པའམ། རང་གི་སྒྲུབ་པའི་ཁང་པར་དགེ་བའི་མལ་ཞིག་བཅས་ཏེ་སློབ་དཔོན་གྱིས་བྱིན་པའི་ཀུ་ཤ་ཆུང་བ་སྔས་སུ་འཕྲེད་དང༌། ཆེ་བ་སྟན་དུ་དཀྱུས་ལ་བཏིངས་ཏེ། གོས་དྲི་མ་མེད་པ་གྱོན་ནས། ཇི་སྐད་དུ། མགོན་པོ་མྱ་ངན་འདས་གཟིམས་ལྟར། ། འདོད་པའི་ཕྱོགས་སུ་ཉལ་བར་བྱ། །
ཤེས་བཞིན་མྱུར་དུ་ལྡང་སེམས་ལ། ། ཐོག་མ་ཉིད་དུ་ངེས་པར་སྦྱར། ། ཞེས་གསུངས་པ་ལྟར། གློ་གཡས་པ་འོག་ཏུ་ཕབ་ལ་སེང་གེའི་ཉལ་སྟབས་ཀྱིས་ཉལ་ཏེ། སེམས་འདོད་ཆགས་ལ་སོགས་པ་དུག་གསུམ་གྱི་རྣམ་རྟོག་ཐག་རིང་དུ་བྱས་ནས། ལྷ་དང་བླ་མ་ཡིད་ལ་དྲན་བཞིན་པས་སང་ཉིན་ཡི་དམ་ལྷའི་དཀྱིལ་འཁོར་ཆེན་པོ་མཐོང་བར་འགྱུར་རོ་སྙམ་པའི་དགའ་སྤྲོ་དུང་ངེ་བའི་སྒོ་ནས་དྲན་ཤེས་བཞིན་དང་ལྡན་པར་ཉལ་བ་དང༌། སློབ་དཔོན་གྱིས་ཀྱང་དཀྱིལ་འཁོར་གྱི་ཕྱོགས་སོ་སོར་བུམ་པ་ལ་སོགས་པའི་རྫས་ལྔ་བཀོད་ལ་དཀྱིལ་འཁོར་གྱི་ལྷོ་ཕྱོགས་སུ་མལ་སྟན་ལྷག་པར་གནས་བྱས་ཏེ་མགོ་བོ་ནུབ་ཏུ་བསྟན་ཏེ་ཉལ་བའི་རྨི་ལམ་གྱི་མཚན་མ་བརྟག་ན་ལུང་སྟོན་པའི་རྨི་ལམ་འབྱུང་བར་བཤད་པས་དེ་ལྟར་བྱ་དགོས་པ་ཡིན། དེའང་རྨི་ལམ་བཟང་བའི་ལྟས་ལ་སྤྱི་དང་ཁྱད་པར་གཉིས་ལས། དང་པོ་ནི། སྤྱི་རྒྱུད་ལས།
རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང༌། ། དེ་ལ་མཆོད་པ་རྩོམ་པ་དང༌། ། དགེ་སློང་དག་ལས་ཆོས་ཉན་ནམ། ། ཡང་ན་མི་ཉན་ན་ཡང་རུང༌། ། ཆོས་ནི་རྣམ་པར་སྤྱོད་པ་དང༌། ། དེ་བཞིན་མདོ་སྡེ་རྣམ་པར་སྤྱོད། ། རྨི་ལམ་དགེ་འདུན་མཐོང་བ་དང༌། ། ཡང་ན་དགེ་སློང་གཅིག་པུ་མཐོང༌། །
དེ་དང་འགྲོགས་ཤིང་གཏམ་ཟེར་དང༌། ། ཞེས་སོགས་གསུངས་ཏེ། རྨི་ལམ་གྱི་གནས་སྐབས་སུ། དེ་བཞིན་གཤེགས་པའི་སྐུ་གཟུགས་དང་མཆོད་རྟེན་མཐོང་བ་དང༌། དམ་པའི་ཆོས་ཀྱི་གླེགས་བམ་ཐོགས་པ། དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་ལས་ཆོས་ཉན་པ། ཉི་ཟླ་ཤར་བ། རྒྱལ་པོ་ལ་དབང་བསྐུར་བ། རྟ་དང་གླང་པོ་ཆེ་ཞོན་པ།
ཉི་ཕུག་ཏུ་ཉི་མ་འདེ་བ། དགེ་སློང་དག་དང་ཆོས་ཀྱི་འབེལ་གཏམ་བྱེད་པ། ཟས་བཟང་པོ་རོ་བརྒྱ་དང་ལྡན་པ་ཐོབ་པ། འབྲུའམ་བང་མཛོད་ལ་སོགས་པའི་གཏེར་རྙེད་པ། སྐྱེ་བོ་མང་པོས་བདག་ལ་འདུད་བསྟོད་བྱེད་པ། སྐྱེ་བོ་མང་པོ་ལ་བདག་ཉིད་ཀྱིས་ཆོས་བཤད་པ། ཕ་མ་དང༌། བླ་མ་དང༌། མཛའ་བཤེས་དང་འཕྲད་པ། གོས་རྒྱན་བཟང་པོས་བརྒྱན་པ་སོགས་རྨི་ན་བཟང་བ་དང༌།
ཁྱད་པར་རྒྱུད་འགྲེལ་ལས། གལ་ཏེ་སངས་རྒྱས་དང་བྱང་ཆུབ་སེམས་དཔའི་དྲུང་ལྷ་མོའི་ཚོགས་རྒྱུད་མངས་ལ་སོགས་པའི་མཚན་མའི་ཕྱག་རྒྱ་དང་ལྡན་པ་མཐོང་ན་དེའི་ཚེ་དགེ་བའོ། ། ཅི་སྟེ་མཁའ་འགྲོ་མ་ཕྱག་ན་གྲི་གུག་དང་ཐོད་པ་ཅན་ནམ། ཁྲོ་བོའི་དབང་པོ་བདུད་དང་བགེགས་དང་ལོག་འདྲེན་ལ་སོགས་པ་རྣམས་སྲུང་བའི་འཁོར་ལོའི་མཐའ་ཕན་ཆད་དུ་ཉམས་པར་བྱེད་པ་མཐོང་ནའང་དེ་བཞིན་དུ་དགེ་བའོ་ཞེས་པ་ལྟར་བྱུང་ན་རྨི་ལམ་བཟང་བ་ཡིན་པས། སྔགས་ཀྱི་དངོས་གྲུབ་རབ་འབྲིང་གང་རུང་འགྲུབ་པར་ཤེས་པར་བྱས་ནས་ཞེན་པ་མེད་པའི་དགའ་བ་བསྒོམ་ཞིང་དགའ་སྟོན་བྱ། གལ་ཏེ་ངན་པའང་འབྱུང་སྲིད་དེ། དེའི་ལྟས་ནི་སྤྱིར་རྒྱ་སྐྱེགས་ཀྱི་རི་ལ་འཛེག་པ། ཀ་ར་ཝཱི་རའི་མེ་ཏོག་འཐུ་བ། མཆོད་སྡོང་དང་བྱེ་མ་དང་ཐལ་ཕུང་ལ་འཛེག་པ། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ནས་འགྲོ་བ།
ཕག་དང་རྔ་མོ་དང་མ་ཧེ་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། གཡང་ས་དང་གཅོང་རོང་དུ་ཞུགས་པ། རི་དང་ཤིང་ལས་ལྷུང་བ། ཁྱི་དང་ཁྭ་དང་སྲིན་པོས་ཟོས་པ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ། སྐྲ་བྲེགས་པ། ལུས་ཏིལ་མར་གྱིས་བྱུགས་པ། ཕྲེང་བ་དམར་པོས་ཐོད་བཅིང་བ་ལ་སོགས་པ་ནི་ཅུང་ཟད་ངན་པར་བཤད་པ་དང༌། ཁྱད་པར་ཅི་སྟེ་ཅུང་ཟད་ཀྱང་མ་མཐོང་ན་དེའི་ཚེ་འབྲིང་པོའོ། །
ཅི་སྟེ་བདུད་ཀྱི་རིས་བཀྲེས་པ་དང་སྐོམ་པས་གཟིར་བ་རིད་ཅིང་སྐམ་པའི་ལུས་ཅན། ལག་ན་གྲི་གུག་དང་ཐོད་པ་ཐོགས་པ་སྐྱེ་བོ་ལེགས་པ་ལ་གནོད་པ་བྱེད་པ་ལ་དགའ་བ་རྣམས། སློབ་དཔོན་ནམ་སློབ་མས་མཐོང་ན་དེའི་ཚེ་མཚན་མ་ངན་པར་འགྱུར་ཏེ་ཞེས་བཤད་པ་ལྟར་བྱུང་ན་ཅུང་ཟད་ངན་པ་ཡིན་པས་གཉིད་སད་མ་ཐག་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ། ཡུམ་ལས། མྱ་ངན་ལས་འདས་པའང་རྨི་ལམ་སྒྱུ་མ་ལྟ་བུ། མྱ་ངན་ལས་འདས་པ་ལས་གཞན་པའི་ཆོས་ཤིག་ཡོད་ནའང་རྨི་ལམ་སྒྱུ་མ་ལྟ་བུ་ཞེས་གསུངས་པས། འཁོར་བ་དང་མྱ་ངན་ལས་འདས་པའི་ཆོས་གང་ཡང་དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱི་སྦྱང་བའི་རྒྱས་འདེབས་པ་དང༌། སངས་རྒྱས་སྤྱན་གྱི་རྣལ་འབྱོར་བླ་མ་བརྒྱུད་པའི་མན་ངག་ལས་འབྱུང་བ་བཞིན་ལུང་བླངས་ཏེ་ཉམས་སུ་ལེན་པ་ལ་སོགས་པའི་སྒོ་ནས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་བརྩོན་པར་བྱ་བ་དང༌། སློབ་དཔོན་གྱིས་ཀྱང་དེ་བཟློག་པའི་ཆོ་ག་ལ་སྲུང་འཁོར་བསྒོམས་ནས་སྲུང་མ་དྲུག་ཅུ་དང་མཁའ་འགྲོ་མ་ལ་སོགས་པ་ལ་གཏོར་ཆོག་ནས་འབྱུང་བར་ལྟར་གཏོར་མ་རྒྱ་ཆེན་པོ་སྦྱིན་པ་དང༌། བགེགས་ཞི་བར་བྱེད་པའི་གཏོར་མ་སྦྱང་བའི་སྔགས་བརྗོད་པ་ལ་སོགས་པ་དང༌།
རྡོ་རྗེ་ཤུགས་ཀྱི་བསྒོམ་བཟླས་ལ་སོགས་པས་བདུད་བགེགས་ཚར་བཅད་དེ་མཚན་མ་བཟང་པོ་ཐོབ་ཀྱི་བར་དུ་བྱ་བར་བཤད་དོ། ། དེ་རྣམས་ཀྱིས་སློབ་མ་ལྷག་གནས་ཀྱི་བྱ་བ་རྣམས་ལེགས་པར་གྲུབ་ནས། དངོས་གཞི་དབང་བསྐུར་བའི་ཆོ་ག་ནི་སང་ཉིན་འབྱུང་བ་ཡིན་ནོ། ། བསོད་ནམས་འདི་ཡིས་ཐམས་ཅད་གཟིགས་པ་ཉིད་སོགས་ཞེས་བརྗོད་དེ། སློབ་མ་རང་གནས་སུ་བཏང་ངོ༌། ། དེ་ནས་སློབ་དཔོན་གྱིས་རྫས་ལྔ་ཕྱོགས་སོ་སོར་བཀོད་པའི་ལྷོ་ཕྱོགས་སུ་དགེ་བ་དང་མི་དགེ་བའི་མཚན་མ་ཤེས་པའི་དོན་དུ་སྔགས་འདིས་མལ་སྟན་ལྷག་པར་གནས་པར་བྱ་སྟེ། ཨོཾ་ཧོ་ རྡོ་རྗེ་པདྨའི་འདབ་སྙིང་པོར།་་་་་ བཛྲ་ཀ་མ་ལ་ད་ལ་གརྦྷེ་ཤཡྻེ་ རྡོ་རྗེ་བདེ་བ་ཆེན་པོ་ཡི། ། གཉིད་པར་བགྱིའོ་ཇི་ལྟར་ན།་་་་་ བཛྲ་སུ་ཁ་མ་ཧཱ།
ནི་དྲཾ་ཀ་རོ་མི་ཡ་ཐཱ་ཏ་ དེ་བཞིན་གཤེགས་པས་མཛད་པའོ།་་་་་ ཐཱ་ག་ཏེ་ན་ཀྲི་ཏཱ་ཧཱཿཧཱཿསྭཱ་ཧཱ། ཞེས་བརྗོད་པས་མལ་སྟན་ལྷག་གནས་བྱས་ཏེ། སློབ་དཔོན་ནུབ་ཏུ་མགོ་དང་ཤར་དུ་རྐང་པ་འོང་བའི་ཚུལ་དུ་ཉལ་ལོ། ། དེ་ནས་སློབ་མ་ལ་ནང་པར་སྔ་བར་རྨི་ལམ་དྲིས་ཏེ་ངན་ན། དེ་བཟློག་པའི་ཆོ་ག་ནི། སློབ་དཔོན་མལ་སྟན་སྤངས་ཏེ་དཀྱིལ་འཁོར་གྱི་ཤར་དུ་སྲུང་འཁོར་བསྒོམས་ནས་གཏོར་ཆོག་བཞིན་གཏོར་མ་རྒྱ་ཆེན་པོ་སྦྱིན། བགེགས་ཞི་བྱེད་ཀྱི་གཏོར་མ་སྦྱོང་བའི་སྔགས་ནི། ཨོཾ་ཕྲེཾ་བཛྲ་ཌཱ་ཀི་ནཱི་བཛྲ་དྷཱ་ཏྭཱི་ ཨོཾ་ཕྲེཾ་རྡོ་རྗེ་མཁའ་འགྲོ་མ། ། རྡོ་རྗེ་དབྱིངས་ཀྱི་དབང་ཕྱུག་མ། །
ནམ་མཁའི་རང་བཞིན་རྫས་ཐམས་ཅད། ། རྣམ་པར་སྦྱོང་བ་རྫས་རྣམས་ཀུན།་་་་་ ཤྭ་རི། ག་ག་ན་སྭ་བྷཱ་ཝ་སརྦ་དྲ་བྱ་བི་ཤོ་དྷ་ནི་སརྦ་དྲ་བྱ་ཎི་བི་ཤོ་དྷ་ཡ་ ་་་་་རྣམ་པར་སྐྱོངས་ཤིག ཧཱུྃ་ཕེཾ་ཕཊ། ཅེས་སོ། ། དེ་ནས། སངས་རྒྱས་ཡབ་ཡུམ་བཅས་པ་སྲས་བཅས་གཡོག་འཁོར་དང༌། ། གྲོགས་བཅས་གཉེན་རྣམས་དག་གིས་བསྐོར་བའི་ཚོགས་པ་ནི། ། ལྷ་དང་ལྷ་མོ་དག་གིས་མཉེས་པར་བྱེད་རྣམས་དང༌། །
མཆོག་གི་རྡོ་རྗེ་སེམས་དཔའ་དག་ནི་གཤེགས་སུ་གསོལ། ། ཞེས་བརྗོད་ལ། དེ་བཞིན་གཤེགས་པ་རྣམས་རང་གི་ལུས་ཀྱི་རང་རང་གི་ཁམས་ལ་གཞུག་གོ ། དེ་ནས། ཨོཾ་ཧ་ཧཱ་ཧི་ཧཱི་བཛྲ་བྷི་ར་ཝ་ཨཱ་ཀརྵ་ཡ་ཨཱ་ཀརྵ་ཡ། ་་་་་ རྡོ་རྗེ་འཇིགས་བྱེད་འགུགས་པར་མཛོད་གཉིས།

པྲ་ ་་་་་རབ་ཏུ་ཞུགས་པར་མཛོད་གཉིས། ཝེ་ཤ་ཡ་པྲ་ཝེ་ཤ་ཡ། བཅིང་བར་མཛོད་གཉིས།་་་་་ བནྡྷ་ཡ་བནྡྷ་ཡ། མཉེས་པར་མཛོད་གཉིས།་་་་་ ཏོ་ཥ་ཡ་ཏོ་ཥ་ཡ། ཛཿཧཱུྃ་བཾ་ཧོཿབཛྲ་ ་་་་་མཁའ་འགྲོ་མ་རྣམས་ཀྱི་སྙིང་ལ། ཌཱ་ཀི་ནཱི་ནཱི་ཧྲྀ་ད་ཡཾ་ཧཱུྃ་ཧཱུྃ་ཕྲེཾ་ཕྲེཾ་ཕཊ། ཅེས་བརྗོད་ཅིང་རྡོ་རྗེའི་ཕྱག་རྒྱས་མཁའ་འགྲོ་མ་རྣམས་སྤྱན་དྲངས་ལ། དེ་རྣམས་ལ་གཏོར་མ་དྲི་དང་མེ་ཏོག་དང་བདུག་པ་དང་མར་མེ་དང་འབྲུ་མ་ཉམས་པ་དང་བཅས་པ་རྣམས་གཏོར་ཆོག་བཞིན་བྱིན་ནས་ཕྱི་རོལ་དུར་ཁྲོད་ཀྱི་ས་ལ་བཟའ་བཏུང་བྱེད་པར་བསམ་མོ། ། དེ་ནས་སྲུང་འཁོར་སྔོན་དུ་འགྲོ་བས་སྒྲུབ་ཐབས་བཞིན་རྡོ་རྗེ་ཤུགས་བསྒོམས།
ཡན་ལག་དྲུག་བཀོད། ཡེ་ཤེས་པ་བཅུག་སྟེ་དབང་བསྐུར། རྒྱན་དང་ཕྱག་མཚན་བཀོད། རྩ་བའི་སྔགས་དང་ཕྲེང་བའི་སྔགས་གཉིས་སྔོན་དུ་བསྙེན་པ་སོང་བས་ལན་བདུན་བཟླས་པས་བདུད་བགེགས་ཚར་གཅོད་པར་གསུངས་སོ། ། དེ་ལྟར་བདུད་བགེགས་ཚར་བཅད་ནས་མལ་སྟན་ལ་མཚན་མ་བཟང་པོ་ཐོབ་ཀྱི་བར་ལ་ཡང་ཉལ་ལོ། ། དེ་ནས་མལ་སྟན་སྤངས་ཏེ་རྡོ་རྗེ་དྲིལ་བུ་བཟུང་ནས་སླར་ཡང་གཏོར་མ་སྦྱིན་ནོ། ། དངོས་གཞི་དབང་བསྐུར་བའི་བརྡ་སྤྲོད་ལ། སློབ་དཔོན་གྱི་བྱ་བ་བདག་བསྐྱེད་སྔོན་དུ་འགྲོ་བ་མདུན་བསྐྱེད་སྒྲུབ་ཅིང་མཆོད་པ་གཞུང་བཞིན་བྱས་ནས། ཁྱད་པར་ནི། བདག་འཇུག་གི་གོང་དེར།
སློབ་མ་རྣམས་ཀྱིས་གསོལ་བ་འདེབས་པའི་སྔགས་འདིའི་རྗེས་ཟློས་བྱར་གཞུག་སྟེ། ཨོཾ་པྲ་ཝི་ཤ་བྷ་ག་བཱན་མ་ཧཱ་སུ་ཁཱ་མོ་ཀྵ་སུ་རཾ། སིདྡྷ་སུ་ཁ་པྲ་དཾ་པ་ར་མ་སུ་ཁ་ཨུཏྟམ་སིདྡྷྱ་ཛཿཧཱུྃ་བཾ་ཧོཿཔྲ་སིདྡྷྱ་སྭ། ཞེས་པས་གསོལ་བ་བཏབ་སྟེ། སྔགས་དོན་ནི། ཨོཾ་དངོས་གྲུབ་ཀུན་གྱི་བདེ་བ་དགའ་བ་ཡི། ། ཐར་པའི་གྲོང་དུ་བཅོམ་ལྡན་བདེ་ཆེན་འཇུག ། མཆོག་ཏུ་བདེ་བ་དམ་པའི་དངོས་གྲུབ་སྩོལ། ། ཛཿཧཱུྃ་བཾ་ཧོཿརབ་ཏུ་གྲུབ་པར་མཛོད། ། ཅེས་འབྱུང་ངོ༌། །
དེ་ནས་སློབ་དཔོན་བདག་ཉིད་འཇུག་ཅིང་དབང་རྫོགས་པར་བླངས་ནས། ནམ་མཁའ་ལས་བྱུང་ལ་སོགས་པས་བསྟོད་ཅིང་བདེན་པ་བརྗོད་པའི་བར་གྲུབ་པར་བྱའོ། ། དཀྱིལ་འཁོར་ཡོལ་བས་བསྒྲིབས་ནས་སློབ་མ་རྣམས་ཁྲུས་བྱས། ཕྱག་དང་ཡོན་ཕུལ་ནས་སྟ་གོན་གྱི་གྲལ་རིམ་བཞིན་དུ་སྙིམ་པ་མེ་ཏོག་དང་བཅས་ཏེ་འཁོད་པ་ལ་འདི་སྐད་ཅེས་བརྗོད་དོ། ། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཤིན་ཏུ་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་ཏུ་སྤྱོད་པ་རྣམས་ཀྱང་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་ཞུ། དེ་ལ་རང་རེ་རྣམས་རྙེད་པར་དཀའ་བའི་དལ་འབྱོར་གྱི་མི་ལུས་རྙེད། མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པ་རེ་བྱ་དགོས་ཏེ།
དེའི་རྒྱུ་མཚན། ཀྱེ་རྡོ་རྗེའི་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་གསུངས་པ་ལྟར། དོན་དམ་པར་སེམས་ཅན་ཐམས་ཅད་རང་བཞིན་གྱིས་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ནའང་གནས་སྐབས་གློ་བུར་གྱི་དྲི་མ་སྒྲིབ་གཉིས་བག་ཆགས་དང་བཅས་པ་མ་སྤངས་ཀྱི་བར་ལ། སྡུག་བསྔལ་གྱི་ཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང་འཁོར་བ་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པའི་ཕྱིར། སྡུག་བསྔལ་ཅན་གྱི་སེམས་ཅན་རྣམས་སངས་རྒྱས་ཀྱི་ས་ལ་གཞག་པའི་སླད་དུ། ཚེ་འདིའི་བྱ་བ་སྙིང་པོ་མེད་པ་ཐམས་ཅད་སྤངས་ཏེ།
ཇི་སྐད་དུ། ཀ་ཡིག་གིས་ནི་རྒྱུ་ཞི་བ། ། ལ་ཡིག་འདི་ལ་ཐིམ་པ་ཉིད། ། ཙ་ཡིག་གི་ནི་གཡོ་བའི་སེམས། ། ཀྲ་ཡིག་རིམ་པ་བཅིངས་ལས་སོ། ། ཞེས་སམ། ཡང་ན་དུས་ནི་མཆོག་ཏུ་མི་འགྱུར་བའི་བདེ་བ་ཆེན་པོའི་མཚན་ཉིད་ཅན་གང་གིས་ལུས་ཕུང་པོ་དང་ཁམས་ལ་སོགས་པ་སྒྲིབ་པ་མེད་པའི་འཁོར་ལོར་བསྐྱེད་པའི་བདག་ཉིད་ཅན་དུས་ཀྱི་འཁོར་ལོའི་གོ་འཕང་ཐོབ་པར་བྱ་དགོས། དེའི་ཆེད་དུ་ལམ་བསྐྱེད་རིམ་བསྒོམ་པ་དང་འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་སྒྲུབ་པ་ལ་དབང་བ་དང༌། བསོད་ནམས་ཀྱི་ཚོགས་ཀྱི་ནུས་པ་འཇོག་ཅིང་འབྲས་བུ་ས་བདུན་པའི་བར་ཐོབ་པར་བྱེད་པ་བྱིས་པ་འཇུག་པའི་དབང་བདུན་དང༌། ལམ་ཡན་ལག་བཞི་ལ་དབང་བ་དང༌།
རྡོ་རྗེ་བཞིའི་ནུས་པ་འཇོག་ཅིང༌། འབྲས་བུ་ས་བཅུ་གཉིས་པའི་བར་ཐོབ་པར་བྱེད་པ་དབང་གོང་མ་བཞི་དང་བཅས་པ་བླངས་ལ་དོན་ཉམས་སུ་བླང་བར་བགྱིའོ་སྙམ་པའི་འདུན་པ་དུང་པ་རེ་བསྐྱེད་མཛོད། དེས་སྟ་གོན་དུ་གནས་པ་ཡན་ཆད་ལེགས་པར་གྲུབ་ཟིན་ནས། དངོས་གཞིའི་ཆོ་ག་ལ། རས་བྲིས་ལྟར་ན་རས་བྲིས་དགོད་ཅིང་ཞེས་བསྒྱུར།་་་་་ བྲི་ཞིང་རྒྱན་དགྲམ་པ། བསྒྲུབ་ཅིང་མཆོད་པ། འཇུག་ཅིང་དབང་བླང་བ་དང་གསུམ་ལས། བྲི་བ་ལ་ཐིག་གིས་བྲི་བ། ཚོན་གྱིས་བྲི་བ།
བུམ་པ་དགོད་ཅིང་རྒྱན་དགྲམ་པ་སྟེ་གསུམ་མོ། ། གཉིས་པ་བསྒྲུབ་ཅིང་མཆོད་པ་ལ། སློབ་དཔོན་གྱིས་བདག་བསྐྱེད་རྫོགས་པར་བསྒོམ་པ། མདུན་བསྐྱེད་རྡུལ་ཚོན་རབ་ཏུ་གནས་པས་བསྒྲུབ་པ། དེ་ལ་མཆོད་པ་དང་གསུམ་སྟེ་དེ་དག་སྔོན་དུ་ལེགས་པར་གྲུབ་པར་བྱས་ཟིན་ཏོ། ། གསུམ་པ་འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ། སློབ་མ་གཞུག་ཅིང་དབང་བསྐུར་བ་གཉིས་ལས། དང་པོ་ལ་སློབ་མས་བསྐུལ་ཞིང་གསོལ་བ་གདབ་པ། འཇུག་ཅིང་དབང་བླང་བ།
བསྟོད་ཅིང་བདེན་པ་བརྗོད་པ་སྟེ་གསུམ་ལས། དང་པོ་ནི་སློབ་མ་རྣམས་ཀྱིས་སྔར་དཔལ་མཆོག་ནས་འབྱུང་བའི་ལེགས་སྦྱར་སྐད་ཀྱིས་བསྐུལ་ཞིང་གསོལ་བ་གདབ་པ་སྔོན་དུ་འགྲོ་བས། སློབ་མ་ལ་ཇི་ཙམ་བསྐུར་བའི་དབང་རྣམས་སློབ་དཔོན་རང་གིས་བདག་འཇུག་གི་ཚུལ་དུ་ལེན་དགོས་ཏེ་དེ་དག་ཀྱང་གྲུབ་པར་བྱས། དེའི་རྗེས་སུ་དེ་ཁོ་ན་ཉིད་དང་ཆོས་དང་དམ་ཚིག་གསུམ་གྱི་གླུས་བསྟོད་ཅིང་བདེན་པའི་སྟོབས་བརྗོད་པ་བཅས་སྔོན་དུ་གྲུབ་ཟིན་བྱས་པ་ཡིན། གཉིས་པ་ཁྱེད་རྣམས་ཀྱི་ངོ་སྐལ་དུ་གྱུར་པ་ལ་སློབ་མ་དཀྱིལ་འཁོར་དུ་གཞུག་ཅིང་དབང་བསྐུར་བ་ལ། དཀྱིལ་འཁོར་དུ་གཞུག་པ་དང༌། ཞུགས་ནས་དབང་བསྐུར་བ་དང་གཉིས་ལས། དང་པོ་དཀྱིལ་འཁོར་དུ་གཞུག་པ་ལའང༌། མཎྜལ་ཕུལ་ཏེ་གསོལ་བ་གདབ། ། སྡོམ་པ་གཟུང་ཞིང་བརྟུལ་ཞུགས་བཟུང༌། །
ཆས་གཞུག་བསང་ཞིང་དྲི་མ་སྦྱངས། ། ཤར་སྒོར་བཞག་ལ་དྲི་ལན་བྱ། ། རྣལ་འབྱོར་སེམས་བསྐྱེད་གསང་བར་གདམས། ། བགེགས་བསྐྲད་ཡོལ་བའི་ནང་དུ་གཞུག ། ཅེས་པ་ལྟར་ཆོས་བཅུ་གསུམ་ཡོད་པ་ལས། ཐོག་མར་སློབ་དཔོན་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་བཅོམ་ལྡན་འདས་རྡོ་རྗེ་སེམས་དཔའ་དུས་ཀྱི་འཁོར་ལོ་དངོས་ཡིན་སྙམ་པའི་མོས་པ་དང་ལྡན་པས་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་དངོས་པོ་ཐམས་ཅད་ས་གཞི་ལ་སོགས་པར་བློས་སྤྲུལ་ནས་ཕུལ་བར་བསམས་ཏེ། དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ་མཛོད། ཅེས་བརྗོད་ལ་སློབ་མས། ཨོཾ་བཛྲ་བྷཱུ་མི་ནས་ཡོངས་སུ་གང་བ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དབུལ་བར་བགྱིའོ། ། གུ་རུ་ཨི་དཾ་མཎྜལ་ལ་ཀཾ་ནིརྻཱ་ཏ་ཡཱ་མི།
ཞེས་དབུལ་དུ་གཞུག དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ནས་འདིའི་རྗེས་ཟློས་ལན་གསུམ་མཛོད། སྲིད་པའི་འཇིགས་པ་འཕྲོག་བྱེད་ཅེས་པ་ནས་ལུས་ངག་སེམས་ནི་དག་པས་སོ་ཞེས་པའི་བར་གྱིས་གསོལ་བ་བཏབ་ནས། ཐུན་མོང་བའི་སྐྱབས་སུ་འགྲོ་བ་དང་སེམས་བསྐྱེད་པའི་སྡོམ་པ་གཟུང་བའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་སོགས་བརྡ་སྤྲོད་སློབ་མ་སྟ་གོན་གྱི་སྐབས་བཞིན་བརྗོད་ལ། དཀོན་མཆོག་གསུམ་ལ་སོགས་ནས་ཡིད་ཀྱིས་གཟུང༌། ཞེས་ལན་གསུམ་གྱིས་ཐུན་མོང་བའི་སྡོམ་པ་བཟུང་བས། སླར་ཡང་ཕྱིར་མི་ལྡོག་པ་སློབ་དཔོན་གྱི་དབང་བསྐུར་བའི་སླད་དུ་གསོལ་བ་གདབ་པ་འདིའི་རྗེས་ཟློས་ལན་གསུམ་མཛོད། འཁོར་ལོ་ཕྱིར་མི་ལྡོག་ཅེས་སོགས་ཀྱིས་ཁྱད་པར་གྱི་སྡོམ་པ་གཟུང་བར་གསོལ་བ་བཏབ་ནས། ཁྱད་པར་གྱི་སྡོམ་པ་བཟུང་ལ།
འཛིན་རྒྱུའི་དམ་ཚིག་ཐམས་ཅད་རིགས་ལྔ་སྤྱི་དང་སོ་སོའི་དམ་ཚིག་གཉིས་སུ་འདུ་བ་ལས། སྤྱིའི་དམ་ཚིག་ནི་ཚུལ་ཁྲིམས་གསུམ་སྤྱིར་བཤད་པ་དང༌། སོ་སོར་བཤད་པ་གཉིས་ལས་དང་པོ་ནི། ཇི་ལྟར་དུས་གསུམ་གྱི་མགོན་པོ་རྫོགས་པའི་སངས་རྒྱས་རྣམས་ཀྱི་ས་དང་པོར་བླ་ན་མེད་པའི་བྱང་ཆུབ་ཏུ་ཐུགས་བསྐྱེད་པ་དེ་བཞིན་དུ། ཁྱེད་རྣམས་ཀྱིས་ཀྱང་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཁས་བླངས་པ། དེའི་བསླབ་བྱ་ནམ་མཁའི་སྙིང་པོའི་མདོ་ལས་གསུངས་པའི་བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་གཅིག བློན་པོ་ལ་འབྱུང་བ་གཅིག རྒྱལ་བློན་ཐུན་མོང་དུ་འབྱུང་བ་བཞི། བྱང་ཆུབ་སེམས་དཔའ་ལས་དང་པོ་པ་ལ་འབྱུང་བ་བརྒྱད་དེ་བཅུ་བཞི་པོ་དེ་འདིར་ཡང་བསྲུང་དགོས་ཏེ་སྡོམ་པ་གོང་མའི་རྟེན་ལ་མེད་དུ་མི་རུང་བ་ཡིན་པའི་ཕྱིར་རོ། ། གཉིས་པ་སོ་སོར་བཤད་པ་ལ།
ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ལས། ཉེས་སྤྱོད་སྡོམ་པ་ནི། བྱང་ཆུབ་སེམས་དཔའི་རྒྱུད་ཀྱི་སོ་ཐར་རིས་བདུན་གང་རུང་ཡིན་པས། དེ་དག་སྔར་རང་རང་གི་ཆོ་གས་ཐོབ་པའམ། དེ་མ་ཐོབ་ན་སྟ་གོན་དང་འཇུག་པའི་སྐབས་སུ་ཡོངས་རྫོགས་དགེ་བསྙེན་གྱི་སྡོམ་པ་དང་ན་མཉམ་པའི་སོ་ཐར་གྱི་སྡོམ་པ་ཐོབ་པས་ན། དེའི་བསླབ་བྱ་རྩ་བཞི་ཆང་དང་ལྔ་པོ་གཞན་དོན་དུ་འགྱུར་ན་མ་གཏོགས་སྤང་དགོས་པར་སྟོན་པ་ཡིན་ནོ། ། དགེ་བ་ཆོས་སྡུད་ནི། དགེ་བ་སྤྱོད་པའི་གྲོགས་སྐྱེས་བུ་དམ་པ་དང་རྣལ་འབྱོར་པ་རྣམས་ལ་བརྟེན་ནས་དགེ་བ་བཅུ་སྤྱོད་པ་སྟེ།
བཅུ་པོ་དེར་ཕ་རོལ་ཏུ་ཕྱིན་པའི་ཉམས་ལེན་ཐམས་ཅད་འདུས་པའི་ཕྱིར་རོ། ། སེམས་ཅན་དོན་བྱེད་ནི། ཐེག་པ་དམན་པའི་ལམ་དང་འབྲས་བུ་དོན་དུ་གཉེར་བ་སོགས་སེམས་ཅན་གྱི་དོན་བྱེད་པའི་མི་མཐུན་པའི་ཕྱོགས་སུ་གྱུར་པ་རྣམས་སྤོང་བའི་སྒོ་ནས་སེམས་ཅན་གྱི་དོན་ཅི་ནུས་སུ་སྒྲུབ་དགོས་པར་སྟོན་པ་ཡིན་ནོ། ། གཉིས་པ་རིགས་ལྔ་སོ་སོའི་དམ་ཚིག་ལ་རྡོ་རྗེ་སྟེ་མི་བསྐྱོད་པའི་རིགས་ཀྱི་དམ་ཚིག་ལ་གནས་པས་ཕྱི་ནང་གསང་བའི་རྡོ་རྗེ་དྲིལ་བུ་ཕྱག་རྒྱ་བླ་མ་རྣམས་མི་སྤོང་བར་འཛིན་པ་དང༌། རིན་ཆེན་ཏེ་རིན་འབྱུང་གི་རིགས་ཀྱི་དམ་ཚིག་ལ་བསོད་ནམས་ཀྱི་ཚོགས་ཀྱི་སླད་དུ། རིན་ཆེན་ལྕགས་ཟས་བ་ལང་རྟ། ། གླང་ཆེན་བུ་མོ་ནོར་འཛིན་དང༌། ། འདོད་པའི་ཆུང་མ་རང་གི་ཤ ། སྦྱིན་པ་རྣམ་པ་བཅུ་རུ་འདོད། ། ཅེས་པ་ལྟ་བུའི་སྦྱིན་པ་རྣམ་པ་བཅུ་སྦྱིན་པ་དང༌།
འཁོར་ལོ་སྟེ་རྣམ་སྣང་གི་རིགས་ཀྱི་དམ་ཚིག་ཏུ་བདུད་རྩི་དང་ཕུང་པོ་དང་དབང་པོ་དང་དབང་པོའི་ཚོགས་རྣམས་བསྲུང་བ་དང༌། རལ་གྲི་སྟེ་དོན་གྲུབ་ཀྱི་རིགས་ཀྱི་དམ་ཚིག་ཏུ་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཡོ་བྱད་ཐམས་ཅད་ཀྱིས་མཆོད་པ་དང༌། ཆུ་སྐྱེས་ཏེ་འོད་དཔག་མེད་ཀྱི་རིགས་ཀྱི་དམ་ཚིག་ཏུ་ཚུལ་ཁྲིམས་ཀྱི་སྡོམ་པའི་སླད་དུ་ཚངས་པར་སྤྱོད་པའི་སྡོམ་པ་བསྐྱང་བ་དང༌། རྒྱལ་བ་བསྐྱེད་མཛད་རིགས་ཏེ་རྡོ་རྗེ་རྩེ་གཅིག་པའི་རིགས་ཀྱི་དམ་ཚིག་ཏུ་སྟོང་ཉིད་སྙིང་རྗེའི་བདག་ཉིད་ཅན་གྱི་ཕྱག་རྒྱ་ཆེན་པོའི་དངོས་གྲུབ་ཀྱི་བྱང་ཆུབ་བདག་གི་རྒྱུད་ལ་བསྐྱེད་པ་རྣམས་ཡིན་ནོ། ། དེ་ལྟར་ངེས་པར་བྱས་ནས་དེ་ལྟ་བུའི་དམ་ཚིག་རྣམས་ཀྱང་ཚུལ་བཞིན་དུ་འཛིན་སྙམ་པས་འདིའི་རྗེས་ཟློས་ལན་གསུམ་མཛོད། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ་ཇི་སྲིད་སོགས་ནས་སེམས་ཅན་མྱ་ངན་འདས་ལ་འགོད། ཅེས་པས་ཁྱད་པར་གྱི་སྡོམ་པ་གཟུང་བ་ཁས་བླངས་ནས། དེར་མ་ཟད་དེ་བཞིན་གཤེགས་པའི་ངེས་པ་བསླབ་པའི་གནས་ལྔ། ཆོ་ལོ་ལ་སོགས་པ་ཉེ་བའི་སྡིག་པ་ལྔ།
བ་ལང་གསོད་པ་ལ་སོགས་པ་གསོད་པ་ལྔ། གྲོགས་ལ་འཁུ་བ་ལ་སོགས་པའི་འཁུ་བ་ལྔ། གཟུགས་ལ་ཆགས་པ་ལ་སོགས་པའི་ཆགས་པ་ལྔ་སྟེ་བརྟུལ་ཞུགས་ཉི་ཤུ་རྩ་ལྔ་པོ་རྣམས་བསྐྱང་དགོས་པ་ནི་ཚིག་འདི་དག་ལ་གསན་པས་ཁྱབ་སྟེ། འཚེ་དང་མི་བདེན་གཞན་གྱི་བུད་མེད་སྤང་བྱ་གཞན་གྱི་ནོར་དང་ཆང་གི་བཏུང་བ་དེ་བཞིན་ཉིད། ། འཁོར་བར་རྡོ་རྗེའི་ཞགས་པ་དག་སྟེ་རང་གི་དགེ་བ་འཛོམས་བྱེད་སྡིག་པ་ལྔ་པོ་འདི་དག་གོ ། གང་ཞིག་གང་གི་དུས་སུ་བྱུང་བ་ལྷ་དང་མི་ཡི་བླ་མ་དེ་ཡི་མཚན་གྱིས་རབ་སྦྱིན་བྱ། ། སྣ་ཚོགས་གཙོ་བོའི་བཀའ་འདི་སྲིད་པའི་འཇིགས་པ་འཇོམས་པ་དག་སྟེ་ཁྱོད་ཀྱིས་ཀྱང་ནི་བསྐྱང་བར་བྱ། ། ཆོ་ལོ་ཁ་ན་མ་ཐོ་བཅས་པའི་ཟས་དང་ཚིག་ངན་ཀློག་དང་འབྱུང་པོ་ལྷ་མིན་དབང་པོའི་ཆོས། ། བ་ལང་བྱས་པ་བུད་མེད་སྐྱེས་པ་རྣམས་དང་ལྷ་མིའི་བླ་མ་གསོད་པ་ལྔ་ནི་མི་བྱའོ། ། གྲོགས་པོ་རྗེ་བོ་རྣམས་དང་ལྷ་དང་མི་ཡི་བླ་མ་དགེ་འདུན་ཡིད་བརྟན་རྣམས་ལ་འཁུ་བ་ཡང༌། །
དབང་པོ་རྣམས་ནི་ཆགས་པ་དག་དང་དེ་ལྟར་སྲིད་པའི་བདག་པོ་དག་གི་བརྟུལ་ཞུགས་ཉི་ཤུ་ལྔ། ། ཞེས་གསུངས་པའི་བརྟུལ་ཞུགས་རྣམས་ཀྱང་བསྲུང་དགོས་པར་བསྟན་པ་སྟེ། ཇི་ལྟར་གསུངས་པ་དེ་རྣམས་ཀྱང་འཛིན་སྙམ་པས་འདིའི་རྗེས་ཟློས་ཀྱང་ལན་གསུམ་མཛོད། སྔར་གྱི་ཚིག་དེ་ཉིད་ལ་ཁྱོད་ཀྱིས་ཀྱང་ནི་ཞེས་པའི་གནས་སུ། བདག་གིས་ཀྱང་ནི་བསྐྱང་བར་བྱ། ། ཞེས་བསྒྱུར་བའམ། ཡང་ན། སྲིད་པའི་འཇིགས་པ་འཇོམས་མཛད་པ། ། བརྟུལ་ཞུགས་ཉི་ཤུ་རྩ་ལྔ་པོ། ། སྣ་ཚོགས་གཙོ་བོའི་གསུང་ཇི་བཞིན། །
བདག་གིས་རྟག་ཏུ་བསྐྱང་བར་བགྱི། ། ཞེས་པ་དེ་རྣམས་ཀྱིས་དམ་ཚིག་དང་སྡོམ་པ་འཛིན་པར་ཁས་བླངས་ནས། ཆས་སུ་གཞུག་པའི་ཕྱིར་ཁྱེད་རྣམས་སྐད་ཅིག་གིས་དུས་ཀྱི་འཁོར་ལོ་སྐུ་མདོག་སྔོན་པོ་ཞལ་གཅིག ཕྱག་གཉིས་རྡོ་རྗེ་དང་དྲིལ་བུ་འཛིན་པ་ལ། སྣ་ཚོགས་ཡུམ་གསེར་མདོག་གྲི་གུག་དང་ཐོད་པ་འཛིན་པས་འཁྱུད་པའི་སྐུར་གྱུར་པར་མོས་པ་ལ། སློབ་དཔོན་གྱིས། ཨོཾ་ཨཱཿསོགས་ཡི་གེ་དྲུག་པ་བཟླས་པའི་གོས་སེར་པོའམ་དམར་པོའི་སྨད་གཡོགས་ཐོགས་ཏེ་བགོས་པར་མོས་པ་མཛོད། ཨོཾ་སརྦ་ཏ་ཐཱ་ནས་ས་མ་ཡེ་ཧཱུྃ་ཞེས་པས་སྨད་དུ་བགོ སྟོད་གཡོགས་ཐོགས་ཏེ། ཨོཾ་བཛྲ་རཀྵ་ཧཾ་ཞེས་པས་སྟོད་དུ་བགོ
གཙུག་ཏོར་གྱི་ཚབ་སྤྱི་བོར་བཅིངས་པར་མོས་པ་མཛོད། ཨོཾ་བཛྲ་ཨུཥྞཱི་ཥ་ཧཱུྃ་ཕཊ། ཅེས་པས་གཙུག་ཏོར་བྱས་ནས། སྔོན་ཆད་དཀྱིལ་འཁོར་དུ་མ་ཞུགས་པའམ་ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་གོས་དམར་སེར་རམ། ལས་མཐུན་གྱི་ཁ་དོག་ཅན་གྱི་རས་ཀྱིས་གདོང་བཅིང་བར་མོས་པ་མཛོད། ཨོཾ་དྭཱ་ད་ཤ་སོགས་ཀྱིས་གདོང་བཅིངས། དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་བཏུབ་པས་ཕྱག་རྟེན་གྱི་སླད་དུ་མེ་ཏོག་གི་ཕྲེང་བ་རེའང་བྱིན་པར་མོས། ཨཱ་ཁཾ་བཱི་ར་ཧཱུྃ་ཞེས་པས་བྱིན་ནས། འདིར་འགྲེལ་པ་ལས། དང་པོར་དཀྱིལ་འཁོར་ལ་གསོལ་བ་གདབ་པའི་དུས་དང༌།
བར་དུ་ས་གཟུང་བའི་དུས་དང༌། མཐར་དཀྱིལ་འཁོར་དུ་འཇུག་པའི་དུས་ཐམས་ཅད་དུ་མཎྜལ་བྱས་ལ་སོ་ཤིང་བྱིན་ཏེ། ཞེས་འབྱུང་བ་ལྟར་ཀུན་མཁྱེན་བུ་སྟོན་གྱིས་དཀྱིལ་ཆོག་ཡོན་ཏན་ཀུན་འབྱུང་གི་ས་བཅད་དང་དཀྱུས་གཉིས་ཆར་དུ་འདིར་སྔར་ལྟར་སོ་ཤིང་དང་ཁྱོར་ཆུ་སྦྱིན་པ་དང་འཇུག་པའི་ཡོན་དབུལ་བར་བཤད་ཀྱང་ལྷན་ཐབས་བཀྲ་ཤིས་རབ་རྒྱས་སུ་མི་འབྱུང་བ་དང༌། དབང་ཆོག་གཞན་རྣམས་ལས་ཀྱང་མི་འབྱུང་བ་དང༌། དེ་དག་གོང་སྟ་གོན་དང་འཇུག་པའི་སྐབས་སུ་སོང་ཟིན་པ་བཅས་ད་ལྟར་ཕྱག་ལེན་ལ་མི་མཛད་དོ། ། བགེགས་བསང་བའི་སླད་དུ་སློབ་དཔོན་གྱིས་རྣམ་རྒྱལ་དུང་ཆོས་ཀྱི་ཆུས་ཁྱེད་རྣམས་ཀྱི་སྤྱི་བོར་གཏོར་ཏེ། ཨོཾ་ཨཱཿཧཱུྃ་ཧོ་ཧཾ་ཀྵཿཞེས་པས་བགེགས་བསངས་ཏེ། སྒོ་གསུམ་གྱི་དྲི་མ་སྦྱང་བའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་སྙིང་གར་སྒྲ་གཅན་གྱི་དཀྱིལ་འཁོར་ལ་ཧཱུྃ། མགྲིན་པར་ཉི་མ་ལ་ཨཱཿ
དཔྲལ་བར་ཟླ་བ་ལ་ཨོཾ་གྱི་ཡི་གེ་རྣམས་གསལ་བཏབ། དེ་ལ་དམིགས་ཏེ་སློབ་དཔོན་གྱིས་ཧཱུྃ་ཨཱཿཨོཾ་ཞེས་བརྗོད་པས་ཡི་གེ་གསུམ་ལས་འོད་ཟེར་འཕྲོས་པས་ཁྱེད་རྣམས་ཀྱི་སྒོ་གསུམ་གྱི་དྲི་མ་ཐམས་ཅད་སྦྱངས་པར་མོས་པ་མཛོད། སླར་ཡང་སློབ་དཔོན་གྱིས་ཧཱུྃ་ཞེས་བརྗོད་པས་ཁྱེད་རྣམས་དཀྱིལ་འཁོར་གྱི་ཤར་སྒོར་བཞག་པར་མོས། རིགས་ངེས་པར་བྱ་བའི་སླད་དུ་སློབ་དཔོན་གྱིས། ཀྱེ་དགའ་བ་ལ་དགའ་ཁྱོད་སུ་ཡིན། ། ཞེས་དྲིས་པའི་ལན་བཏབ་པར་མོས་ནས། འདིའི་རྗེས་ཟློས་མཛོད། བདེ་ཆེན་བདག་ནི་སྐལ་བཟང་ལགས། ། ཞེས་པ་སྟེ། དེའང་བདེ་བ་ཆེན་པོ་སངས་རྒྱས་ཀྱི་གོ་འཕང་འདོད་པའི་སྐལ་བ་བཟང་པོ་དེས།
གསང་སྔགས་ནང་གི་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། སེམས་ཅན་ཐམས་ཅད་ལ་ཕན་པ་བླ་ན་མེད་པ་བསྒྲུབ་པར་བགྱིའོ་སྙམ་པའི་ཀུན་རྫོབ་བྱང་ཆུབ་ཀྱི་སེམས་དུང་པ་རེ་བསྐྱེད་མཛོད། དེ་ཉིད་གཟུགས་ཀྱི་རྣམ་པར་ཤར་བ་སྙིང་གར་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ཞིག་ཏུ་གྱུར་པར་མོས་པ་མཛོད། ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་བདེ་སྟོང་གཉིས་སུ་མེད་པ་ནམ་མཁའ་ལྟ་བུའོ་སྙམ་དུ་དོན་དམ་བྱང་ཆུབ་ཀྱི་སེམས་དུང་པ་རེ་བསྒོམ་མཛོད། དེ་ཉིད་གཟུགས་ཀྱི་རྣམ་པར་ཤར་བ། སྙིང་གར་ཟླ་བའི་སྟེང་དུ་རྡོ་རྗེ་དཀར་པོ་རྩེ་ལྔ་པ་ཞིག་གསལ་ལམ་གྱིས་གྱུར་པར་མོས་ཏེ། དེ་གཉིས་དབྱེར་མེད་དུ་སེམས་བསྐྱེད་པར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་སོགས་ནས་མི། དེ་ལྟར་ཐམས་ཅད་རྣལ་འབྱོར་དུ་སེམས་བསྐྱེད་པ་དེ་སློབ་དཔོན་གྱིས་མེ་ཏོག་དང་བཅས་པའི་རྡོ་རྗེས་ཁྱེད་རྣམས་ཀྱི་སྙིང་གར་རེག་སྟེ་བརྟན་པར་བྱས་པར་མོས་ལ་རྡོ་རྗེ་ལག་པས་འཛིན་པའི་ཚུལ་རེའང་མཛོད་ཅིག ཨོཾ་སུ་ར་ཏི་སོགས་ནས་ཁཾ།
ཞེས་བརྗོད་ཅིང་རྡོ་རྗེ་ལ་འཛིན་དུ་གཞུག སེམས་བསྐྱེད་པ་དེ་དང་གཞན་ཡང་འོག་ནས་འབྱུང་བའི་གསང་སྔགས་ཀྱི་ཀུན་ཏུ་སྤྱོད་པ་ཐམས་ཅད་སྣོད་དང་མི་ལྡན་པའི་མདུན་དུ་སྨྲ་བར་མི་བཏུབ་བོ་ཞེས་གསང་བར་གདམས་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་དེ་བཞིན་གཤེགས་པ་ཐམས་ཅད་ནས་མ་དད་པར་ཡང་མི་བྱའོ། ། ཞེས་པས་གསང་བར་གདམས་ནས་ནང་འཇུག་གི་སླད་དུ་ཁྱེད་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་དྲུང་དུ་ཁྲིད་པར་མོས་པ་མཛོད། ཨོཾ་བིགྷྣནྟ་ཏྲྀཀ་ཧཱུྃ་ཞེས་པས་ཁྲིད་དེ། ཨཱ་ཁཾ་བཱི་ར་ཧཱུྃ་ཞེས་པས་དཀྱིལ་འཁོར་གྱི་ཤར་སྒོའི་ཡོལ་བའི་ནང་དུ་ཞུགས་པར་མོས་པ་མཛོད། དེ་རྣམས་ཀྱིས་ཕྱིའི་འཇུག་པ་སོང་ནས། ནང་གི་འཇུག་པ་ལ་དཀྱིལ་འཁོར་དུ་འཇུག་ཅིང་མཐོང་བ་དང་བཅས་པ་ལ། བསྐོར་བ་བྱས་ནས་ཕྱག་དྲུག་བཙལ།
དམ་ལ་བཞག་དང་ཡེ་ཤེས་དབབ། ། སྣང་བ་དྲི་ཞིང་བསྐོར་བ་བྱ། ། བདེན་པའི་བྱིན་རླབས་བསང་གཏོར་བྱ། ། མེ་ཏོག་སྦྱིན་དོར་མིག་དར་དགྲོལ། ། མེ་ཏོག་སླར་བྱིན་དཀྱིལ་འཁོར་བསྟན། ། དམ་ཚིག་བརྗོད་དང་བཅུ་བཞིའོ། ། ཞེས་པ་ལྟར་ཆོས་བཅུ་བཞི་ཡོད་པ་ལས། དང་པོར་ཁྱེད་རྣམས་རྡོར་སེམས་སུ་གསལ་བས་དཀྱིལ་འཁོར་གྱི་འདོད་སྣམ་སྟེང་ནས་ཕར་ལ་གཡས་སྐོར་དུ་བསྐོར་བ་བྱས་པར་མོས་ནས་འདིའི་རྗེས་ཟློས་མཛོད། ཨོཾ་མ་ཧཱ་ར་ཏ་ནས་སིདྡྷྱ་མཱཾ། ཞེས་པས་བསྐོར་བའི་མཐར་དཀྱིལ་འཁོར་གྱི་ཤར་སྒོར་འཁོད་དེ་ཐལ་མོ་བརྐྱངས་ནས་བྱིན་གྱིས་བརླབས་པར་གསོལ་བའི་ཡིད་ཀྱིས་ལུས་ཐམས་ཅད་ས་ལ་ཕབ་པའི་ཕྱག་བྱས་པར་མོས་ནས་འདིའི་རྗེས་ཟློས་མཛོད།
ཨོཾ་སརྦ་ཏ་ཐཱ་ནས་ཏིཥྛ་སྭ་མཱཾ་ཞེས་ཕྱག་བྱས་པས་དཀྱིལ་འཁོར་གྱི་གཙོ་བོ་ལས་གཙོ་བོ་གཉིས་པ་ཞིག་ཆད་དེ་ཁྱེད་རྣམས་ཀྱི་སྙིང་གར་ཐིམ་པས་བྱིན་གྱིས་བརླབ་པར་མོས་པ་མཛོད། ཡང་གནས་དེ་ཉིད་ནས་དོན་གྲུབ་ཀྱི་ང་རྒྱལ་གྱིས་ཕྲིན་ལས་གསོལ་བའི་ཡིད་ཀྱིས་སྤྱི་བོ་ས་ལ་རེག་པའི་ཕྱག་བྱས་པར་མོས་ནས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ནས་ཀརྨ་ཀུ་རུ་མཱཾ། ཞེས་ཕྱག་བྱས་པས་ཤར་གྱི་དོན་གྲུབ་ལས་དོན་གྲུབ་གཉིས་པ་ཞིག་ཆད་དེ་ཁྱེད་རྣམས་ལ་ཐིམ་པས་བྱིན་གྱིས་བརླབས། ཡང་དེ་ནས་གཡས་སྐོར་གྱིས་ཕྱིན་ཏེ་ལྷོ་སྒོ་ནས་རིན་འབྱུང་གི་ང་རྒྱལ་གྱིས་དབང་བསྐུར་བར་གསོལ་བའི་ཡིད་ཀྱིས་དཔྲལ་བ་ས་ལ་རེག་པའི་ཕྱག་བྱས་པར་མོས་ནས་འདིའི་རྗེས་ཟློས་མཛོད། ཨོཾ་སརྦ་ནས་ཨ་བྷི་ཥིཉྩ་མཱཾ། ཞེས་ཕྱག་བྱས་པས་ལྷོའི་རིན་འབྱུང་ལས་རིན་འབྱུང་གཉིས་པ་ཞིག་ཆད་དེ་ཁྱེད་རྣམས་ཀྱི་དཔྲལ་བར་ཐིམ་པས་བྱིན་གྱིས་བརླབས། དེ་བཞིན་དུ་ནུབ་སྒོ་ནས་རྣམ་སྣང་གི་ང་རྒྱལ་གྱིས་ལྷག་པར་གནས་པའི་ཡིད་ཀྱིས་ཁ་ས་ལ་རེག་པའི་ཕྱག་བྱས་པར་མོས་ནས་འདིའི་རྗེས་ཟློས་མཛོད། ཨོཾ་སརྦ་བུདྡྷ་ནས་ཨ་དྷི་ཏིཥྛ་མཱཾ། ཞེས་ཕྱག་བྱས་པས་ནུབ་ཀྱི་རྣམ་སྣང་ལས་རྣམ་སྣང་གཉིས་པ་ཞིག་ཆད་དེ་ཁྱེད་རྣམས་ཀྱི་སྤྱི་བོར་ཐིམ་པས་བྱིན་གྱིས་བརླབས།
བྱང་སྒོ་ནས་འོད་དཔག་མེད་ཀྱི་ང་རྒྱལ་གྱིས་རྡོ་རྗེ་ཆོས་རབ་ཏུ་བསྐོར་བར་གསོལ་བའི་ཡིད་ཀྱིས་ཁ་ས་ལ་རེག་པའི་ཕྱག་བྱས་པར་མོས་ནས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ནས་པྲ་བརྟ་ཡ་མཱཾ་ཞེས་ཕྱག་བྱས་པས་བྱང་གི་འོད་དཔག་མེད་ལས་འོད་དཔག་མེད་གཉིས་པ་ཞིག་ཆད་དེ་མགྲིན་པར་ཐིམ་པས་བྱིན་གྱིས་བརླབས་པར་མོས་པ་མཛོད། སླར་ཡང་དཀྱིལ་འཁོར་གྱི་ཤར་སྒོ་ནས་རྡོ་རྗེ་སེམས་དཔའི་ང་རྒྱལ་གྱིས་སེམས་ཅན་ཐམས་ཅད་ཡོངས་སུ་བསྒྲལ་བའི་ཕྱིར་བདག་ཉིད་དབུལ་བར་གསོལ་བའི་ཡིད་ཀྱིས་བླ་མའི་ཞབས་ལ་ཉེ་བར་གཏུགས་པའི་ཕྱག་བྱས་པར་མོས་ནས། ཨོཾ་གུ་རུ་ནས་ནིརྻཱ་ཏ་ཡཱ་མི་ཞེས་པས་ཕྱག་བྱས་ནས། ཡེ་ཤེས་དབབ་པའི་སྔོན་འགྲོ་དམ་ལ་བཞག་པ་བཞིའི་དང་པོར་དཀྱིལ་འཁོར་དུ་ཞུགས་པའི་ཕན་ཡོན་གྱི་སྒོ་ནས་དམ་ལ་གཞག་པ་ནི། སྤྱི་བོར་རྡོ་རྗེ་གཞག་ཅིང་དྲིལ་བུ་འཁྲོལ་བ་དང་བཅས་ཏེ། དེང་ཁྱོད་དེ་བཞིན་གཤེགས་པ་ནས་འགྱུར་ཏ་རེ། ཞེས་དང༌། དམ་ཚིག་ཉམས་ན་ཅིར་འགྱུར་སྙམ་ན་ཉེས་དམིགས་ཀྱི་སྒོ་ནས་དམ་ལ་བཞག་པ་ནི་སྤྱི་བོར་རྡོ་རྗེ་བཞག་སྟེ། ཁྱོད་ཀྱི་དམ་ཚིག་ནས་སྤྱི་བོ་འགེམས་ཞེས་དང་གཞན་ལ་སྨྲས་པས་དམ་ཚིག་ཉམས་པར་འགྱུར་བའི་རྒྱུ་མཚན་ནམ་ཉེས་དམིགས་ཀྱི་སྒོ་ནས་དམ་ལ་གཞག་པ་ནི།
སྙིང་གར་རྡོ་རྗེ་བཞག་སྟེ། ཨོཾ་དུས་ཀྱི་འཁོར་ལོ་ནས་གཤེགས། ཞེས་དང༌། གསང་མ་གསང་གི་ཕན་ཡོན་ཉེས་དམིགས་གཉིས་ཀའི་སྒོ་ནས་དམ་ལ་གཞག་པ་ནི། རྣམ་རྒྱལ་གྱི་དུང་ཆོས་ནས་མཐེ་བོང་དང་མིང་མེད་ཀྱིས་བླངས་པ་ལྗགས་ཐོག་ཏུ་གཏོར་ཏེ། འདི་ནི་ཁྱོད་ཀྱི་ནས་ཨུ་ད་ཀ་ཋ། ཞེས་དང༌། བླ་མ་ལ་མི་བརྙས་པར་བཀའ་མཉན་པའི་སྒོ་ནས་དམ་ལ་གཞག་པ་ནི། སྤྱི་བོར་རྡོ་རྗེ་བཞག་སྟེ། དེང་ནས་བརྩམས་ཏེ་ནས་ལྟུང་བར་འགྱུར་ཏ་རེ།
ཞེས་པས་དམ་ལ་བཞག་པ་རྣམས་སོང་ནས། ནང་དུ་འཇུག་པའི་དངོས་གཞི་ཡེ་ཤེས་དབབ་པའི་སླད་ ་་་་་འདིར་མི་འབྱུང་ཡང་གཞན་ལྟར་ན་ཡེ་ཤེས་དབབ་པའི་མཎྜལ་འབུལ་བ་ཁ་བསྐང་ཡང་མི་རུང་བ་མེད་པར་སེམས་སོ། ། དེ་ལྟར་ན་འོག་གི་གསོལ་གདབ་འདི་ཡང་ཡར་བླངས་ཏེ་གཟོད་སློབ་མ་ལྷར་བསྐྱེད་ན་བདེ་བར་མངོན་ནོ།། དུ་སློབ་མ་རྣམས་ཡི་གེ་དྲུག་པ་དང༌། སྭ་བྷཱ་ཝས་སྦྱངས། སྟོང་པའི་ངང་ལས་པདྨ་དང་ཉི་མའི་དཀྱིལ་འཁོར་གྱི་དབུས་སུ་ཁྱེད་རྣམས་ཧཱུྃ་དང་རྡོ་རྗེ་ལས་སྐྱེས་པའི་རྡོ་རྗེ་ཤུགས་སྐུ་མདོག་སྔོན་པོ་ནས་མགོ་བོ་དང་ཐོད་པའི་ཕྲེང་བ་འཕྱང་བའི་སྐུར་གྱུར་པར་མོས་ནས། གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ནས་གྱུར་ཅིག་ཅེས་གསོལ་བ་བཏབ་ནས། ཁྱེད་རྣམས་ཀྱི་ལྟེ་བར་ལཾ་ལས་ཞེས་པ་ནས་ཨོཾ་དཀར་པོ་རྣམས་གསལ་བཏབ་ནས། སློབ་དཔོན་ལ་རྡོ་རྗེ་སེམས་དཔའ་དུས་ཀྱི་འཁོར་ལོ་དངོས་ཡིན་སྙམ་པའི་མོས་གུས་བྱས་པས།
ཁྱེད་རྣམས་ལུས་ལ་བཀོད་པའི་ཡི་གེ་དེ་རྣམས་དང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་ཐམས་ཅད་རྡོ་རྗེ་བཞིའི་རྣམ་པ་དཔག་ཏུ་མེད་པར་སྤྱན་དྲངས་ནས་ཁྱེད་རྣམས་ཀྱི་ཡི་གེ་བཞི་ལ་གཉིས་སུ་མེད་པར་ཐིམ་པར་མོས། སླར་ཡང་དམིགས་པ་འདི་བཞིན་མཛོད། ཁྱེད་རྣམས་ཀྱི་རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་རཾ་གྱིས་མཚན་པ། དེའི་སྟེང་དུ་ཡི་གེ་ཛྷཻཾཿདམར་པོ་རྣམས་གསལ་བཏབ། སླར་ཡང་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས། ཁྱེད་རྣམས་ཀྱི་རྐང་འོག་གི་རླུང་ལ་ཕོག་པས་རླུང་གཡོས་ཏེ་མེ་སྦར། ཛྷཻཾཿའབར་བ་ལས་འོད་ཟེར་འཕྲོས་པས་ཁྱེད་རྣམས་གྱེན་དུ་འདེགས་ཤིང༌། འོད་ཟེར་གྱི་ཚོགས་རྐང་པའི་བུ་ག་ནས་ཞུགས་པས་ཡི་གེ་བཞི་དྲག་ཏུ་བསྐྱོད་དེ།
འོད་ཟེར་འཕྲོས་པས་ལུས་ཀུན་ཏུ་ཁྱབ་ཅིང་གང་བར་གྱུར་པར་མོས་པ་མཛོད། ཅེས་བརྗོད་ཅིང་ཤ་ལྔ་བདུད་རྩི་ལྔའི་སྤོས་ཀྱིས་བདུག་ཅིང་དྲིལ་བུ་དཀྲོལ་ཏེ། ཨོཾ་ཨ་ར་ར་སོགས་ནས་ཧཱུྃ་ཞེས་པས་ཁྲོ་བོའི་གཙོ་བོ་བསྐུལ་ནས་ཁྲོ་བོ་དཔག་ཏུ་མེད་པ་དེའི་ལུས་ལ་ཞུགས་པར་བསམ་ཞིང་ཡེ་ཤེས་དབབ་བོ། ། དེའང་ཁྲོ་བོ་ཕེབས་ན་མཚོན་ཆས་བདུད་ལ་བསྡིགས་པ་དང༌། རྐང་ལག་གིས་གར་བྱེད། ངག་གིས་རྡོ་རྗེའི་གླུ་ལེན་ཅིང༌། སྤྱིར་སྐུ་ཕེབས་ན་ནམ་མཁར་འགྲོ་བ་སོགས་སྐུའི་བྱ་བ། གསུང་ཕེབས་ན་སྲིད་པ་གསུམ་ལས་རྒྱལ་བའི་སྨྲ་བ་པོ། ཐུགས་ཕེབས་ན་གཞན་གྱི་སེམས་དང་དུས་གསུམ་གྱི་ལྐོག་གྱུར་ཤེས་པར་འགྱུར་ལ། ཡེ་ཤེས་ཕེབས་ན་མངོན་ཤེས་ལྔ་དང་ས་བཅུའི་དབང་ཕྱུག་ཏུ་འགྱུར་རོ། །
ལྷ་གཞན་ཕེབས་པའི་མཚན་མ་སོགས་རྒྱས་པ་ནི་རྒྱུད་འགྲེལ་ལས་ཤེས་པར་བྱའོ། ། དེ་ལྟར་ཡེ་ཤེས་ཕེབས་པའི་བྱིན་རླབས་ཀྱི་རྒྱུན་བརྟན་པར་བྱ་བའམ་བསྲུང་བར་བྱ་བ་ནི། སློབ་དཔོན་གྱིས་འབྲུ་གསུམ་གྱིས་བསྔགས་པའི་མེ་ཏོག་ཁྱེད་རྣམས་ཀྱི་མགོ་བོར་བཞག་སྟེ། ཨོཾ་ཨཱཿཧཱུྃ་ཞེས་བརྗོད་ཅིང་སླར་ཡང་དམིགས་པ་འདི་བཞིན་མཛོད། ཁྱེད་རྣམས་ཀྱི་དཔྲལ་བར་ཨོཾ། སྙིང་གར་ཧཱུྃ། གཙུག་ཏོར་དུ་ཧཾ་སྟེ་ཐབས་ཀྱི་རིགས་གསུམ་དང༌། ལྟེ་བར་ཧོ། མགྲིན་པར་ཨཱཿ གསང་བར་ཀྵཿསྟེ་ཤེས་རབ་ཀྱི་རིགས་གསུམ་སྟེ་དྲུག་གིས་མཚན་པར་གསལ་བཏབ་པས་བསྲུངས་པར་མོས་ལ་ལྷག་པའི་ལྷའི་དཀྱིལ་འཁོར་ལའང་གཟིགས་པ་རེ་མཛོད་ཅིག
དེ་ནས་སྣང་བ་དྲི་ཞིང་དངོས་གྲུབ་ཀྱི་ལྟས་བརྟག་པ་ནི། ཁྱེད་རྣམས་མིག་མིག་རས་དང་བཅས་ཏེ་དཀྱིལ་འཁོར་གྱི་ཕྱོགས་ལ་གཟིགས་པ་རེ་བྱས་པས། རང་རང་གི་མིག་ལམ་ན་ཁ་དོག་དཀར་སེར་ལ་སོགས་པ་གང་སྣང་བ་ཞིག་ངེད་ལ་སྨྲ་དགོས་པས། ཀྱེ་ཁྱེད་ཀྱི་མིག་ལམ་ན་ཅི་སྣང་ཞེས་དྲི། དེའང་ཁ་དོག་དཀར་པོ་མཐོང་ན་ཞི་བ། སེར་པོ་རྒྱས་པ། དམར་པོ་དབང༌། སྔོན་པོའམ་ནག་པོ་མཐོང་ན་མངོན་སྤྱོད། ལྗང་གུའམ་སྣ་ཚོགས་སམ་ཁྲ་བོ་ལས་སྣ་ཚོགས་པ་འགྲུབ་པར་བསྟན་ནོ། ། དེ་ནས་ཁྱེད་རྣམས་ཀྱི་ལག་པའི་མཐེ་བོང་གཉིས་ནས་ལས་ཀྱི་རྡོ་རྗེའི་ཕྱག་གཡས་པ་རྡོ་རྗེ་དང་བཅས་པས་བཟུང་ནས་རྡོ་རྗེའི་གར་བྱ་ཞིང་སྔགས་བཟླས་བཞིན་པར་དཀྱིལ་འཁོར་ལ་བསྐོར་བ་ལན་གསུམ་དུ་བྱས་པར་མོས་ལ་འདིའི་རྗེས་ཟློས་མཛོད།
རྩ་བའི་སྔགས་སམ་ཡི་གེ་དྲུག་པ་བཟླར་གཞུག དེ་ལྟར་ཡེ་ཤེས་ཕེབས་པ་དེ་ལྷག་པའི་ལྷ་དང་ངོ་སྤྲད་པའི་སླད་དུ། དཀྱིལ་འཁོར་པ་ལ་གསོལ་བ་འདེབས་ཀྱིན་བདེན་པའི་བྱིན་རླབས་བརྗོད་པ་སློབ་དཔོན་གྱིས་བགྱི་དགོས་པས། དེའང་རྡོ་རྗེ་དྲིལ་བུ་འཛིན་པས། ཡང་དག་དཀྱིལ་འཁོར་འདི་རུ་ནི། ། བདག་གི་སློབ་མ་ནས་དཀྱིལ་འཁོར་དུ་གྱུར་ཅིག ། ཅེས་ལན་གསུམ་བརྗོད་དོ། ། དེ་ནས་སློབ་མ་རྣམས་ཀྱི་སྤྱི་བོར་དུང་ཆོས་ཀྱི་ཆུས་གཏོར་ཞིང་ཡི་གེ་དྲུག་པས་བསངས་ནས། སྔར་གྱི་མེ་ཏོག་ཕྲེང་བ་ལས་མ་རྙིངས་པའི་མེ་ཏོག་གཅིག་ཕྱུང་ལ། ཨོཾ་ཨཱཿཧཱུྃ་ཞེས་པ་ལན་བདུན་གྱིས་བསྔགས་ཏེ་ཐལ་མོ་སྦྱར་བའི་བར་དུ་བྱིན་ལ།
རྒྱལ་བའི་བུམ་ འདི་རྡུལ་ཚོན་གྱི་དཀྱིལ་འཁོར་ལ་དགོངས་ཀྱི། རས་བྲིས་ལ་དཀྱིལ་འཁོར་ལ་དངོས་སུ་མེ་ཏོག་འབུལ་བཅུག་ཀྱང་རུང་བར་སེམས།་་་་་ པའི་སྟེང་དུ་མཚན་མ་ལྔ་བྱས་ལ། དད་མོས་སྔོན་དུ་འགྲོ་བས་དཀྱིལ་འཁོར་ལ་ཕུལ་བར་དམིགས་ཏེ། དེར་འཇུག་པའི་བསམ་པས་རིགས་ཀྱི་ལྷ་རྣམ་པར་སྦྱང་བའི་དོན་དུ་འདིའི་རྗེས་ཟློས་མཛོད། ཨོཾ་སརྦ་ཏ་ ་་་་་དེ་བཞིན་གཤེགས་པ་ཀུན་གྱི་རིགས། ། རྣམ་པར་སྤྱོད་པའི་གཞི་ཚུགས་ཤིག ཐཱ་ག་ཏ་ཀུ་ལ་བི་ཤོ་དྷ་ནི་སྭཱ་ཧཱ། ཞེས་བརྗོད་ཅིང་མེ་ཏོག་དོར། སློབ་དཔོན་གྱིས།
ཨོཾ་དི་བྱིནྡྲི་ཡཱ་ཎྱུཏྒཧ་ཊ་ཡ་སྭཱ་ ་་་་་ལྷའི་དབང་པོ་ལེགས་པར་ཕྱེ་བའི་གཞི་ཚུགས། ཧཱ། ཞེས་པས་མིག་དར་ཕྱེ་ནས། མེ་ཏོག་གང་དུ་ལྟུང་གྱུར་པ། ། དེ་ནི་ཁྱོད་ཀྱི་རིགས་ཀྱི་ལྷ། ། ཞེས་བརྗོད་ལ། མེ་ཏོག་གང་ལ་ཕོག་པ་དེའི་རིགས་ཀྱི་ལྷ་དང་དེའི་ལས་ཀྱི་ཕྱག་རྒྱའི་དངོས་གྲུབ་འགྲུབ་པར་འགྱུར་བ་ཡིན་ནོ། ། མེ་ཏོག་དེ་སློབ་དཔོན་གྱིས་བླངས་ཏེ། ཨོཾ་པྲ་ཏི་གྲྀཧྞ་སྟྭ་མི་མཾ་སཏྭ་མ་ཧཱ་བ་ལ། ཞེས་མེ་ཏོག་འཕོག་པའི་ལྷ་ལ་བོས་ནས།
ལྷ་དེས་ཀྱང་མེ་ཏོག་ཕྲེང་བ་སླར་བྱིན་པར་བསམས་ལ་ཕྲེང་བ་མགོ་བོར་བཅིངས། སླར་ཡང་ཧེ་བཛྲ་པ་ཤྱ། དེའང་ཧེ་ཞེས་པ་ནི་བོད་པ་སྟེ་དེས་ཁྱེད་རྣམས་ལ་བོས་ནས་བཛྲ་པ་ཤྱ་ཞེས་པ་ནི་རྡོ་རྗེ་ལྟོས་ཤིག་ཅེས་པ་སྟེ་ཀྱེ་རྡོ་རྗེའི་དཀྱིལ་འཁོར་ལྟོས་ཞེས་བསྐུལ་བ་ཡིན་པས་དཀྱིལ་འཁོར་ལེགས་པར་གཟིགས་ཤིག་ཅེས་བསྒོ། སླར་ཡང་དཀྱིལ་འཁོར་ལ་བལྟ་བར་བསྐུལ་བ་ནི། ད་ནི་དད་པའི་ཤུགས་ཀྱིས་སུ་ནས་སྒྲུབ་པར་གྱིས་ཞེས་གོ་བར་བྱས་ནས། གང་ལ་བལྟ་བའི་དཀྱིལ་འཁོར་ནི། འདི་ན་བཅོམ་ལྡན་འདས་དུས་ཀྱི་འཁོར་ལོའི་རྟེན་དང་བརྟེན་པར་བཅས་པའི་དཀྱིལ་འཁོར་ཆེན་པོ་བཞུགས་ཏེ། དེ་ལ་རྟེན་དང་བརྟེན་པར་བཅས་པ་རྣམས་སྔར་མདུན་བསྐྱེད་ཀྱི་དུས་ནས་བསྐྱེད་ཟིན་པ་ལ། འདིར་དེའི་ལྷ་ངོ་བསྟན་པ་ཙམ་ཡིན་པས། དང་པོའི་སྐྱེད་བྱེད་ཀྱི་ས་བོན་དང་ཕྱག་མཚན་རྣམས་ངེས་པར་དོར་དགོས་ཀྱི།
ནག་འགྲོས་སུ་བརྗོད་དུ་མི་བཏུབ་པས། དེའང་འདི་ལྟར་ནམ་མཁའི་ཁམས་མཐའ་ཡས་པའི་རང་བཞིན་གྱི་ཆོས་འབྱུང་གི་ནང་དུ། ཡེ་ཤེས་ཀྱི་སྣང་བ་ལས་གྲུབ་པའི་འཇིག་རྟེན་གྱི་ཁམས་རླུང་མེ་ཆུ་ས་ལྷུན་པོ་པདྨ་ཟླ་ཉི་སྒྲ་གཅན་གྱི་གདན་གྱི་སྟེང་དུ། རྡོ་རྗེའི་གུར་གྱི་ནང་དུ་རྡོ་རྗེའི་ས་གཞི་ལ་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་ནོར་བུའི་འོད་ཟེར་རྣམ་པར་འཕྲོ་བ་ཅན་ཏེ། སྐུའི་དཀྱིལ་འཁོར་གྱི་ཕྱི་ནས་རིམ་པ་བཞིན་སོགས་འདྲ་ཞིང༌། སྐུའི་རྟ་བབས་ཀྱི་བརྩེགས་མ་འོག་མའི་དབུས་སུ་ཤར་དུ་ཆོས་འཁོར་ནག་པོ། གཡས་གཡོན་དུ་རི་དྭགས་ཕོ་མོ། ལྷོར་བུམ་པ་བཟང་པོ་དམར་པོ། གཡས་གཡོན་དུ་དུང་དང་པདྨ། བྱང་དུ་རྔ་བོ་ཆེ་དཀར་པོ།
གཡས་གཡོན་དུ་དབྱུག་པ་དང་ཐོ་བ། ནུབ་ཏུ་བྱང་ཆུབ་ཀྱི་ཤིང་སེར་པོ་སོགས་འདྲ་ཞིང༌། རྡོ་རྗེ་ཕྲེང་བ་ནག་པོས་བསྐོར་བའི་དབུས་སུ་གཙོ་བོའི་པདྨ་ལྗང་གུ་འདབ་མ་བརྒྱད་པ། དེའི་ལྟེ་བར་ཟླ་ཉི་སྒྲ་གཅན་གྱི་གདན། བདེ་གཤེགས་འཕར་མའི་ཕྱོགས་ཀྱི་ལེ་ཚེ་བཞི་དང༌། ཐུགས་ཀྱི་ལྷ་སྣམ་གྱི་སྒོའི་གཡས་ཕྱོགས་བཞི་དང༌། ཤར་དང་ལྷོའི་སྒོའི་གཡོན་གཉིས་དང༌། ལྷོ་དང་ནུབ་ཀྱི་སྒོའི་དབུས་རྣམས་སུ། པདྨ་དཀར་པོ་དང་ཉི་མའི་གདན། བདེ་གཤེགས་འཕར་མའི་མཚམས་བཞི་དང༌།
ལྷ་སྣམ་གྱི་མཚམས་བཞི་དང༌། ནུབ་དང་བྱང་གི་སྒོའི་གཡོན་གཉིས་དང༌། ཤར་དང་བྱང་གི་སྒོའི་དབུས་རྣམས་སུ་པདྨ་དམར་པོ་དང་ཟླ་བའི་གདན། གསུང་གི་ལྷ་སྣམ་གྱི་ཤར་དུ་ཡི་དྭགས། མེར་མཁའ་ལྡིང༌། ལྷོར་མ་ཧེ། བདེན་བྲལ་དུ་རྨ་བྱ། བྱང་དུ་ཁྱུ་མཆོག དབང་ལྡན་དུ་སེང་གེ ནུབ་ཏུ་གླང་པོ་ཆེ།
རླུང་དུ་ངང་པའི་གདན་རྣམས་ཀྱི་སྟེང་དུ་པདྨ་འདབ་བརྒྱད། ཕྱོགས་སུ་དམར་པོ་དང་མཚམས་སུ་དཀར་པོ་རེ་རེ། སྐུའི་ལྷ་སྣམ་ལ་ཤར་སྒོའི་གཡས་སུ་ཡི་དྭགས། མེར་རི་དྭགས། ལྷོ་སྒོའི་གཡས་སུ་ལུག བདེན་བྲལ་དུ་རྨ་བྱ། བྱང་སྒོའི་གཡས་སུ་ཆུ་སྲིན། དབང་ལྡན་དུ་བྱི་བ། ནུབ་སྒོའི་གཡས་སུ་གླང་པོ་ཆེ། རླུང་དུ་ངང་པ།
བྱང་སྒོའི་གཡོན་དུ་ཁྱུ་མཆོག ནུབ་སྒོའི་གཡོན་དུ་གླང་པོ་ཆེ། ཤར་སྒོའི་གཡོན་དུ་མཁའ་ལྡིང༌། ལྷོ་སྒོའི་གཡོན་དུ་མ་ཧེའི་གདན། དེ་རྣམས་ཀྱི་སྟེང་དུ་པདྨ་འདབ་མ་དང་པོ་ལ་བཞི། བར་པ་ལ་བརྒྱད། ཕྱི་མ་ལ་བཅུ་དྲུག་སྟེ་འདབ་མ་ཉེར་བརྒྱད་དང་ལྡན་པ་ཕྱོགས་སུ་དམར་པོ་གཉིས་གཉིས་དང༌། མཚམས་སུ་དཀར་པོ་རེ་རེ། སྐུའི་དཀྱིལ་འཁོར་གྱི་ཤར་སྒོར་ཕག་ནག་པོ་བདུན། ལྷོ་སྒོར་རྟ་དམར་པོ་བདུན།
བྱང་སྒོར་སེང་གེ་དཀར་པོ་བདུན། ནུབ་སྒོར་གླང་པོ་སེར་པོ་བདུན། སྟེང་དུ་མཁའ་ལྡིང་ཨ་ནི་ལ་མདོག་ལྔ་པ་མིག་གསུམ་པ་ལུས་རྒྱས་པ་བདུན། འོག་ཏུ་སེང་གེ་རྐང་པ་བརྒྱད་པ་བདུན་རྣམས་ཀྱིས་དྲངས་པའི་ཤིང་རྟའི་གདན། སྐུའི་དཀྱིལ་འཁོར་གྱི་ཁ་ཁྱེར་གྱི་སྟེང་རྟ་བབས་ཀྱི་ཀ་བའི་ནང་ཤར་སྒོའི་གཡོན་གཡས་སུ་རླུང་གི་དཀྱིལ་འཁོར་ནག་པོ་ཟླ་གམ། ལྷོ་སྒོའི་གཡོན་གཡས་སུ་མེའི་དཀྱིལ་འཁོར་དམར་པོ་གྲུ་གསུམ། བྱང་སྒོའི་གཡོན་གཡས་སུ་ཆུའི་དཀྱིལ་འཁོར་དཀར་པོ་ཟླུམ་པོ། ནུབ་སྒོའི་གཡོན་གཡས་སུ་སའི་དཀྱིལ་འཁོར་སེར་པོ་གྲུ་བཞི། སྟེང་དང་འོག་ཏུ་ནམ་མཁའ་དང་ཡེ་ཤེས་ཀྱི་དཀྱིལ་འཁོར་ལྗང་གུ་དང་སྔོན་པོ་ཟླུམ་པོ། ཕྱི་རོལ་དུ་མཆོད་པའི་ས་ལ་པདྨ་བུམ་པ་སོགས་མཆོད་རྫས་དུ་མས་གང་བ།
གཞལ་ཡས་ཁང་གི་ས་གཞི་དང་སྟེང་ཐོག་ཐམས་ཅད་ཀྱི་དབུས་སྔོན་པོ། ཤར་ནག ལྷོ་དམར། བྱང་དཀར། ནུབ་སེར་བ། ཕྱི་ནས་ས་ཆུ་མེ་རླུང་གི་ཁོར་ཡུག་བཞིས་བསྐོར་བའི་སའི་དཀྱིལ་འཁོར་གྱི་དབང་ལྡན་གྱི་མཚམས་སུ་ཟླ་བའི་དཀྱིལ་འཁོར་དང༌། བདེན་བྲལ་གྱི་མཚམས་སུ་ཉི་མའི་དཀྱིལ་འཁོར་རོ། ། མེ་དང་རླུང་གི་དབུས་སུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་ཤར་རྩེ་མོས་འབིགས་པའི་དུར་ཁྲོད་དུ་བསེ། མེར་ལྷག་མ་ཟ་བའི་དུར་ཁྲོད་དུ་བྷེ་རུཎྜ། ལྷོར་རོ་བསྲེགས་པའི་དུར་ཁྲོད་དུ་མིག་སྔོན།
དེ་རྣམས་ཀྱི་སྟེང་དུ་འཁོར་ལོ་རྩིབས་བརྒྱད་ཕྱོགས་སུ་དམར་པོ་དང༌། མཚམས་སུ་དཀར་པོ་རེ་རེ། སྟེང་དུ་མཁའ་ལྡིང་ཨ་ནི་ལ་དང༌། འོག་ཏུ་སེང་གེ་རྐང་པ་བརྒྱད་པ་རྣམས་ཀྱིས་དྲངས་པའི་ཤིང་རྟའི་གདན། ནམ་མཁའི་ཁོར་ཡུག་ལ་རྡོ་རྗེའི་རྭ་བ་དང༌། དེའི་ཕྱི་རོལ་དུ་འོད་ཟེར་འབར་བས་བསྐོར་བ་དང་བཅས་པ་ནི་རྟེན་གཞལ་ཡས་ཁང་པ་ཡིན་ནོ། ། བརྟེན་པ་ལྷ་ངོ་བསྟན་པ་ལ་དཀྱིལ་འཁོར་གྱི་དབུས་ཀྱི་གཙོ་བོ་ནས་རིམ་པར་བསྟན་པ་དང༌། འཁོར་ནས་ནང་དུ་རིམ་པར་བསྟན་པ་གཉིས་ལས། འདིར་འགྲེལ་ཆེན་ལས། དེ་ནས་རིགས་ཀྱི་ལྷ་དང་དཀྱིལ་འཁོར་གྱི་གཙོ་བོ་དང་པོར་བྱས་པའི་དཀྱིལ་འཁོར་མཐའ་དག་བསྟན་པར་བྱའོ། །
ཞེས་འབྱུང་བ་ལྟར་གཙོ་བོ་དང་པོར་བྱས་ཏེ་བསྟན་པ་ནི། དེའི་དབུས་ཀྱི་ཟླ་ཉི་སྒྲ་གཅན་གྱི་སྟེང་དུ་དཔལ་དུས་ཀྱི་འཁོར་ལོ་དྲི་མ་མེད་པའི་འོད་ཟེར་ལྔ་འཕྲོ་བ། སྐུ་མདོག་སྔོན་པོ་སོགས་ནས་རླུང་དུ་དཔག་བསམ་གྱི་ཤིང་སེར་པོ་ཞེས་པའི་བར་ལྷ་ལྷག་གནས་ལྟར་བརྗོད། བདེ་གཤེགས་འཕར་མའི་ཤར་ཤར་ལྷོའི་ལེ་ཚེ་ལ་དོན་གྲུབ་དང་སྒྲོལ་མ་ཞེས་སོགས་ནས་མཁའ་ལྡིང་གདོང་མ་ལས་སྐྱེས་པའི་སྦྲུལ་འཆིང་བར་འདོད་མ་དང༌། དེའི་ཕྱིར་འདོད་མ་རྣམས་ཀྱང་སེར་མོ་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་སྟེ། ཞེས་པའི་བར་ལྷ་ལྷག་གནས་ཀྱི་སྐབས་ཇི་ལྟ་བ་བཞིན་བརྗོད། དེ་རྣམས་ནི་བརྟེན་པ་ལྷའི་ཚོགས་རྣམས་ཏེ། མདོར་ན་ལྷག་པའི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུར་ངེས་པར་མཐོང་ངོ་སྙམ་པས། ཤིན་ཏུ་དགའ་བའི་བློས་སློབ་དཔོན་གྱི་ཞབས་ལ་ཕྱག་བྱས་པར་མོས་ཏེ་འདིའི་རྗེས་ཟློས་མཛོད། རྡོ་རྗེའི་དཀྱིལ་འཁོར་སོགས་ནས་ཧོཿཧོཿཧོཿཞེས་དམ་ཚིག་བརྗོད་པ་སྟེ།
དེ་རྣམས་ཀྱིས་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་རྣམས་གྲུབ་ནས། ཞུགས་ནས་དབང་བསྐུར་བ་ལ་བྱིས་པ་འཇུག་པའི་དབང་བདུན་བསྐུར་བ་དང༌། དབང་གོང་མ་བཞི་བསྐུར་བ་དང༌། རྡོ་རྗེ་སློབ་དཔོན་བདག་པོའི་དབང་དང་གསུམ་ལས། དང་པོ་ལ་དབང་བདུན་གྱི་ཆོ་ག ཐོབ་པའི་དུས་གོ་བ། འབྲས་བུ་བསྟན་པ། རྩ་ལྟུང་སྤང་བར་གདམས་པ་སྟེ་བཞི་ལས། དང་པོ་ནི། རྡོ་རྗེ་སྙིང་འགྲེལ་ལས།
བྱིས་པ་སྐྱེས་པ་མ་ཡིས་ནི། ། ཆུ་ཡིས་ཁྲུས་བྱེད་དབང་བསྐུར་རོ། ། དེ་ཡིས་གཙུག་ཕུད་རབ་བཞག་པ། ། དབུ་རྒྱན་དུ་ནི་ཡོངས་སུ་བརྟག ། དེ་ཡི་རྣ་བ་འབུགས་ལ་སོགས། ། དར་དཔྱངས་དབང་དུ་ཤེས་པར་བྱ། ། བྱིས་པ་རྒོད་དང་སྨྲ་བ་ཉིད། ། རྡོ་རྗེ་དྲིལ་བུའི་དབང་ཉིད་དོ། ། ལྔ་པ་ལོངས་སྤྱོད་བརྟུལ་ཞུགས་སོ། ། མིང་ནི་མིང་གི་དབང་བསྐུར་རོ། །
ཕ་ཡིས་རྟག་ཏུ་ཀློག་ལ་སོགས། ། སྟེར་བར་བྱེད་པ་རྗེས་གནང་ཡིན། ། རྣམ་པ་བདུན་པོ་འདི་ཉིད་ནི། ། དབང་བདུན་དུ་ནི་རབ་ཏུ་བཤད། ། ཅེས་འབྱུང་བ་ལྟར་ལས། ཐོག་མར་བྱིས་པ་འཇུག་པའི་དབང་བདུན་ཞུ་བའི་ཡོན་ཏན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སངས་རྒྱས་ལ་སོགས་ནས་དེང་བདག་གསོལ། ཞེས་གསོལ་བ་བཏབ་ནས། སྔོན་འགྲོ་བྱུར་བསལ་བའི་སླད་དུ་སྦྱོང་བ་རྣམས་རིམ་གྱིས་བྱ་དགོས་པ་ལས།
སློབ་དཔོན་གྱི་ཐུགས་ཀ་ནས་བྱེ་བའི་ཁྲོ་བོ་རྡོ་རྗེ་ཤུགས་དང་ལས་ཀྱི་རྡོ་རྗེ་ཐ་དད་མེད་པར་གྱུར་པ་དེས་སྦྱོང་བ་རྣམས་རིམ་གྱིས་བྱ་དགོས་པ་ལས། ཐོག་མར་སློབ་དཔོན་གྱིས་ཡུངས་ཀར་ལ་ཨོཾ་ནས་ཀྵཿཞེས་ཡི་གེ་དྲུག་པ་བཟླས་ཏེ། ཁྱེད་རྣམས་ཀྱི་སྐུ་ཚེ་ཐོག་མ་མེད་པ་ནས་བསགས་པའི་སྡིག་པ་དང་དབང་ལེན་པ་ལ་བར་དུ་གཅོད་པའི་བགེགས་ཐམས་ཅད་སྙིང་ག་ནས་སྡིག་པའི་ས་བོན་ཀཾ་ནག་པོའི་རྣམ་པས་སྣ་སྒོར་ཐོན་ཏེ་མདུན་གྱི་ཡུངས་ཀར་ལ་ཐིམ་པ་དེ་ཉིད་མེ་དང་ཆུར་དོར་ཏེ་སྦྱངས་པར་མོས་པ་མཛོད། ཡུངས་ཀར་ལག་གཡས་གཡོན་དུ་བཟུང་ལ། གཡས་པས་གཡས་དང་གཡོན་པས་གཡོན་དང་གཉིས་ཀས་གཡས་སུ་བསྐོར་ཏེ། ཨོཾ་སརྦ་པཱ་པཾ་ནས་ད་ཧ་སྭཱ་ཧཱ། ཞེས་ལན་གསུམ་དུ་བཟླས་ཤིང་དོར། དེ་བཞིན་དུ་ཆུས་ཀྱང་སྦྱངས་པར་མོས་པ་མཛོད། ཨོཾ་ཧཱུྃ་ཌ་ཌི་ཏ་ཕཊ་ཀྱིས་དོར། ཁམ་ཕོར་དཀར་པོ་སོ་མ་བཏང་བས་ཀྱང་སྦྱངས།
ཨོཾ་སརྦ་སཾ་ཤོ་དྷ་ནི་སྭཱ་ཧཱ། དཱུརྦ་དང་བཅས་པའི་ཆང་བུས་ཀྱང་སྦྱངས། ཨོཾ་སརྦ་མ་ལ་ཨ་བ་ར་ཎ་བི་ཤོ་དྷ་ནི་སྭཱ་ཧཱ། ཟན་ཆང་དང་ཏིང་ལོ་མེ་འབར་བཞིན་པས་ཀྱང་སྦྱངས། ཨོཾ་པུཎྱ་ཛྙཱ་ན་དྷ་རོད་སཾ་བོ་དྷ་ཀ་ཡེ་སྭཱ་ཧཱ། སིང་རས་དཀར་པོས་ཀྱང་སྦྱངས་པར་མོས་པ་མཛོད། ཨོཾ་སརྦ་སཾ་ཤོ་དྷ་ནི་སྭཱ་ཧཱ། རྫས་དྲུག་པོ་འདི་རྣམས་རྡོ་རྗེ་སློབ་མ་རྣམས་ཀྱི་དབང་པོ་དྲུག་གི་གླུད་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོང་ཤིག སློབ་དཔོན་གྱིས་རྡོ་རྗེ་གསོར་དྲིལ་བུ་དཀྲོལ་ལ་ཡི་གེ་དྲུག་པ་བརྗོད་ཅིང་ཕྱིར་དོར་རོ། ། དེ་ནས་ཉེ་རེག་བྱ་བའི་དོན་དུ་ཁྱེད་རྣམས་ཙོག་པུར་བསྡད་པའི་པུས་མོ་གཉིས་ཀྱི་བར་དུ་ལག་པ་གཡོན་པའི་ཁྱོར་མོར་ཆུ་བཟུང༌།
གཡས་པའི་གུང་སྲིན་གྱིས་ཆུ་ནས་བླངས་ཏེ་ཁའི་ཟེའུ་འབྲུ་ལ་སོགས་པའི་གནས་རྣམས་སུ་ཉེ་རེག་བྱས་པས་འབགས་པ་དང་མ་དག་པའི་དྲི་མ་རྣམས་སྦྱངས་པར་མོས་པ་མཛོད། སློབ་དཔོན་ལ་གཟིགས་ཏེ་ཁའི་ཟེའུ་འབྲུ་ལ་ལན་གསུམ། མིག་གཉིས། རྣ་བ་གཉིས། སྣ་བུག་གཉིས། མཆུ་གཉིས། ལག་པའི་མཁྲིག་མ་གཉིས། མགོ་བོའི་སྟེང༌། ལྟོ་བ་ལ་བྱབ་པའི་ཚུལ་བྱ། མཐར་ཁ་བཤལ་ནས་གཡོན་ཕྱོགས་ནས་ཕྱིར་ཕོ་སྟེ།
ལག་པ་གཡས་པའི་ཁུ་ཚུར་གྱི་རྒྱབ་ཀྱིས་ཁའི་གཤེར་རྣམས་གཡས་དང་གཡོན་དུ་ཕྱི་བ་དང༌། སློབ་དཔོན་གྱིས། ཨོཾ་སརྦ་སཾ་ཤོ་དྷ་ནི་སྭཱ་ཧཱ། ཞེས་མང་དུ་བཟླས། དེ་ནི་ཁྲུས་སམ་ཉེ་རེག་བྱ་བ་འབགས་བཙོག་སྦྱོང་བ་ཡིན། མཆོད་པས་སྦྱང་བའི་སླད་དུ་ཐུགས་ཀར་དྲིའི་བྱུག་པ་ཕུལ་ནས་སྦྱངས་པར་མོས། ཨོཾ་བཛྲ་གནྡྷེ་ཧཱུྃ། མེ་ཏོག་དབུ་ལ་ཕུལ་བས་སྦྱངས། ཨོཾ་བཛྲ་པུཥྤེ་ཧཱུྃ། མཆོད་ཡོན་དུང་ཕོར་རེ་མདུན་དུ་ཕུལ་བས་སྦྱངས།
ཨོཾ་ཧྲཱིཿཔྲ་བྷཱ་ཝསཏྐཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། མར་མེ་སྐུ་ལུས་ལ་བསྐོར་ཏེ་སྤྱན་ལམ་དུ་ཕུལ་བས་སྦྱངས། ཨོཾ་བཛྲ་དཱི་པེ་ཧཱུྃ། སརྫ་ར་ཛའི་བདུག་སྤོས་ཀྱིས་བདུགས་ཏེ་སྦྱངས་པར་མོས་པ་མཛོད། ཧཱུྃ་ཞེས་བརྗོད་པ་ནི་མཆོད་པས་སྦྱང་བ་དང་བཅས་པ་རྣམས་ནི་དབང་བསྐུར་བའི་སྔོན་དུ་འགྲོ་བའི་ཆོ་ག་ཡིན། དངོས་གཞི་དབང་བསྐུར་བ་ལ། ལུས་ངག་ཡིད་ཡེ་ཤེས་དག་བྱེད་ཀྱི་དབང་བཞི་ལས། རེ་རེ་ལའང་གནས་སུ་དཀྲི་བ། ནང་ཆོག་གིས་ལྷར་བསྐྱེད་པ། དབང་སོ་སོར་བསྐུར་བ།
ཐུན་མོང་དུ་དབང་དོན་བཤད་པ་དང་བཞི་བཞི་ཡོད་པའི་ཐོག་མར་སློབ་དཔོན་གྱིས་ཨོཾ་ཨཱཿནས་ཀྵཿཞེས་བརྗོད་ཀྱིན་ཁྱེད་རྣམས་ཀྱི་ལག་པ་གཡོན་པ་ནས་བསྐྱོད་པ་དང༌། ཁྱེད་རྣམས་ལས་ཀྱི་རྡོ་རྗེ་དང་ལྷན་ཅིག་དཀྱིལ་འཁོར་ལ་གཡས་ཕྱོགས་ནས་བསྐོར་བ་བྱས་ནས་བྱང་སྒོར་ཁྲིད་པར་མོས་ཏེ་འདིའི་རྗེས་ཟློས་མཛོད། ཨོཾ་ཨཱཿཧཱུྃ་ཧོ་ཧཾ་ཀྵཿབྱང་ཕྱོགས་སྐུ་རྡོ་རྗེའི་མདུན་དུ་འཁོད་ཅེས་བརྗོད། དེ་ནས་ནང་གི་ཆོ་གས་ལྷར་བསྐྱེད་པའི་དོན་དུ་སློབ་དཔོན་གྱིས་ཨོཾ་ནས་ཀྵཿཞེས་བརྗོད་པས་ཁྱེད་རྣམས་བསང༌། དྲི་མ་དང་བྲལ་བའི་རང་བཞིན་བྱང་ཕྱོགས་སྐུ་རྡོ་རྗེའི་ཞལ་ནས་ཞུགས། ཐུགས་ཀར་རྗེས་ཆགས་ཀྱི་མེས་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ལྷ་མོའི་པདྨར་འཕྲོས་པའི་བྱང་ཆུབ་ཀྱི་སེམས་དེ། སྐད་ཅིག་གིས་སྐུ་རྡོ་རྗེ་དཀར་པོ། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་པ་གསུམ་ན་ཐོ་བ་ནས་བགྲང་ཕྲེང་འཛིན་པ་ལ་གོས་དཀར་མོ་དམར་མོས་འཁྱུད་པ།
དཔྲལ་བར་ཨོཾ་ནས། ལྟེ་བར་ཧོཿ ཛཿཧཱུྃ་བཾ་ཧོཿཧྲཱི། དམ་ཚིག་པ་དང་ཡེ་ཤེས་པ་རོ་མཉམ། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀ་ནས་འོད་ཟེར་འཕྲོས། དབང་གི་ལྷ་གཤེགས་པ་གཤེགས་མ། སེམས་དཔའ་སེམས་མ་ཁྲོ་བོ་ཁྲོ་མོའི་ཚོགས་རྣམས་མདུན་གྱི་ནམ་མཁར་བཛྲ་ས་མཱ་ཛཿ གནྡྷཾ་ལ་སོགས་པས་མཆོད། དེ་རྣམས་ལ་སློབ་དཔོན་གྱིས། རྡོ་རྗེ་ཅན་གྱི་སངས་རྒྱས་ལ། །
འགྲོ་བ་བསྐྱབ་ཕྱིར་དབང་བསྐུར་ནི། ། ཡོན་ཏན་འབྱུང་གནས་ཇི་ལྟར་སྩལ། ། དེ་ལྟར་འདི་ལ་སྩལ་དུ་གསོལ། ། ཞེས་གསོལ་བ་བཏབ་པས་སངས་རྒྱས་ཡབ་ཡུམ་རྣམས་སྙོམས་པར་ཞུགས་པའི་བདེ་བ་ཆེན་པོས་ཞུ་སྟེ། གཙུག་ཏོར་ནས་གསང་གནས་རྡོ་རྗེའི་བར་དུ་བརྒྱུད་ནས་བྱུང་བའི་ཁུ་བ་དེས་དབང་བསྐུར། ཞལ་ཕྱག་གི་རྣམ་པ་ཅན་ལྷ་མོའི་པདྨ་ནས་འཐོན་ཏེ། དབང་སྟེགས་ལ་འཁོད་པར་བསམ། ཁྱད་པར་ཅུང་ཟད་མ་གཏོགས་ནང་དབང་ཕྱི་མ་གསུམ་ལའང་འགྲེའོ། ། དབང་སོ་སོར་བསྐུར་བ་ལ། གསོལ་གདབ་དག་བྱ་ལྷ་རུ་བསྐྱེད། །
དབང་རྫས་ལྷར་བསྐྱེད་དབང་བསྐུར་སྦྱིན། ། ལྷ་དང་བསྲེ་ཞིང་དབང་དོན་བཤད། ། འོག་མ་རྣམས་ཀྱང་དེ་བཞིན་ནོ། ། ཞེས་པ་ལྟར་ལས། དང་པོ་ཆུའི་དབང་ལ། བླ་མ་དང་སྐུ་རྡོ་རྗེ་དབྱེར་མེད་པ་ལ་ཁམས་ལྔའི་དྲི་མ་སྦྱོང་བྱེད་ཆུའི་དབང་ཞུ་བའི་ཡོན་དུ་མཎྜལ་འབུལ་མཛོད་ཅེས་དང༌། མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཧཾ་ཧཾ་ནས་མཱཾ་སྭཱ་ཧཱ། ཞེས་པས་གསོལ་བ་བཏབ།
རྣམ་རྒྱལ་དུང་ཆོས་དྲི་བཟང་གི་ཆུས་གང་བ་རྒྱལ་བའི་བུམ་པའི་སྟེང་དུ་བཞག དེའི་སྟེང་དུ་རྡོ་རྗེ་མེ་ཏོག་གི་ཕྲེང་བ་ཅན་བཞག་ལ། བུམ་པ་རྣམས་ཡི་གེ་དྲུག་པ་དང་སྭ་བྷཱ་ཝས་སྦྱངས། སྟོང་པའི་ངང་ལས་ཧཾ་ཧཱཾ་ལས་སྟེང་འོག་གི་བུམ་པ་ནས། སུམ་གཉིས་ཙམ་གང་བར་གྱུར། སློབ་དཔོན་གྱིས་ཨོཾ་ནས་ཀྵཿདང༌། སྭ་བྷཱ་ཝས་ཁྱེད་རྣམས་ཀྱི་ལུས་ཀྱི་འབྱུང་བ་དང་བུམ་པའི་ཆུ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་ལུས་ཀྱི་ནམ་མཁའི་ཁམས་དང༌། སྟེང་འོག་གི་བུམ་ཆུ་དུང་ཆོས་ཀྱི་ཆུ་དང་བཅས་པ་ཨཱ་དང་རྡོ་རྗེ་ལས་སྐྱེས་པའི་རྡོ་རྗེ་དབྱིངས་ཀྱི་དབང་ཕྱུག་མ་ལྗང་གུ། ལྗང་དམར་དཀར་བའི་ནས་འཛིན་པ།
དེ་བཞིན་དུ་ལུས་ཀྱི་རླུང་གི་ཁམས་དང་ཤར་ཤར་ལྷོའི་བུམ་ཆུ་དུང་ཆོས་ཀྱི་ཆུ་དང་བཅས་པ། ཨཱི་དང་རལ་གྲི་ལས་སྐྱེས་པའི་སྒྲོལ་མ་ནག་མོ་ནས་འཛིན་པ། ལུས་ཀྱི་མེའི་ཁམས་དང༌། ལྷོ་ལྷོ་ནུབ་ཀྱི་བུམ་ཆུ་དུང་ཆོས་ཀྱི་ཆུ་དང་བཅས་པ། རཱྀ་དང་རིན་པོ་ཆེ་ལས་སྐྱེས་པའི་གོས་དཀར་མོ་དམར་མོ་ནས་འཛིན་པ། ལུས་ཀྱི་ཆུའི་ཁམས་དང༌། བྱང་བྱང་ཤར་གྱི་བུམ་ཆུ་དུང་ཆོས་ཀྱི་ཆུ་དང་བཅས་པ། ཨཱུ་དང་པདྨ་ལས་སྐྱེས་པའི་མཱ་མ་ཀཱི་དཀར་མོ་ནས་འཛིན་པ། ལུས་ཀྱི་སའི་ཁམས་དང༌། ནུབ་ནུབ་བྱང་གི་བུམ་ཆུ་དུང་ཆོས་ཀྱི་ཆུ་དང་བཅས་པ།
ལཱྀ་དང་འཁོར་ལོ་ལས་སྐྱེས་པའི་སྤྱན་མ་སེར་མོ་ནས་འཛིན་པ། དེ་རྣམས་ཀྱི་དཔྲལ་བར་ཨོཾ་ནས་ཧོཿ ཐུགས་ཀའི་ས་བོན་ལས་འོད་འཕྲོས། ཡེ་ཤེས་པ་རྣམས་ཡུམ་ལྔའི་རྣམ་པར་ཛཿཧཱུྃ་བཾ་ཧོཿཧཱི། དམ་ཚིག་པ་དང་ཡེ་ཤེས་པ་རོ་མཉམ། དེ་ནས་ཨོཾ་ཨཱ་ཨཱི་སོགས་ཀྱིས་དབང་རྫས་ཀྱི་ལྷ་ལ་དབང་བསྐུར། རིགས་ཀྱི་བདག་པོའི་རྒྱས་གདབ། གནྡྷཾ་སོགས་ཀྱིས་མཆོད། དབང་རྫས་ཀྱི་ལྷ་ཞུ་བ་ལས་བྱུང་བའི་དབང་རྫས་བུམ་པའི་ཆུར་གྱུར། ཞེས་བརྗོད།
ཨོཾ་པྲཛྙཱ་སོགས་ལན་གཅིག་གིས་འོག་གི་བུམ་ཆུ། ལོ་ཙ་ནེ་དང་མཱ་མ་ཀཱི་དང་པཎྜ་ར་དང༌། ཏཱ་ར་རྣམས་ལན་གཉིས་ཀྱིས་རང་རང་གི་ཕྱོགས་མཚམས་ཀྱི་བུམ་པ་གཉིས་གཉིས་དང༌། བཛྲ་དྷ་ཏྭཱི་ཤྭ་རཱི་ལན་གཅིག་གིས་སྟེང་གི་བུམ་ཆུ་རྣམས་བསྡུས་ལ། རྣམ་རྒྱལ་ཆེན་པོའི་དུང་ཆོས་ནང་དུ་བླུགས། དེ་ཉིད་ནས་བུམ་པ་གཞན་རྣམས་སུའང་བསྲེའོ། ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀའི་ས་བོན་ལས་འོད་འཕྲོས། དབང་གི་ལྷ་གཤེགས་པ་གཤེགས་མ་ནས་མཆོད་པའི་བར་གོང་བཞིན་བྱས་ལ། ཁྱེད་རྣམས་ལ་དབང་བསྐུར་བའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། རྡོ་རྗེ་ཅན་གྱི་ནས།
དེ་ལྟར་བདག་ལ་སྩལ་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་སེམས་མ་རྣམས་ཀྱིས་གདུགས་དང་རྒྱལ་མཚན་དང་བ་དན་དང་ན་བཟའ་དང་རོལ་མོའི་སྒྲ་དང་གླུ་དང་གར་དང་མེ་ཏོག་དང་གུར་གུམ་ལ་སོགས་པས་ཆར་འབེབས་བཞིན་པས། དྲི་ལ་སོགས་པས་མཆོད། གཟུགས་རྡོ་རྗེ་མ་ལ་སོགས་པས་བཀྲ་ཤིས་ཀྱི་ཚིགས་བཅད་བརྗོད། ཁྲོ་བོ་ཁྲོ་མོ་རྣམས་ཀྱིས་ཡི་གེ་དྲུག་གི་སྒྲ་དང་བཅས་པས་བར་ཆད་ཀྱི་བགེགས་བསྐྲད། ཡུམ་རྣམས་ཀྱིས་བུམ་པ་དཀར་པོ་བྱང་ཆུབ་སེམས་ཀྱི་བདུད་རྩིས་གང་བ་ཅུང་ཟད་ཡོ་བར་འཛིན་པས་དབང་བསྐུར་བར་མོས་ལ་དངོས་སུ་སློབ་དཔོན་གྱིས། བཛྲ་གནྡྷཾ་སོགས་ཀྱིས་མཆོད་ལ། རྡོ་རྗེ་དྲིལ་བུ་འཛིན་ཞིང་མེ་ཏོག་གི་ཆར་འབེབས་པ་དང་བཅས་ཏེ།
བཀྲ་ཤིས་གང་ཞིག་ཞེས་པ་ནས་བཀྲ་ཤིས་ཤོག ཨོཾ་ཨཱཿཧཱུྃ་ཧོ་ཧཾ་ཀྵཿ ཞེས་དང༌། ཡུམ་རྣམས་དང་སློབ་དཔོན་ལྷན་ཅིག་པས་དུང་ཆོས་ཀྱི་ཆུ་ལག་ཏུ་ཐོགས་ཏེ་ཁྱེད་རྣམས་ལ་དབང་བསྐུར་བར་མོས། དབང་བསྐུར་རྡོ་རྗེ་ཆེན་པོ་ནི་སོགས་དང༌། ཡུམ་ལྔས་བུམ་པས་དབང་བསྐུར་བར་བསམས་ལ་དངོས་སུ་སློབ་དཔོན་གྱིས་སློབ་མའི་གཙུག་ཏོར་དང༌། ཕྲག་པ་དང་དཔུང་པའི་ཚིགས་དང༌། བརླ་དང་དཔྱིའི་ཚིགས་གཡས་གཡོན་དུ་རེག་ཅིང་དབང་བསྐུར་བ་ཀུན་ལ་ཤེས་པར་བྱ་ཞིང༌། ཨོཾ་ཨཱ་ཨཱི་སོགས་ནས་སྭཱ་ཧཱ། ཞེས་དབང་བསྐུར་ཞིང་ཁྲུས་བྱས་པས།
ཁམས་ལྔ་ཡུམ་ལྔར་གྱུར། དེའི་འོད་ཀྱིས་དཀྱིལ་འཁོར་ལས་ཡུམ་ལྔ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་ཡུམ་ལྔའི་རྣམ་པས་ཁམས་ལྔ་ཡུམ་ལྔར་གསལ་བ་ལ་ཐིམ་པར་མོས། དེ་ལ་མཆོད་པ་རྣམས་ཀྱིས་མཆོད་པར་མོས་པ་མཛོད། བཛྲ་གནྡྷཾ་སོགས་ཀྱིས་མཆོད། དེ་ནི་བྱིས་པ་སྐྱེས་མ་ཐག་ཞེས་པ་ནས་ཆུའི་དབང་ངོ༌། ། ཅོད་པཎ་གྱི་དབང་ལ་བླ་མ་དང་སྐུ་རྡོ་རྗེ་དབྱེར་མེད་པ་ལ་ཕུང་པོ་ལྔའི་དྲི་མ་སྦྱོང་བར་བྱེད་པ་ཅོད་པཎ་གྱི་དབང་ཞུ་བའི་ཡོན་དུ་མཎྜལ་འབུལ་མཛོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཨཾ་ཨིཾ་ནས་བནྡྷ་ཡནྟུ་ཧཱུྃ་ཧཱུྃ་ཕཊ། ཅེས་གསོལ་བ་བཏབ།
སློབ་དཔོན་གྱིས་ཡི་གེ་དྲུག་པ་དང་སྭ་བྷཱ་ཝས་ཁྱེད་རྣམས་ཀྱི་ཕུང་པོ་དང་ཅོད་པཎ་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཁྱེད་རྣམས་ཀྱི་རྣམ་ཤེས་ཀྱི་ཕུང་པོ་དང་ཅོད་པཎ་ལྗང་གུ། ཨ་དང་རྡོ་རྗེ་ལས་མི་བསྐྱོད་པ་ལྗང་གུ། ལྗང་དམར་དཀར་བའི་ནས་འཛིན་པ། འདུ་བྱེད་ཀྱི་ཕུང་པོ་དང་ཅོད་པཎ་ནག་པོ། ཨི་དང་རལ་གྲི་ལས་དོན་གྲུབ་ནག་པོ་ནས་འཛིན་པ། ཚོར་བའི་ཕུང་པོ་དང་ཅོད་པཎ་དམར་པོ། རྀ་དང་རིན་པོ་ཆེ་ལས་རིན་འབྱུང་དམར་པོ་ནས་འཛིན་པ། འདུ་ཤེས་ཀྱི་ཕུང་པོ་དང་ཅོད་པཎ་དཀར་པོ། ཨུ་དང་པདྨ་ལས་འོད་དཔག་མེད་དཀར་པོ་ནས་འཛིན་པ།
གཟུགས་ཀྱི་ཕུང་པོ་དང་ཅོད་པཎ་སེར་པོ། ལྀ་དང་འཁོར་ལོ་ལས་རྣམ་སྣང་སེར་པོ་སོགས་ནས་དྲིལ་བུ་འཛིན་པ། དེ་རྣམས་ཀྱི་དཔྲལ་བར་ཨོཾ་ནས་ཧོཿ ཐུགས་ཀའི་ས་བོན་ལས་འོད་ཟེར་འཕྲོས། ཡེ་ཤེས་པ་རྣམས་རིགས་ལྔའི་རྣམ་པར་ཛཿཧཱུྃ་བཾ་ཧོཿཧཱི། དམ་ཚིག་པ་དང་ཡེ་ཤེས་པ་རོ་མཉམ། ཨོཾ་ཨཱ་ཨཱི་སོགས་ཀྱིས་དབང་རྫས་ཀྱི་ལྷ་ལ་དབང་བསྐུར། རིགས་ཀྱི་བདག་པོའི་རྒྱས་གདབ། གནྡྷཾ་སོགས་ཀྱིས་མཆོད། དབང་རྫས་ཀྱི་ལྷ་ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར།
བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀའི་ས་བོན་ནས། གནྡྷཾ་སོགས་ཀྱིས་མཆོད་པའི་བར་འདྲ། ཁྱེད་རྣམས་ལ་དབང་བསྐུར་བའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། རྡོ་རྗེ་ཅན་ནས་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་སེམས་མ་སོགས་ནས། བར་ཆད་ཀྱི་བགེགས་བསྐྲད། སངས་རྒྱས་ལྔ་དང་སློབ་དཔོན་ལྷན་ཅིག་པས་ཅོད་པཎ་ཕྱག་ཏུ་ཐོགས་ཏེ་ཁྱེད་རྣམས་ལ་དབང་བསྐུར་བར་མོས། དབང་བསྐུར་རྡོ་རྗེ་ནས་སྦྱིན་པར་བྱ།
ཨོཾ་ཨ་ཨི་རཱྀ་ནས་སྭཱ་ཧཱ། ཞེས་དང་གནས་ལྔར་བཞག་སྟེ་མགོ་ལ་བཅིངས། དེ་བརྟན་པའི་སླད་དུ་ཆུས་ཀྱང་དབང་བསྐུར་བར་མོས། ཨོཾ་ཨཱ་ཨཱི་རཱྀ་ཨཱུ་ལཱྀ་པཉྩ་དྷཱ་ཏུ་སོགས་ཆུས་ཀྱང་དབང་བསྐུར་ཞིང་ཁྲུས་བྱས་པས། ཕུང་པོ་ལྔ་སངས་རྒྱས་ལྔར་གྱུར། དེའི་འོད་ཀྱིས་དཀྱིལ་འཁོར་ལས་སངས་རྒྱས་ལྔ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་རིགས་ལྔའི་རྣམ་པས་ཕུང་པོ་ལྔ་སངས་རྒྱས་ལྔར་གསལ་བ་ལ་ཐིམ། མཆོད། དེ་ནི་བྱིས་པའི་གཙུག་ཕུད་བཞག་པ་ནས་ཅོད་པཎ་གྱི་དབང་ངོ༌། ། དེ་ལྟར་བྱང་ཕྱོགས་སྐུའི་ནས་ཐོབ་པར་བྱེད་དོ། །
དེ་ལྟར་བྱང་ཕྱོགས་སུ་དབང་གཉིས་ཀྱིས་ལུས་ཀྱི་དྲི་མ་དག་པར་བྱས་ནས། ངག་གི་དྲི་མ་སྦྱང་བའི་ཕྱིར་ལས་ཀྱི་རྡོ་རྗེ་དང་ལྷན་ཅིག་དཀྱིལ་འཁོར་ལ་གཡས་སྐོར་གྱིས་བསྐོར་བ་བྱས་ནས། ལྷོ་སྒོར་ཁྲིད་པར་མོས་ནས་འདིའི་རྗེས་ཟློས་མཛོད། ཨོཾ་ནས་ཀྵཿལྷོ་ཕྱོགས་སུ་འཁོད། བླ་མ་དང་གསུང་རྡོ་རྗེ་དབྱེར་མེད་པ་ལ་ངག་གི་དྲི་མ་དག་བྱེད་ཀྱི་དབང་ཞུ་བའི་ཡོན་དུ་མཎྜལ་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ། སློབ་དཔོན་གྱིས། ཨོཾ་ནས་ཀྵཿཞེས་བརྗོད་པས་ཁྱེད་རྣམས་བསངས། དྲི་མ་དང་བྲལ་བའི་རང་བཞིན་ལྷོ་ཕྱོགས་གསུང་རྡོ་རྗེའི་ཞལ་ནས་སོགས།
པདྨར་འཕྲོས་པའི་བྱང་ཆུབ་ཀྱི་སེམས་དེ་སྐད་ཅིག་གིས་གསུང་རྡོ་རྗེ་དམར་པོ། དམར་དཀར་ནག་པའི་ནས་མཱ་མ་ཀཱི་དཀར་མོས་འཁྱུད་པ། དཔྲལ་བར་ཨོཾ་ནས་པདྨ་ནས་འཐོན་ཏེ། དབང་སྟེགས་ལ་འཁོད་པར་བསམ་མོ། ། དར་དཔྱངས་ཀྱི་དབང་ལ། བླ་མ་དང་གསུང་རྡོ་རྗེ་དབྱེར་མེད་པ་ལ་རླུང་བཅུའི་དྲི་མ་སྦྱོང་བར་བྱེད་པ་དར་དཔྱངས་ཀྱི་དབང་ཞུ་བའི་ཡོན་དུ་མཎྜལ་འབུལ། མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཨ་ཨཱ་ནས་ཕཊ། ཅེས་གསོལ་བ་བཏབ་ནས།
སློབ་དཔོན་གྱིས་ཡི་གེ་དྲུག་པ་དང་སྭ་བྷཱ་ཝས་ཁྱེད་རྣམས་ཀྱི་རླུང་བཅུ་དང་དར་དཔྱངས་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་རླུང་མཉམ་གནས་དང་རུས་སྦལ། དར་དཔྱངས་ནག་པོ་རྣམས་ཨ་ཧ་དང༌། སྤོས་སྣོད་དང་རྔ་ཡབ་ནག་པོ་ལས་སྐྱེས་པའི་ནག་མོ་འབར་མ་དང༌། དུ་བ་མ་ནག་མོ་ནས་འཛིན་པ། གྱེན་རྒྱུ་དང་རྩངས་པ། དར་དཔྱངས་དམར་པོ་ནས་འཛིན་པ། ཁྱབ་བྱེད་དང་ལྷས་བྱིན་དར་དཔྱངས་དཀར་པོ་ནས་འཛིན་པ། ཀླུ་དང་ནོར་ལས་རྒྱལ་དར་དཔྱངས་སེར་པོ་ནས་འཛིན་པ། སྲོག་དང་ཐུར་སེལ་དར་དཔྱངས་ལྗང་གུ་དང་སྔོན་པོ་རྣམས་ཧོཿཕྲེཾ་དང་རྡོ་རྗེ་དང་གྲི་གུག་ལས་སྐྱེས་པའི་རྡོ་རྗེ་དབྱིངས་ཀྱི་དབང་ཕྱུག་ནས་རིན་པོ་ཆེ་འཛིན་པ།
དེ་རྣམས་ཀྱི་དཔྲལ་བར་ཨོཾ་ནས་ཞུ་བ་ལས་བྱུང་བའི་དབང་རྫས་དར་དཔྱངས་སུ་གྱུར། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ནས་བར་ཆད་ཀྱི་བགེགས་བསྐྲད། ནུས་མ་བཅུ་དང་སློབ་དཔོན་ལྷན་ཅིག་པས་དར་དཔྱངས་ཕྱག་ཏུ་ཐོགས་ཏེ་ཁྱེད་རྣམས་ལ་དབང་བསྐུར་བར་མོས་པ་མཛོད། དབང་བསྐུར་རྡོ་རྗེ་སོགས་དང་ཨོཾ་ཨཱ་ཨཱ་ནས་པཱུ་ར་ཎི་སྭཱ་ཧཱ། ཞེས་གནས་ལྔར་བཞག་སྟེ་དཔྲལ་བར་བཅིང༌། དེ་བརྟན་པའི་སླད་དུ་ཆུས་ཀྱང་དབང་བསྐུར་བར་མོས། ཨོཾ་ཨཱ་ཨཱི་སོགས་ཆུས་ཀྱང་དབང་བསྐུར་ཞིང་ཁྲུས་བྱས་པས། རླུང་བཅུ་ནུས་མ་བཅུར་གྱུར། དེའི་འོད་ཀྱིས་དཀྱིལ་འཁོར་ལས་ནུས་མ་བཅུ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་ནུས་མ་བཅུའི་རྣམ་པས་རླུང་བཅུ་ནུས་མ་བཅུར་གསལ་བ་ལ་ཐིམ།
མཆོད། དེ་ནི་བྱིས་པ་རྣ་བ་འབུགས་ཤིང་ནས་ས་གསུམ་པ་ཐོབ་པར་བྱེད་དོ། ། རྡོ་རྗེ་དྲིལ་བུའི་དབང་ལ། བླ་མ་དང་གསུང་རྡོ་རྗེ་དབྱེར་མེད་པ་ལ་རྩ་རོ་རྐྱང་གི་དྲི་མ་སྦྱོང་བར་བྱེད་པ་རྡོ་རྗེ་དང་དྲིལ་བུའི་དབང་ཞུ་བའི་ཡོན་དུ་མཎྜལ་འབུལ། མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཧཱུྃ་ཧོཿབི་ཛྙཱ་ན་ནས་ཕཊ། ཅེས་པས་གསོལ་བ་བཏབ་ནས། སློབ་དཔོན་གྱིས་ཡི་གེ་དྲུག་པས་བསངས། སྭ་བྷཱ་ཝས་ཁྱེད་རྣམས་ཀྱི་རྩ་རོ་རྐྱང་དང་དབང་རྫས་རྡོ་རྗེ་དང་དྲིལ་བུ་མི་དམིགས་ཏེ་སྟོང་པར་སྦྱངས།
སྟོང་པའི་ངང་ལས་ཁྱེད་རྣམས་ཀྱི་རྩ་རོ་མ་དང་རྡོ་རྗེ་ཧཱུྃ་དང་རྡོ་རྗེ་ལས་སྐྱེས་པའི་དུས་ཀྱི་འཁོར་ལོ་སྐུ་མདོག་སྔོན་པོ་སོགས་ནས་འཁྱུད་པ། རྐྱང་མ་དང་དྲིལ་བུ་ཧོ་དང་གྲི་གུག་ལས་སྐྱེས་པའི་སྣ་ཚོགས་ཡུམ་ནས་འཛིན་པ། དེ་གཉིས་ཀའི་དཔྲལ་བར་ཨོཾ་ནས་ཞུ་བ་ལས་བྱུང་བའི་དབང་རྫས་རྡོ་རྗེ་དང་དྲིལ་བུར་གྱུར། བླ་མ་དང་དཀྱིལ་འཁོར་གྱི་གཙོ་བོ་ནས་བགེགས་བསྐྲད། སློབ་དཔོན་དང་གཙོ་བོ་ཡབ་ཡུམ་ཐ་མི་དད་པས་རྡོ་རྗེ་དང་དྲིལ་བུ་ཕྱག་ཏུ་ཐོགས་ཏེ་དབང་བསྐུར་བར་མོས་པ་མཛོད། དབང་བསྐུར་རྡོ་རྗེ་སོགས་ནས་སཱུརྻ་ཙནྡྲ་བི་ཤོ་དྷ་ཀ་སྭཱ་ཧཱ། ཞེས་པས་གནས་ལྔར་གཏུགས་ཏེ་སྤྱི་བོར་བཞག་པའི་མཐར་ལག་པ་གཡས་གཡོན་དུ་གཏད་ལ་འཁྱུད་པའི་ཚུལ་བྱར་གཞུག དེ་བརྟན་པའི་སླད་དུ་ཆུས་ཀྱང་དབང་བསྐུར་བར་མོས། ཨོཾ་ཨཱ་ཨཱི་སོགས་ནས་ཆུས་ཀྱང་དབང་བསྐུར་བས། རྩ་རོ་རྐྱང་གཉིས་གཙོ་བོ་ཡབ་ཡུམ་དུ་གྱུར།
དེའི་འོད་ཀྱིས་དཀྱིལ་འཁོར་ལས་གཙོ་བོ་ཡབ་ཡུམ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་གཙོ་བོ་ཡབ་ཡུམ་གྱི་རྣམ་པས་རྩ་རོ་རྐྱང་གཉིས་གཙོ་བོ་ཡབ་ཡུམ་དུ་གསལ་བ་ལ་ཐིམ། མཆོད། དེ་ནི་བྱིས་པ་དགོད་པ་སོགས་ནས་ས་བཞི་པ་ཐོབ་པར་བྱེད་དོ། ། དེ་ལྟར་ལྷོ་ཕྱོགས་གསུང་གི་ཞལ་དུ་ནས་འབྲས་བུ་ཐོབ་བོ། ། དེ་ལྟར་ལྷོ་ཕྱོགས་སུ་དབང་གཉིས་ཐོབ་པས་ངག་གི་དྲི་མ་དག་པར་བྱས་ནས། ཡིད་ཀྱི་དྲི་མ་སྦྱང་བའི་ཕྱིར་ལས་ཀྱི་རྡོ་རྗེ་དང་ལྷན་ཅིག་དཀྱིལ་འཁོར་ལ་གཡས་སྐོར་གྱིས་བསྐོར་བ་བྱས་ནས་ཤར་སྒོར་ཁྲིད་པར་མོས་ནས་འདིའི་རྗེས་ཟློས་མཛོད། ཨོཾ་ཨཱཿནས་ཀྵཿཞེས་བརྗོད་པས་ཤར་ཕྱོགས་སུ་འཁོད་པར་བསམ། བླ་མ་དང་ཐུགས་རྡོ་རྗེ་དབྱེར་མེད་པ་ལ་ཡིད་ཀྱི་དྲི་མ་དག་བྱེད་ཀྱི་དབང་ཞུ་བའི་ཡོན་དུ་མཎྜལ་འབུལ། མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
བྱང་ཆུབ་རྡོ་རྗེ་སོགས། ཞེས་གསོལ་བ་བཏབ་ནས། སློབ་དཔོན་གྱིས་ཨོཾ་ནས་ཀྵཿཞེས་བརྗོད་པས་ཁྱེད་རྣམས་བསངས། དྲི་མ་དང་བྲལ་བའི་རང་བཞིན་ཤར་ཕྱོགས་ཐུགས་རྡོ་རྗེའི་ནས། པདྨར་འཕྲོས་པའི་བྱང་ཆུབ་ཀྱི་སེམས་དེ་སྐད་ཅིག་གིས་ཐུགས་རྡོ་རྗེ་ནག་པོ་ནག་དམར་དཀར་བའི་ནས་སྤྱན་མ་སེར་མོས་འཁྱུད་པ། དཔྲལ་བར་ཨོཾ་ནས་དབང་སྟེགས་ལ་འཁོད། བརྟུལ་ཞུགས་ཀྱི་དབང་ལ། བླ་མ་དང་ཐུགས་རྡོ་རྗེ་དབྱེར་མེད་པ་ལ་དབང་པོ་ཡུལ་དང་བཅས་པའི་དྲི་མ་སྦྱོང་བར་བྱེད་པ་བརྟུལ་ཞུགས་ཀྱི་དབང་ཞུ་བའི་ཡོན་དུ་མཎྜལ་འབུལ། མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཨ་ཨཱ་སོགས་ནས་པ་དནྟུ་སྭཱ་ཧཱ།
ཞེས་གསོལ་བ་བཏབ་ནས། སློབ་དཔོན་གྱིས་ཡི་གེ་དྲུག་པ་དང་སྭ་བྷཱ་ཝས་ཁྱེད་རྣམས་ཀྱི་དབང་པོ་ཡུལ་བཅས་མཐེ་བོའི་རྡོ་རྗེ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་རྣ་བའི་དབང་པོ་དང་ཡུལ་ཆོས་མཐེ་བོའི་རྡོ་རྗེ་རྣམས་ལ་ཨ་ཨཱ་དང་ནས་འཛིན་པ། སྣའི་དབང་པོ་དང་ཡུལ་རེག་བྱ། མཐེ་བོའི་རྡོ་རྗེ་རྣམས་ནས་འཛིན་པ། མིག་གི་དབང་པོ་དང་ཡུལ་རོ། མཐེ་བོའི་རྡོ་རྗེ་རྣམས་ནས་འཛིན་པ། ལྕེའི་དབང་པོ་དང་ཡུལ་གཟུགས་མཐེ་བོའི་རྡོ་རྗེ་རྣམས་ནས་འཛིན་པ། ལུས་ཀྱི་དབང་པོ་དང་ཡུལ་དྲི་མཐེ་བོའི་རྡོ་རྗེ་རྣམས་ནས་འཛིན་པ། ཡིད་ཀྱི་དབང་པོ་དང་ཡུལ་སྒྲ།
མཐེ་བོའི་རྡོ་རྗེ་རྣམས། ཨཾ་ཨཿདང་རྡོ་རྗེ་ལས་སྐྱེས་པའི་ཀུན་ཏུ་བཟང་པོ་དང་སྒྲ་རྡོ་རྗེ་མའི་བར་བསྐྱེད། དེ་རྣམས་ཀྱི་དཔྲལ་བར་ཨོཾ་ནས་ཡེ་ཤེས་པ་རྣམས་སེམས་དཔའ་སེམས་མའི་རྣམ་པར་ཛཿཧཱུྃ་ནས་དབང་རྫས་མཐེ་བོའི་རྡོ་རྗེར་གྱུར། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ནས་བགེགས་བསྐྲད། སེམས་དཔའ་སེམས་མ་དང་སློབ་དཔོན་ལྷན་ཅིག་པས་མཐེ་བོའི་རྡོ་རྗེ་ཕྱག་ཏུ་ཐོགས་ཏེ་དབང་བསྐུར་བར་མོས་པ་མཛོད། དབང་བསྐུར་རྡོ་རྗེ་སོགས་དང༌། འདི་དེ་སངས་རྒྱས་ནས་བི་ཁ་ཡེནྡྲི་ཡ་བི་ཤོ་དྷ་ནི་སྭཱ་ཧཱ། ཞེས་པས་གནས་ལྔར་དབང་བསྐུར་ཞིང་ལག་ཏུ་བྱིན། དེ་བརྟན་པའི་སླད་དུ་ཆུས་ཀྱང་དབང་བསྐུར་བར་མོས། ཨོཾ་ཨཱ་ཨཱི་ནས་ཆུས་ཀྱང་དབང་བསྐུར་དབང་ཡུལ་སེམས་དཔའ་སེམས་མར་གྱུར།
དེའི་འོད་ཀྱིས་དཀྱིལ་འཁོར་ལས་སེམས་དཔའ་སེམས་མ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་སེམས་དཔའ་སེམས་མའི་རྣམ་པས་དབང་ཡུལ་སེམས་དཔའ་སེམས་མར་གསལ་བ་ལ་ཐིམ། མཆོད། དེ་ནི་བྱིས་པ་འདོད་ཡོན་ལྔ་ལ་ལོངས་སྤྱོད་པ་ནས་ས་ལྔ་པ་ཐོབ་བོ། ། མིང་གི་དབང་ལ། བླ་མ་དང་ཐུགས་རྡོ་རྗེ་དབྱེར་མེད་པ་ལ་ལས་དབང་བྱ་བ་དང་བཅས་པའི་དྲི་མ་སྦྱོང་བར་བྱེད་པ་མིང་གི་དབང་ཞུ་བའི་ཡོན་དུ་མཎྜལ་འབུལ། ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཧ་ཧཱ་ཡ་ཡཱ་ནས་ནཱ་མ་མེ་ད་དནྟུ་ཧཱུྃ་ཕཊ། ཅེས་གསོལ་བ་བཏབ།
སློབ་དཔོན་གྱིས་ཡི་གེ་དྲུག་པ་དང་སྭ་བྷཱ་ཝས་ཁྱེད་རྣམས་ཀྱི་ལས་དབང་བྱ་བ་དང༌། དབང་རྫས་གདུ་བུ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་གསང་བའི་དབང་པོ་དང་བྱ་བ་ཁུ་བ་འདོར་སྡོམ་བྱེད་པ། གདུ་བུ་རྣམས་ཧ་ཧཱ་དང་རྡོ་རྗེ་ལས། གཙུག་ཏོར་ཅན་ནས་འཛིན་པ། ཁའི་དབང་པོ་དང་བྱ་བ་བཤང་བ་འདོར་སྡོམ་བྱེད་པ། གདུ་བུ་རྣམས་ནས་འཛིན་པ། ལག་པའི་དབང་པོ་དང་བྱ་བ་འགྲོ་བ། གདུ་བུ་རྣམས་ནས་འཛིན་པ། རྐང་པའི་དབང་པོ་དང་བྱ་བ་ལེན་པ།
གདུ་བུ་རྣམས་ནས་འཛིན་པ། བཤང་ལམ་གྱི་དབང་པོ་དང་བྱ་བ་བརྗོད་པ། གདུ་བུ་རྣམས་ནས་འཛིན་པ། མཆོག་གི་དབང་པོ་དང༌། བྱ་བ་དྲི་ལ་འདོར་སྡོམ་བྱེད་པ། གདུ་བུ་རྣམས་ཧཾ་ཧཿདང་རྡོ་རྗེ་ལས་གནོད་མཛེས་དང་ཤིན་ཏུ་སྔོན་མོ་སྔོ་དམར་དཀར་བའི་ནས་འཛིན་པ། དེ་རྣམས་ཀྱི་དཔྲལ་བར་ཨོཾ་ནས་ཡེ་ཤེས་པ་ཁྲོ་བོ་ཁྲོ་མོའི་རྣམ་པར་ཛཿཧཱུྃ་ནས་དབང་རྫས་གདུ་བུར་གྱུར། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ནས། བགེགས་བསྐྲད། ཁྲོ་བོ་ཁྲོ་མོ་དང་སློབ་དཔོན་ལྷན་ཅིག་པས་གདུ་བུ་ཕྱག་ཏུ་ཐོགས་ཏེ་དབང་བསྐུར་བར་མོས་པ་མཛོད།
དབང་བསྐུར་རྡོ་རྗེ་སོགས་ནས་བི་ཧཱ་ར་བི་ཤུདྡྷ་སྭཱ་ཧཱ། ཞེས་པས་གནས་ལྔར་དབང་བསྐུར་ཏེ་རྐང་ལག་ལ་བཅིང༌། དེ་ནས་སློབ་དཔོན་དེ་བཞིན་གཤེགས་པའི་སྤྱོད་ལམ་གྱི་ཆ་ལུགས་སུ་བསྒྱུར་ཏེ་ཆོས་གོས་ཀྱི་གྲྭ་གཟུང་བའི་ཁུ་ཚུར་གཡོན་པ་སྙིང་ག་དང་གཡས་མི་འཇིགས་པ་སྦྱིན་པའི་ཕྱག་རྒྱས་རིགས་དང་རྗེས་སུ་མཐུན་པའི་མིང་བཏགས་ཤིང་ལུང་བསྟན་པར་མོས་པ་མཛོད། སྲིད་པའི་ངན་འགྲོ་ནས་བྷུརྦྷུ་བ་སྭཿཞེས་བརྗོད་ཅིང་གསང་མཚན་དྲན་པར་བྱ། དེ་བརྟན་པའི་སླད་དུ་ཆུས་ཀྱང་དབང་བསྐུར་བར་མོས། ཨོཾ་ཨཱ་ཨཱི་སོགས་ནས་ཆུས་ཀྱང་དབང་བསྐུར། ལས་དབང་བྱ་བ་དང་བཅས་པ་ཁྲོ་བོ་ཁྲོ་མོར་གྱུར། དེའི་འོད་ཀྱིས་དཀྱིལ་འཁོར་ལས་ཁྲོ་བོ་ཁྲོ་མོར་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་ཁྲོ་བོ་ཁྲོ་མོའི་རྣམ་པས་ལས་དབང་བྱ་བ་དང་བཅས་པ་ཁྲོ་བོ་ཁྲོ་མོར་གསལ་བ་ལ་ཐིམ། མཆོད།
དེ་ནི་བྱིས་པ་ལ་མིང་བཏགས་པ་ནས་ས་དྲུག་པ་ཐོབ་པར་བྱེད་དེ་མིང་གི་དབང་ངོ༌། ། དེ་ལྟར་ཤར་ཕྱོགས་ཐུགས་ཀྱི་ཞལ་དུ་ནས་འབྲས་བུ་ཐོབ་པར་བྱེད་དོ། ། དེ་ལྟར་དབང་གཉིས་ཀྱིས་ཡིད་ཀྱི་དྲི་མ་དག་པར་བྱས་ནས། ཡེ་ཤེས་ཀྱི་དྲི་མ་སྦྱང་བའི་ཕྱིར། ལས་ཀྱི་རྡོ་རྗེ་དང་ལྷན་ཅིག་པས་དཀྱིལ་འཁོར་ལ་གཡས་སྐོར་གྱིས་བསྐོར་བ་བྱས་ནས་ནུབ་སྒོར་ཁྲིད་པར་མོས་ནས་འདིའི་རྗེས་ཟློས་མཛོད། ཨོཾ་ནས་ཀྵཿནུབ་ཕྱོགས་སུ་འཁོད། བླ་མ་དང་ཡེ་ཤེས་རྡོ་རྗེ་དབྱེར་མེད་པ་ལ་ཡེ་ཤེས་ཀྱི་དྲི་མ་འཁྲུད་པའི་དབང་ཞུ་བའི་ཡོན་དུ་མཎྜལ་འབུལ། ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ། སློབ་དཔོན་གྱིས་ཡི་གེ་དྲུག་པས་བསངས།
དྲི་མ་དང་བྲལ་བའི་རང་བཞིན་ནུབ་ཕྱོགས་ཡེ་ཤེས་རྡོ་རྗེའི་ནས། བྱང་ཆུབ་ཀྱི་སེམས་དེ་སྐད་ཅིག་གིས་ཡེ་ཤེས་རྡོ་རྗེ་སེར་པོ་ནས་སྒྲོལ་མ་ནག་མོས་འཁྱུད་པ། དཔྲལ་བར་ཨོཾ་ནས་དབང་སྟེགས་ལ་འཁོད། དེ་ནས་རྒྱལ་བའི་བདག་པོ་རྗེས་གནང་འདོགས་བཅས་རབ་ཏུ་སྦྱིན། ཞེས་གསུངས་པས། རྗེས་གནང་དངོས་དང་དེའི་འདོགས་གཉིས་ལས། དང་པོ་ཆོས་བཤད་པའི་རྗེས་གནང་ལ་གནས་སྐབས་སུ་གདུལ་བྱ་སོ་སོའི་བསམ་པ་དང་མཐུན་པར་ཐེག་པ་གསུམ་པོ་གང་ལ་གང་འདུལ་སྟོན་དགོས་ཀྱང༌། མཐར་ཐུག་དེ་བཞིན་གཤེགས་པ་རིགས་ལྔ་དང་འབྲེལ་བའི་རྡོ་རྗེ་ཐེག་པ་བསྟན་དགོས་ཤིང༌། ཆོས་སྟོན་པ་དེ་རྣམས་ཀྱང་ལྷའི་ང་རྒྱལ་དང་མ་བྲལ་བར་བྱ་དགོས་སོ་ཞེས་ཤེས་པའི་ཆེད་དུ། རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ལ་བླ་མ་དང་ཡེ་ཤེས་རྡོ་རྗེ་དབྱེར་མེད་པ་ལ་རྗེས་གནང་གི་དབང་ཞུ་བའི་ཡོན་དུ་མཎྜལ་འབུལ་མཛོད།
མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨོཾ་ཨེ་ཝཾ་པདྨ་ནས་ཧ་ཧཱུྃ་ཕཊ། ཅེས་གསོལ་བ་བཏབ། སློབ་དཔོན་གྱིས་ཡི་གེ་དྲུག་པ་དང༌། སྭ་བྷཱ་ཝས་ཁྱེད་རྣམས་ཀྱི་ཡེ་ཤེས་དང་རྣམ་ཤེས་ཕྱག་མཚན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཁྱེད་རྣམས་ཀྱི་ཡེ་ཤེས་ཀྱི་ཕུང་པོ་དང༌། རྣམ་ཤེས་ཀྱི་ཁམས་ཕྱག་མཚན་རྣམས། ཧཾ་ཀྵ་དང་རྡོ་རྗེ་ལས་རྡོར་སེམས་ནས་འཛིན་པ། དེ་གཉིས་ཀའི་དཔྲལ་བར་ཨོཾ་ནས་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ཛཿཧཱུྃ་ནས་དབང་རྫས་ཕྱག་མཚན་རྣམས་སུ་གྱུར། བླ་མ་དང་དཀྱིལ་འཁོར་གྱི་གཙོ་བོ་ནས།
བགེགས་བསྐྲད། རྡོ་རྗེ་སེམས་དཔའ་ཡབ་ཡུམ་དང་སློབ་དཔོན་ལྷན་ཅིག་པས་ཕྱག་མཚན་ཕྱག་ཏུ་ཐོགས་ཏེ། དབང་བསྐུར་བའི་མོས་པ་མཛོད། དབང་བསྐུར་རྡོ་རྗེ་ནས་སྦྱིན་པར་བྱ། འཇིག་རྟེན་ཀུན་ཏུ་ནས་ཨོཾ་ཧཾ་ཀྵཿདྷརྨ་ཙཀྲ་པྲ་བརྟ་ཀ་སྭཱ་ཧཱ། ཞེས་པས་གནས་ལྔར་དབང་བསྐུར། དེ་བཞིན་དུ་ཆོས་ཀྱི་གནས་སུ་རྡོ་རྗེ། རལ་གྲི། རིན་ཆེན། པདྨ།
འཁོར་ལོ་རྣམས་དང༌། དྷརྨའི་གནས་སུ་བཛྲ། ཁཏྒ། རཏྣ། པདྨ། ཙཀྲ་རྣམས་བཅུག་ལ་ཕྱག་མཚན་རྣམས་རིགས་ལྔ་སོ་སོའི་ངོ་བོར་བསྒོམས་ནས་གནས་ལྔར་བཞག དེ་བརྟན་པའི་སླད་དུ་ཆུས་ཀྱང་དབང་བསྐུར། ཨོཾ་ཨཱ་ཨཱི་ནས་ཆུས་ཀྱང་དབང་བསྐུར། ཆགས་པའི་ཕུང་པོ་དང་ཡུལ་རྡོ་རྗེ་སེམས་དཔའ་ཡབ་ཡུམ་དུ་གྱུར། དེའི་འོད་ཀྱིས་དཀྱིལ་འཁོར་ལས་རྡོ་རྗེ་སེམས་དཔའ་ཡབ་ཡུམ་སྤྱན་དྲངས།
ཆགས་པའི་ཕུང་པོ་དང་ཡུལ་རྡོ་རྗེ་སེམས་དཔའ་ཡབ་ཡུམ་དུ་གསལ་བ་ལ་ཐིམ། དེ་ལྟར་ཁྱེད་རྣམས་རིགས་ཀྱི་བདག་པོར་དབང་བསྐུར་ནས་སེམས་ཅན་གྱི་དོན་སྒྲུབ་དགོས་ཤིང༌། ཇི་ལྟར་སྒྲུབ་པའི་ཚུལ་ཡང༌། མདུན་ནམ་སྟན་དུ་བྷྲཱུྃ་ལས་བྱུང་བའི་འཁོར་ལོ། ཨོཾ་བཛྲ་ཧེ་ཏུ་མཱཾ། ཞེས་པས་ཞབས་ཀྱི་འོག་ཏུ་འཁོར་ལོ་བྱིན་ཏེ། གཞན་དོན་སྒྲུབ་པའི་རྒྱུ་བྱང་ཆུབ་ཀྱི་སེམས་དྲན་པར་བྱས་ནས་སེམས་ཅན་འཁོར་བ་ལས་དྲོངས་ཤིག་ཅེས་པའི་དོན་ཡིན། འདྲེན་ལུགས་ཇི་ལྟར་བྱེད་ན། དབྱངས་ཐ་མ་སྟེ་ཨཿཚེག་དྲག་ཅན་ལས་བྱུང་བའི་དུང༌། ཨོཾ་བཛྲ་བྷཱ་ཥ་རཾ།
ཞེས་པས་ལག་པ་གཡས་སུ་བྱིན་ཏེ། སེམས་ཅན་འཁོར་དུ་བསྡུས་ནས་ཆོས་སྨྲ་བར་གྱིས་ཤིག་ཅེས་པའི་དོན་ཡིན། ཆོས་གང་གིས་ན། དབྱངས་དང་པོ་སྟེ་ཨ་ལས་བྱུང་བའི་རྒྱུད་ཀྱི་གླེགས་བམ། ཨ་ཞེས་པས་ལག་པ་གཡོན་དུ་བྱིན་ཏེ། ཆོས་འདིའི་སྒྲ་སྒྲོགས་པར་གྱིས་ཤིག་ཅེས་པའི་དོན་ཡིན། ཚུལ་ཇི་ལྟར་སྟོན་ན། ཨཿལས་བྱུང་བའི་དྲིལ་བུ། ཨཿཞེས་པས་བྱིན་ཏེ་དྲིལ་བུས་ཤེས་རབ་སྟོང་པ་ཉིད་ཀྱི་སྒྲ་སྒྲོགས་པ་ལྟར། ཟབ་མོའི་དེ་ཁོ་ན་ཉིད་སྟོན་པར་གྱིས་ཤིག་པའི་དོན་ཡིན་པས།
འཁོར་ལོ་བསྐོར་བ་དང༌། དུང་འབུད་པ་དང༌། གླེགས་བམ་ཀློག་པའི་ཚུལ་དང༌། དྲིལ་བུ་འཁྲོལ་བ་རེ་མཛོད་ཅིག ཐམས་ཅད་ནམ་མཁའི་སོགས་ནས། ད་ནི་སེམས་ཅན་དོན་གྱིས་ཤིག ། ཅེས་པ་སྟེ། དེའི་དོན་ནི་ཁྱེད་རྣམས་ཀྱིས་སེམས་ཅན་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ། རལ་གྲིའི་འཁོར་ལོ།
རིན་ཆེན་འཁོར་ལོ། པདྨའི་འཁོར་ལོ། འཁོར་ལོའི་འཁོར་ལོ་རྣམས་བསྐོར་ལ། སེམས་ཅན་ཐམས་ཅད་ལ་ཆོས་ཀྱི་དུང་བུས། སྒྲ་སྒྲོགས། བཤད་པ་གྱིས་ཤིག་ཅེས་པའི་དོན་ཡིན། དེ་ལ་ཁྱེད་རྣམས་ཀྱིས་ཀྱང་ཐལ་མོ་སྦྱར་ཏེ་ཇི་ལྟར་གསུང་བ་དེ་ལྟར་བདག་གིས་བསྒྲུབ་བོ་སྙམ་པས་འདིའི་རྗེས་ཟློས་མཛོད། མངའ་བདག་གསུང་བ་དེ་ལྟར་བགྱི། ། ཞེས་ཁས་བླངས་སོ། ། གཉིས་པ་རྗེས་གནང་གི་ཡན་ལག་དང༌།
སློབ་དཔོན་གྱི་དབང་གཉིས་ལས། དང་པོ་ལ། སྔགས་དང་མིག་སྨན་མེ་ལོང་དང༌། ། མདའ་གཞུ་རྗེས་གནང་རྣམ་པ་བཞི། ། ཞེས་པ་ལྟར་ཏེ་རྒྱུད་ནས་བཤད་པའི་ལས་ཚོགས་དང་དངོས་གྲུབ་བསྒྲུབ་པའི་སྔོན་དུ་རང་རང་གི་མེ་ཏོག་ཕོག་པའི་ལྷའི་བསྒོམ་བཟླས་འགྲོ་དགོས་ཏེ། དེས་སངས་རྒྱས་ཐམས་ཅད་བཟླས་པས་མཉེས་ནས་བྱིན་གྱིས་རློབ་པར་འགྱུར་བས། ཁྱེད་རྣམས་ལ་བགེགས་ཀྱི་བར་ཆད་མེད་པ་དང་དམན་པ་དང་འབྲིང་དང་འབྲིང་གི་རབ་ལ་སོགས་པ་དངོས་གྲུབ་གང་འདོད་པ་ཐམས་ཅད་འགྲུབ་པར་འགྱུར་བ་དང༌། དོན་དམ་པའི་སྔགས་ཀྱི་དངོས་གྲུབ་ཀྱིས་ཞིང་དག་པར་བྱ་བའི་ཆེད་དུ་སྔགས་ཀྱི་རྗེས་གནང་ངམ་བཟླས་ལུང་གི་དོན་དུ་དམིགས་པ་འདི་བཞིན་མཛོད། བླ་མ་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀ་ནས་སྔགས་ཀྱི་ཕྲེང་བ་བྱུང་སྟེ། ཞལ་ནས་འཐོན།
ཁྱེད་རྣམས་ཀྱི་ཞལ་དུ་ཞུགས། ཐུགས་ཀའི་ས་བོན་ལ་ཐིམ་པར་མོས་ནས་སྔགས་འདི་རྣམས་ཀྱི་རྗེས་ཟློས་མཛོད། ཅེས་དང་སྙིང་པོ། ཉེ་སྙིང༌། རྐང་པ་བདུན་བཅུ་རྩ་གཉིས་པོ་རྣམས་བཟླས་མཐར། དེ་བརྟན་པའི་སླད་དུ་སློབ་དཔོན་གྱིས་མེ་ཏོག་སྔགས་ཀྱི་ཕྲེང་བར་བྱིན་གྱིས་བརླབས་ནས་ཁྱེད་རྣམས་ཀྱི་སྤྱི་བོར་བཞག་སྟེ་བྱིན་གྱིས་བརླབས་པར་མོས། བཅོམ་ལྡན་བདག་གིས་སྦྱིན་ལགས་སོགས་ཞེས་བརྗོད་ཅིང་མེ་ཏོག་མགོ་བོར་བཞག ཁྱེད་རྣམས་ཀྱང་སློབ་དཔོན་ལ་མེ་ཏོག་འཐོར་བ་དང་བཅས་པས་འདིའི་རྗེས་ཟློས་མཛོད། བཅོམ་ལྡན་བདག་གིས་གཟུང་སོགས་ནས་གསོལ། དེ་ལྟར་ལས་ཀྱི་ཚོགས་རབ་འབྱམས་ལ་དབང་བར་བྱས་ནས།
གདུལ་བྱ་རྣམས་གང་དང་གང་གིས་འདུལ་བར་འགྱུར་བ་ལེགས་པར་ཤེས་པར་བྱས་ནས། དེ་དང་དེའི་སྒོ་ནས་སེམས་ཅན་གྱི་དོན་བྱ་བའི་རྗེས་གནང་གི་དོན་དུ། གསེར་དངུལ་གྱི་སྣོད་ནས་མར་དང་སྦྲང་རྩིའི་མིག་སྨན་ཐུར་མའམ་རྡོ་རྗེས་བླངས་ཏེ་མིག་གི་ཐད་ཀར་བྱུག་པའི་ཚུལ་བྱ་ཞིང་པྲཾ་ལས་བྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་མའི་རང་བཞིན་གྱི་ཐུར་མས་མིག་སྨན་བླངས་པ་སྤྱན་གྱི་ཐད་ཀར་བྱུགས་པས་མ་རིག་པའི་ལིང་ཐོག་བསལ་ནས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་པར་མོས་པ་མཛོད། ཅེས་དང༌། ཨོཾ་བཛྲ་ནཻ་ཏྲ་སོགས་ནས་མུངྒྷ་ཊ་ཡཱ་མི་སྭཱ་ཧཱ། ཞེས་པས་ལྷའི་མིག་དང་ལྡན་པར་བྱས་ནས། ཆོས་ཅན་གྱི་སྣང་བ་ཐམས་ཅད་མེ་ལོང་ནང་གི་གཟུགས་བརྙན་ལྟར་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་ཆེད་དུ། ཨ་ལས་སྐྱེས་པའི་མེ་ལོང་བསྟན་ཏེ། ཨ་ཆོས་རྣམས་གཟུགས་བརྙན་ནས་སྲས་སུ་སྐྱེ་ཞེས་པ་སྟེ་དེའི་དོན་ནི། ཀུན་རྫོབ་ཀྱི་ཆོས་ཐམས་ཅད་རྒྱུ་རྐྱེན་རྟེན་འབྲེལ་ཚོགས་པ་ལས་མེ་ལོང་གི་གཟུགས་བརྙན་ལྟར་གསལ་ཞིང་མ་འདྲེས་པར་དུ་མར་སྣང་ཡང༌།
ཡང་དག་པར་ན་ཉོན་སྒྲིབ་ཀྱིས་དག་ཅིང༌། ཤེས་སྒྲིབ་ཀྱིས་རྙོག་པ་མེད་པས་བློས་གཟུང་དུ་མེད་ཅིང༌། ཚིག་གིས་བརྗོད་དུ་མེད་པར་རང་གི་ངོ་བོ་ཉིད་ཀྱིས་མེད་ཅིང༌། དེ་མེད་པས་གང་ལ་བརྟེན་པའི་གནས་མེད་པའི་ཕྱིར། དེ་ལྟར་དུ་ཆོས་ཐམས་ཅད་ཤེས་པར་གྱིས་ལ་སེམས་ཅན་གྱི་དོན་བྱོས་ཤིག དེས་ཁྱོད་སྐྱོབ་པ་སངས་རྒྱས་ཐམས་ཅད་ཀྱི་སྲས་སུ་སྐྱེ་བར་འགྱུར་རོ་ཞེས་པའི་ཐ་ཚིག་གོ ། དེ་ལྟར་ཤེས་པར་བྱས་ནས། བདུད་བཞི་ལས་རྣམ་པར་རྒྱལ་བར་བྱ་བའི་ཕྱིར་ཆོས་ཀྱི་དབྱིངས་ཤིན་ཏུ་ཕྲ་བའི་འབེན་འབིགས་པའི་ས་བོན་གཞག་པའི་ཆེད་དུའམ། དེ་བཞིན་གཤེགས་པ་རྣམས་སེམས་ཅན་གྱི་དོན་ལ་རྗེས་སུ་ཆགས་ཤིང་ཐབས་དང་ཤེས་རབ་གཉིས་སུ་མེད་པའི་སྒོ་ནས་དོན་མཛད་པའི་རྗེས་སུ་བསྒྲུབ་དགོས་སོ། ། ཞེས་སྟོན་པའི་ཆེད་དུ་ཧོཿལས་བྱུང་བའི་མདའ་གཞུ་བྱིན་ཏེ།
ཧོཿསརྦ་ཏ་ཐཱ་ག་ཏཱ་ན་ནུ་རཱ་ག་ཡ་སྭ། ཞེས་པ་སྟེ། རང་དེ་བཞིན་གཤེགས་པ་ཐམས་ཅད་རྗེས་སུ་ཆགས་པར་བྱོས་ཤིག་ཅེས་པའི་དོན་ཡིན་པས། ཐབས་ཀྱི་མདའ་དྲུག་ཤེས་རབ་ཀྱི་གཞུ་ལ་བཀང་སྟེ་ཕྱོགས་བཞི་དང་སྟེང་འོག་གཉིས་ཏེ་དྲུག་ཏུ་འཕངས་པས་བགེགས་ལ་འབིགས་པའི་བསམ་པས། དེ་བཞིན་གཤེགས་པ་ཐམས་ཅད་རྗེས་སུ་ཆགས་པར་བགྱི་སྙམ་པས། སརྦ་ཏ་ཐཱ་ག་ཏཱ་ན་ནུ་རཱ་ག་ཡ་མི། ཞེས་གསུང་ཞིང་འཕེན་པའི་ཚུལ་རེ་མཛོད་ཅིག ཅེས་བརྗོད། དེ་ལྟར་ནུབ་ཕྱོགས་ཡེ་ཤེས་ཀྱི་ཞལ་དུ་རྗེས་གནང་གི་ནས་ས་བདུན་པ་ཐོབ་པར་བྱེད་དོ། ། གཉིས་པ་སློབ་དཔོན་གྱི་དབང་ལ།
འགྲེལ་ཆེན་ལས། དེ་ནས་སློབ་མ་ལ་ལག་པར་རྡོ་རྗེ་དང་དྲིལ་བུ་བྱིན་ནས།

ཆེ་གེ་མོ་རྡོ་རྗེ། དེ་དག་གིས་སློབ་དཔོན་ཏེ། ཞེས་གསུངས་པའི་དོན། དམ་ཚིག་གསུམ་སྦྱིན་པ་སྟེ། དེའང་རྡོ་རྗེ་ཐུགས་ཀྱི་དམ་ཚིག་གི་སླད་དུ། སློབ་དཔོན་གྱིས་ཡི་གེ་དྲུག་པས་བསངས། སྭ་བྷཱ་ཝས་དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་རྡོ་རྗེ་ཧཱུྃ་ལས་དུས་ཀྱི་འཁོར་ལོ་ནས་འཁྱུད་པ། དེ་ཉིད་ཞུ་བ་ལས་བྱུང་བའི་རྡོ་རྗེར་གྱུར། དེ་ཉིད་ཁྱེད་རྣམས་ཀྱི་ཕྱག་གཡས་སུ་རྡོ་རྗེ་ཐུགས་ཀྱི་དམ་ཚིག་གི་སླད་དུ་བྱིན་པར་མོས་པ་མཛོད། འདི་དེ་སངས་རྒྱས་ནས་རྟག་ཏུ་བཅང༌།
ཞེས་པས་བྱིན་པའི་རྡོ་རྗེ་དེ་ལན་གསུམ་གསོར་ཏེ་སྙིང་གར་བཟུང་ནས། རྡོ་རྗེའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་པ་ཞུ། ཐོག་མཐའ་མེད་པའི་ནས་དང་པོའི་སངས་རྒྱས་སོ། ། ཞེས་པ་སྟེ་དེའི་དོན་ནི། ཐོག་མ་དང་ཐ་མ་མེད་པའི་སེམས་ཀྱི་རྒྱུན་རང་བཞིན་གྱིས་རྣམ་པར་དག་པའི་ཕྱིར། དེ་བཞིན་ཉིད་དང་རོ་གཅིག་པར་རྣམ་པར་མི་རྟོག་པའི་བྱང་ཆུབ་ཀྱི་སེམས་ཏེ། དེ་ནི་རྡོ་རྗེ་སེམས་དཔའ་དང༌། དགའ་བ་ཆེན་པོ་དང་ཀུན་ཏུ་བཟང་པོ་ལ་སོགས་པ་མཚན་གྱི་རྣམ་གྲངས་དུ་མ་དང་ལྡན་པའི་མཆོག་གི་དང་པོའི་སངས་རྒྱས་ཉིད་ཡིན་ནོ་ཞེས་པའི་ཐ་ཚིག་གོ ། དྲིལ་བུ་གསུང་གི་དམ་ཚིག་གི་སླད་དུ། སློབ་དཔོན་གྱིས་དྲིལ་བུ་སྔར་བཞིན་བསང་སྦྱངས།
སྟོང་པའི་ངང་ལས་དྲིལ་བུ་ཨཿལས་སྣ་ཚོགས་ཡུམ་ནས་འཛིན་པ། དེ་ཉིད་ཞུ་བ་ལས་བྱུང་བའི་དྲིལ་བུར་གྱུར། དེ་ཉིད་ཁྱེད་རྣམས་ཀྱི་ཕྱག་གཡོན་དུ་དྲིལ་བུ་གསུང་གི་དམ་ཚིག་གི་སླད་དུ་བྱིན་པར་མོས་པ་མཛོད། འདི་དེ་ནས་རྒྱལ་བས་བཞེད། ཅེས་པས་བྱིན་པའི་དྲིལ་བུ་དེ་འཁྲོལ་ཞིང་དཀུ་གཡོན་པར་བཟུང་ནས། དྲིལ་བུའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་པ་ཞུ། སྲིད་པ་ངོ་བོ་ནས་བྱེད་པར་འགྱུར། ཞེས་པས་ཏེ་དེའི་དོན་ནི། སྲིད་པ་འཁོར་བར་སྐྱེ་བའི་རྒྱུན་ངོ་བོ་ཉིད་ཀྱིས་དག་པའི་ཕྱིར། བདག་ཏུ་སྒྲོ་བཏགས་ཀྱང་ངོ་བོ་ཉིད་ཀྱིས་སྲིད་པ་དང་བྲལ་བར་བྱས་སོ། །
དེའང་རང་བཞིན་གྱིས་དག་པ་ལ་དག་པར་ཤེས་པའི་སེམས་དང་ལྡན་པ་སྟེ། དེས་ནི་མཆོག་གམ་དམ་པའི་སྲིད་པ་མི་གནས་པའི་མྱ་ངན་ལས་འདའ་བར་བྱེད་པར་འགྱུར་རོ་ཞེས་པའི་ཐ་ཚིག་གོ ། ཕྱག་རྒྱ་སྐུའི་དམ་ཚིག་གི་སླད་དུ། ཁྱེད་རྣམས་རྡོ་རྗེ་སེམས་དཔའི་ངོ་བོ་དུས་ཀྱི་འཁོར་ལོ་དང༌། ཡེ་ཤེས་ཀྱི་ཕྱག་རྒྱ་སྣ་ཚོགས་ཡུམ་གྱི་རྣམ་པར་གསལ་བཏབ་ནས་ཕྱག་གཉིས་ཐུགས་ཀར་བསྣོལ་བའི་འཁྱུད་རྒྱ་བྱས་པས། ཐབས་ཤེས་རབ་ཕན་ཚུན་ནུ་མ་ལ་སོགས་པར་རེག་པའི་བདེ་བ་ཉམས་སུ་མྱོང་བས་བྱང་ཆུབ་ཀྱི་སེམས་ཀྱིས་ལུས་ཐམས་ཅད་ལ་ཁྱབ་པར་གྱུར་པ་མོས་ཏེ། ཕྱག་རྒྱའི་དེ་ཁོ་ན་ཉིད་བརྗོད་པ་འདི་ལ་ཐུགས་གཏད་པ་ཞུ། ཡིད་ཀྱི་ལུས་ནི་བརྟན་པ་ནས། དངོས་གྲུབ་ཐམས་ཅད་བསྒྲུབ་པར་བྱ། ། ཞེས་པ་སྟེ་དེའི་དོན་ནི་ཡིད་ཀྱི་ལུས་ཏེ་ཡེ་ཤེས་ཀྱི་ཕྱག་རྒྱའི་དམ་ཚིག་རང་གི་ལྷག་པའི་ལྷ་ཡབ་ཡུམ་ཁ་སྦྱོར་གྱི་རྣལ་འབྱོར་དང་ནམ་ཡང་མ་བྲལ་བར་བདེ་བ་ཆེན་པོའི་ཡེ་ཤེས་ཀྱི་ལུས་བརྟན་པར་བྱེད་པ་དེ་ལ་ཕྱག་རྒྱའི་དམ་ཚིག་ཅེས་དེ་བཞིན་གཤེགས་པ་ཐམས་ཅད་ཀྱིས་རབ་ཏུ་བསྒྲགས་པས་ན།
ཁྱོད་ཀྱིས་ཀྱང་དམ་ཚིག་འདི་དང་མ་བྲལ་བའི་སྒོ་ནས། འདོད་པའི་ལོངས་སྤྱོད་ཐམས་ཅད་བདེ་ཆེན་གྱི་ལམ་དུ་ཤེས་པར་བྱས་ནས་མི་སྤོང་བར་ལོངས་སྤྱོད་པའི་སྒོ་ནས་དངོས་གྲུབ་ཐམས་ཅད་བསྒྲུབ་དགོས་སོ་ཞེས་སྟོན་པ་ཡིན་ནོ། ། དེ་ཉིད་བརྟན་པའི་སླད་དུ་ཆུས་ཀྱང་དབང་བསྐུར་བ་ནི། དབང་བསྐུར་རྡོ་རྗེ་སོགས་ནས་བི་ཤོ་དྷ་ནི་སྭཱ་ཧཱ། ཞེས་ཆུས་ཀྱང་དབང་བསྐུར།
འདིར་དབང་ལྷ་སྤྱན་འདྲེན་པ་མེད་ཀྱང་སྔར་རྗེས་གནང་སྐབས་ཀྱི་དབང་ལྷ་མ་བསྟིམ་པ་དེ་ཉིད་འདིར་བསྟིམ་པ་ཡིན།་་་་་ དབང་གི་ལྷ་ཐམས་ཅད་ཀྱང་རྡོར་སེམས་ཡབ་ཡུམ་གྱི་རྣམ་པས་ཁྱེད་རྣམས་རྡོར་སེམས་ཡབ་ཡུམ་དུ་གསལ་བ་ལ་ཐིམ། དེ་ལ་ཉེ་བར་སྤྱོད་པ་རྣམས་ཀྱིས་མཆོད་པར་མོས་པ་མཛོད། ཨོཾ་བཛྲ་གནྡྷཾ་སོགས་ཀྱིས་མཆོད་ནས། དེས་ཁྱེད་རྣམས་ཀྱིས་རྡོ་རྗེ་སློབ་དཔོན་དུ་དབང་བསྐུར་བ་ཐོབ་པས་རྡོ་རྗེ་སློབ་དཔོན་གྱི་ལས་སུ་བྱ་བ་རྣམས་ཚུལ་བཞིན་དུ་བསྒྲུབ་དགོས་པར་སྟོན་པ་ནི།
ཀྱེ་རྡོ་རྗེ་ཆེ་དང་ནས་དབང་བའི་སློབ་དཔོན་དུ་འགྱུར་རོ། ། ཞེས་པ་སྟེ་དེའི་དོན་ནི། ཕྱི་བརྡའི་རྡོ་རྗེ་དྲིལ་བུ། ནང་དོན་གྱི་དང༌། གསང་བ་དབང་གི་དང༌། མཐར་ཐུག་དེ་ཁོ་ན་ཉིད་ཀྱི་རྡོ་རྗེ་དྲིལ་བུ་ཆེན་པོ་རྣམས་དེ་བཞིན་གཤེགས་པ་ཐམས་ཅད་ཀྱི་ཐུགས་དང་གསུང་གི་དམ་ཚིག་ཏུ་ཟུངས་ཤིག དེའི་སྟེང་དུ་ལུས་ཕྱག་རྒྱའི་དམ་ཚིག་རྡོ་རྗེ་སེམས་དཔའ་ཡབ་ཡུམ་དུ་བྱིན་གྱིས་བརླབས་པས། དེང་ནས་བཟུང་སྟེ་ཁྱེད་རྣམས་རྡོ་རྗེ་སློབ་དཔོན་ཉིད་དུ་གྱུར་པ་ཡིན་པས། གདུལ་བྱར་གྱུར་པའི་སློབ་མ་རྣམས་ལ་རྣལ་འབྱོར་རྒྱུད་མན་ཆད་ཀྱི་དབང་རྒྱུད་མན་ངག་བསྟན་པའི་སྒོ་ནས་འཁོར་དུ་བསྡུ་བར་གྱིས་ཤིག་ཅེས་པའི་ཐ་ཚིག་གོ ། དེ་དག་གིས་ནི་ཁྱེད་རྣམས་ཀྱིས་དཀྱིལ་འཁོར་ཆེན་པོ་འདིར་ཞུགས་ནས་བྱིས་པ་འཇུག་པའི་དབང་བདུན་དང༌།
དེའི་སྟེང་དུ་རྡོ་རྗེ་སློབ་དཔོན་གྱི་དབང་བཅས་ཐོབ་པས་རྣལ་འབྱོར་གྱི་རྒྱུད་མན་ཆད་ཉན་པ་དང་འཆད་པ་ལ་དབང་བ་དང༌། རྣལ་འབྱོར་བླ་མེད་ནས་བསྟན་པའི་སྔགས་ཀྱི་དངོས་གྲུབ་སྒྲུབ་པ་ལ་དབང་བའི་སློབ་དཔོན་དུ་འགྱུར་བ་ཡིན་ནོ། ། དེ་ལྟར་ཁྱེད་རྣམས་རྡོ་རྗེ་སློབ་དཔོན་དུ་གྱུར་ནས་རྣམ་པར་དག་པའི་ཆོས་བསྟན་པར་གདམས་པ་ནི། ཚིགས་སུ་བཅད་པ་འདི་དག་ལ་གསན་པས་ཁྱབ་པར་གདའ་སྟེ། རྡོ་རྗེ་དྲིལ་བུ་རབ་ཏུ་སྦྱིན་ནས་རབ་མཆོག་སོགས་ནས་བསྐལ་པས་མིན་པར་རྒྱལ་བས་གསུངས་ཞེས་པའི་བར་བརྗོད་དེ། དེའི་དོན་འགྲེལ་ཆེན་ལས། ད་ནི་ངེས་པར་རྡོ་རྗེ་ཞེས་པ་ལ་སོགས་པས་རྣམ་པར་དག་པའི་ཆོས་བསྟན་པར་གསུངས་ཏེ། འདིར་སྲོག་གཅོད་པ་ལ་སོགས་པའི་དམ་ཚིག་ནི་རྣམ་པ་གཉིས་ཏེ་དྲང་བའི་དོན་དང་ངེས་པའི་དོན་གྱིས་ཕྱི་རོལ་དང་ནང་གི་བདག་ཉིད་དོ། ། ཞེས་གསུངས་ཏེ། དེའང་རྡོ་རྗེ་དང་རལ་གྲི་དང་རིན་པོ་ཆེ་དང་པདྨ་དང་གྲི་གུག་གི་རིགས་རྣམས་ལ་དྲང་བའི་དོན་དུ་འཆི་བའི་མཐའི་བར་མཚམས་མེད་པ་ལྔ་བྱེད་པ་དེའི་ཚེ་ཁྲོ་བོའི་རིགས་ལ་སྔར་བསྒྲུབ་པའི་སྔགས་དང་མི་བསྐྱོད་པའི་ཏིང་ངེ་འཛིན་གྱིས་གསོད་པ་དང༌།
ལམ་མ་ཡིན་པར་ལྷུང་བ་རྣམས་མངོན་པར་གདོན་པའི་སླད་དུ་རྫུན་གྱི་ཚིག་སྨྲ་བ། ཡི་དྭགས་ཀྱི་འགྲོ་བར་འགྲོ་བ་བཟློག་པའི་དོན་དུ་མ་བྱིན་པར་ལེན་པ། དུད་འགྲོའི་སྐྱེ་གནས་སུ་འགྲོ་བ་བཟློག་པའི་དོན་དུ་གཞན་གྱི་བུད་མེད་འཕྲོག་པ། རིགས་སུ་འཛིན་པ་རྣམ་པར་གཞིག་པའི་སླད་དུ་བདུད་རྩི་ལྔ་ལ་སོགས་པའི་དམ་ཚིག་རྣམས་བསྟེན་པ། ལས་ཀྱི་ཕྱག་རྒྱའི་དངོས་གྲུབ་ཀྱི་དོན་དུ་གདོལ་པ་མོ་ལ་སོགས་པ་མི་སྨད་པ། རང་དོན་དུ་མ་ཡིན་པར་བསོད་ནམས་ཀྱི་ཚོགས་ཀྱི་དོན་དུ་སྦྱིན་པ་ཆེན་པོ་སྦྱིན་པས་སྔགས་རྣམས་བསྒྲུབས་ནས་ནུས་ལྡན་དུ་གྱུར་ན་རྣལ་འབྱོར་པས་ཐམས་ཅད་བྱ་བར་བསྟན་ཏོ། ། ངེས་དོན་དུ་རང་གི་ལུས་ལ་སྲོག་བཀག་སྟེ་རྣལ་འབྱོར་པའི་ཁུ་བ་གཙུག་ཏོར་དུ་དགག་པ་སྲོག་གཅོད་པ། དྲང་བ་དང་ངེས་པའི་དོན་གྱིས་སེམས་ཅན་ཐམས་ཅད་ཀྱི་སྐད་ཀྱི་ཚིག་ཏུ་ཅིག་ཅར་ཆོས་སྟོན་པ་དང༌། སྙིང་གར་གཞོམ་དུ་མེད་པའི་སྒྲ་བདེན་པ་མིན་པར་སྨྲ་བ། རྡོ་རྗེ་སེམས་དཔའི་ནོར་ནི་ཡོན་ཏན་ཡིད་བཞིན་གྱི་ནོར་བུ་རིན་པོ་ཆེ་སྟེ།
དེ་འཕྲོག་པ་མགྲིན་པར་ས་བརྒྱད་པའི་གནས་སུ་བརྟན་པ་གཞན་གྱི་ནོར་འཕྲོག་པ། ཕྱག་རྒྱ་མོ་འཕྲོག་པ་ནི། དཔྲལ་བར་ས་བཅུ་པའི་གནས་སུ་བརྟན་པ་གཞན་གྱི་བུད་མེད་འཕྲོག་པ། ལྷན་ཅིག་པའི་དགའ་བའི་ཆང་དང༌། གོ་ཀུ་ལ་སོགས་པའི་སྒྲོན་མ་ལྔ་དང༌། བདུད་རྩི་ལྔའི་སངས་རྒྱས་རྣམས་ཏེ་དེ་ཕྱི་རོལ་དུ་མི་འཛག་པར་ལྟེ་བའི་བར་བསྟེན་པ། སྐྱེ་གནས་སུ་བསྲུབས་པ་ཕྱི་རོལ་དུ་ཁུ་བ་མི་འཕོ་བར་ཚངས་པར་སྤྱོད་པ། སེམས་ཅན་གྱི་དོན་དུ་ནོར་ལ་སོགས་པའི་བདོག་པ་དང་ལྷན་ཅིག་ཏུ་རང་གི་ལུས་བསོད་ནམས་ཚོགས་ཀྱི་དོན་དུ་སྦྱིན་པར་བྱ་བ་རྣམས་བསྟན་ཏེ། མདོར་ན་བསོད་ནམས་ཀྱི་ཚོགས་དང༌། ཚུལ་ཁྲིམས་ཀྱི་ཚོགས་དང༌།
དེ་ལས་སྐྱེས་པའི་ཡེ་ཤེས་ནི་ཡེ་ཤེས་ཀྱི་ཚོགས་ཏེ་ཚོགས་གསུམ་གྱིས་རིགས་ཀྱི་བུ་ཁྱོད་ཡང་དག་པར་རྫོགས་པའི་སངས་རྒྱས་ཉིད་དུ་འགྱུར་གྱི། གཞན་དུ་མཐའ་ཡས་པའི་བསྐལ་པས་ཀྱང་འགྲུབ་པར་རྒྱལ་བ་ཉིད་ཀྱིས་གསུངས་སོ་ཞེས་པའི་དོན་ཏོ། ། དེ་ལྟ་བུའི་ཕྱི་དང་ནང་གི་དམ་ཚིག་གི་རྣམ་པར་དག་པ་བསྟན་ནས། དབང་གི་རྣམ་དག་བསྟན་པ་ནི། ཆུ་ནི་སྒྲོལ་མ་ནས་ཡང་དག་རབ་སྦྱིན་བྱ། ཞེས་པའི་བར་བརྗོད་དེ། དེའི་དོན་ཆུ་ལ་སོགས་པའི་དབང་བདུན་པོ་དེ་དག་ནི། ཁམས་ལྔ་དང༌། ཕུང་པོ་ལྔ་དང༌། རླུང་བཅུ་དང་རོ་རྐྱང་གཉིས་དབང་པོ་ཡུལ་བཅས་དང༌།
ལས་དབང་བྱ་བ་དང་བཅས་པ་དང༌། རྣམ་ཤེས་ཀྱི་ཁམས་རྣམས་རྣམ་པར་དག་ཅིང་སྒྲིབ་པ་མེད་པར་རིག་མ་ལྔ། རྒྱལ་བ་ལྔ། ནུས་མ་བཅུ། ཉི་མ་ཟླ་བ། སེམས་དཔའ་སེམས་མ། ཁྲོ་བོ་ཁྲོ་མོ། རྫོགས་པའི་བྱང་ཆུབ་དཔལ་མོ་ཆོས་ཀྱི་འཁོར་ལོ་བསྐོར་བའི་སྟོན་པ་ཉིད་དོ། ། དེས་ན་སྡིག་པའི་དྲི་མ་འཕྲོག་པའི་དབང་བདུན་བསྐུར་བས་ས་བདུན་པའི་དབང་ཕྱུག་ཉིད་དུ་འགྱུར་རོ་ཞེས་དབང་གི་རྣམ་དག་དང༌། དབུས་ནས་སྒོ་ཡི་དང་པོའི་ནས་དཀྱིལ་འཁོར་ཆོས་ཀྱི་དབྱིངས་དང་ལྡན་ཞེས་པའི་བར་བརྗོད་དེ།
དེ་དག་གི་དོན་ནི་ཕྱི་སྣོད་འཇིག་རྟེན་ཁམས་ཀྱི་རྒྱ་དཔངས་དང༌། ནང་བཅུད་སེམས་ཅན་གྱི་ལུས་ཀྱི་ཁམས་དང་ལམ་དང་འབྲས་བུའི་ཆོས་ཀྱི་འཁོར་ལོ་རྣམས་དཀྱིལ་འཁོར་དུ་རྣམ་པར་དག་པར་བསྟན་ཅིང༌། བུམ་པ་རྣམས་དང་དུ་བ་ལ་སོགས་པ་ནས་འགྱུར་མེད་ཡེ་ཤེས་དབྱེ་བ་ལས། ཞེས་པའི་བར་བརྗོད་དེ། ཞེས་པ་དེ་རྣམས་ཀྱི་དོན་ནི་ཕུང་ཁམས་སྐྱེ་མཆེད་བྱ་བྱེད་དུ་གཏོགས་པའི་ཕྱི་དང་ནང་གི་ཆོས་སུ་སྣང་བ་ཐམས་ཅད་ནི་ལྷག་པའི་ལྷ་གཤེགས་པ་གཤེགས་མ། སེམས་དཔའ་སེམས་མ། ཁྲོ་བོ་ཁྲོ་མོ་ལ་སོགས་པ་དུར་ཁྲོད་དུ་བཀོད་པའི་འབྱུང་པོའི་ཚོགས་ཀྱི་བར་གྱི་ལྷའི་འཁོར་ལོ་རྣམ་པར་དག་པ་ཡིན་ནོ་ཞེས་རྣམ་དག་བསྟན་པའོ། ། རྣམ་དག་བསྟན་པ་འདི་རྣམས་བཤད་པ་རྒྱས་པར་སྤྲོས་ན་ཤིན་ཏུ་མངས་པར་འགྱུར་བས་མ་སྤྲོས་སོ། ། དེ་ལྟར་དཀྱིལ་འཁོར་བཞི་ལས་ཞེས་པ་ནས་ས་བདུན་པ་ཐོབ་པར་བྱེད་དོ། ། དེ་ལྟར་དབང་བདུན་བསྐུར་བས་རང་རྒྱུད་ལ་སངས་རྒྱས་ཀྱིས་བྱིན་གྱིས་བརླབས་པས་ས་བདུན་པ་ཐོབ་པའི་དབང་ཕྱུག་ཏུ་གྱུར་སྙམ་པས།
འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་ནས་པྲབྟོ྅ཧཾ་ཞེས་སོ། ། གཉིས་པ་དབང་གི་རྒན་གཞོན་ཤེས་པའི་དོན་དུ། དུས་གོ་བར་བྱ་བ་ནི། འདིར་ལོ་གང་ཡིན་པ་དེ་བརྗོད་པ་དང༌། རིགས་ལྡན་གྱི་རྒྱལ་པོ་སོགས་ནས་བདག་གིས་ལུང་བསྟན་ཅིང་རྗེས་སུ་གནང་ངོ༌། ། ཞེས་པའི་བར་གྱིས་དུས་ཚོད་སོགས་ཀྱི་དམིགས་བསལ་རྣམས་བརྗོད་དེ། དཔེར་ན་ད་ལྟའི་མེ་བྱིའི་ལོ་དང་ནག་ཟླའི་ཉ་ལྟ་བུ་ལ་མཚོན་ན། སྟོན་པ་ཡང་དག་པར་རྫོགས་པའི་སངས་རྒྱས་ཉི་མའི་གཉེན་གྱིས་དཔའ་བོ་ཞེས་པ་ལྕགས་འབྲུག་གི་ལོའི་ནག་པ་ཟླ་བའི་ཚེས་བཅོ་ལྔ་ལ། ཤྲཱི་དྷ་ནུ་ཀ་ཊ་ཀའི་མཆོད་རྟེན་ཆེན་པོར་ཆོས་རྒྱལ་ཟླ་བཟང་ལ་སོགས་པ་སྐལ་ལྡན་གྱི་གདུལ་བྱ་རྣམས་ལ་རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོའི་རྒྱུད་གསུངས་པ་ནས་བགྲངས་པའི་ལོ་ཉིས་སྟོང་དང་དྲུག་བརྒྱ་སོ་བདུན་པ་དང༌།
རྒྱུད་གསུངས་པའི་ཕྱི་ལོར་ཆོས་རྒྱལ་ཟླ་བཟང་གིས་རྩ་བའི་རྒྱུད་བསྡུས་སོ། ། བྱང་ཕྱོགས་ཀ་ལཱ་པའི་གྲོང་ཁྱེར་དུ་རིགས་ལྡན་རྣམ་གནོན་གདོང་ལྔའི་དབང་པོའི་ཁྲིར་ཕེབས་ཤིང༌། དམ་པའི་ཆོས་བསྟན་ནས་ལོ་སུམ་ཅུ་ཐམ་པ། མེ་མཁའ་རྒྱ་མཚོ་ལ་འདས་ལོ་དྲུག་ཅུ་སྐོར་བདུན་དང་ཉག་མ་ཞེ་ལྔར་སླེབས་པ། རབ་བྱུང་བཅུ་གསུམ་པའི་འཛིན་བྱེད་ཅེས་པའི་གནམ་ལོ་ཤར་བ། རྒྱུ་སྐར་ནག་པས་ཉ་བའི་ཟླ་བ། དཀར་ཕྱོགས་ཀྱི་རྫོགས་པ་གསུམ་པའི་ཚེས། རེས་གཟའ་ལྷག་པ། སྐར་མ་ནག་པ། སྦྱོར་བ་ངེས་པ།
བྱེད་པ་སྔ་ཆ་བིཥྚི་ཕྱི་ཆ་གདབ་པ་རྣམས་ཤར་བའི་དུས་སུ་མདོ་ཁམས་ཀྱི་སའི་ཐིག་ལེ་སྡེ་དགེ་ལྷུན་གྲུབ་སྟེང་གི་གཙུག་ལག་ཁང་དུ། རྡོ་རྗེ་སློབ་དཔོན་ཆེ་གེ་མོས། སློབ་མའི་གཙོ་བོ་ཆེ་གེ་མོས་ཐོག་དྲངས་པ་རྣམས་ལ། མཆོག་གི་དང་པོའི་སངས་རྒྱས་ཞེས་བྱ་བའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་དུ་དབང་བདུན་གྱིས་མངོན་པར་དབང་བསྐུར་ཏེ་འོག་མིན་གྱི་སྲིད་པའི་མཐར་ཐུག་པ་འཇིག་རྟེན་པའི་དངོས་གྲུབ་སྒྲུབ་པ་དང༌། སེམས་ཅན་ཐམས་ཅད་ཀྱི་འདྲེན་པ་ཉིད་ཀྱི་བསོད་ནམས་དང་ཡེ་ཤེས་ཀྱི་འབྲས་བུ་ཐོབ་པའི་སླད་དུ་བདག་གིས་ལུང་བསྟན་ཅིང་རྗེས་སུ་གནང་ངོ༌། ། ཞེས་པ་ལྟ་བུའི་རིགས་འགྲེ་ཤེས་པར་བྱའོ། ། གསུམ་པ་དེ་ལྟ་བུའི་དབང་བདུན་ཐོབ་པའི་ཕན་ཡོན་ནམ་འབྲས་བུ་ནི། རྒྱུད་ལས། དབང་བདུན་གྱིས་ནི་མངོན་པར་དབང་བསྐུར་དགེ་བའི་དབང་གིས་ས་བདུན་གྱི་ནི་དབང་ཕྱུག་ཉིད་དུ་འགྱུར། ། ཞེས་དབང་བདུན་ཐོབ་པས་ལམ་རིམ་པ་གཉིས་བསྒོམས་ན་ཚེ་འདི་ཉིད་ལ་འོག་མིན་གྱི་སྲིད་པའི་མཐར་ཐུག་པ་འཇིག་རྟེན་པའི་དངོས་གྲུབ་མ་ལུས་པ་འགྲུབ་པ་དང༌།
སེམས་ཅན་ཐམས་ཅད་ཀྱི་འདྲེན་པ་ཆེན་པོ་ས་བདུན་གྱི་སེམས་དཔའ་ཆེན་པོར་འགྱུར་ཞིང༌། ལམ་མ་བསྒོམས་ཀྱང་དབང་ཐོབ་ནས་མི་དགེ་བཅུ་སྤོང་བ་སོགས་དམ་ཚིག་ལ་གནས་པས་སྐྱེ་བ་བདུན་གྱིས་བསོད་ནམས་དང་ཡེ་ཤེས་ཀྱི་འབྲས་བུ་ཐོབ་སྟེ་ས་བདུན་པའི་དབང་ཕྱུག་ཏུ་འགྱུར་བ་ཡིན་ནོ། ། བཞི་པ་དམ་ཚིག་བསྲུང་བར་བྱ་བ་རྩ་བའི་ལྟུང་བ་བཅུ་བཞི་སྤང་བར་གདམས་པ་ནི་ཚིགས་སུ་བཅད་པ་འདི་དག་གསན་པས་ཁྱབ་སྟེ། གལ་ཏེ་གཡོ་སྒྱུའི་དབང་གིས་ནས་མ་ནུར་འགྱུར་ཏེ་རྡོ་རྗེའི་ཐེག་པར་གནས་པ་རྣམས་ལའོ། ། ཞེས་པའི་དོན་ནི། ཇི་སྐད་བསྟན་པའི་རྡོ་རྗེ་ཐེག་པའི་དམ་ཚིག་གི་རྩ་བར་གྱུར་པ་ནི་ལྟུང་བ་བཅུ་བཞི་པོ་འདི་རྣམས་ཏེ། དེ་དག་ལས་གང་བྱུང་ཡང་དམྱལ་བར་འགྲོ་བ་ལ་སོགས་པ་སྡུག་བསྔལ་ཆེན་པོ་འབྱུང་བའི་རྒྱུར་འགྱུར་བས་འདི་དག་སྤོང་བའི་སྒོ་ནས་དམ་ཚིག་དང་སྡོམ་པ་ཐམས་ཅད་སྲོག་ལས་གཅེས་པ་འཛིན་དགོས་པར་སྟོན་པ་སྟེ། གལ་ཏེ་རྩ་བའི་ལྟུང་བ་བྱུང་ན། དེ་འདག་པར་བྱ་བའི་སླད་དུ་དཀྱིལ་འཁོར་ཆེན་པོ་འདིར་སླར་ཡང་ཞུགས་ལ་དབང་བསྐུར་བ་ལེགས་པར་བླངས་ཏེ། དམ་ཚིག་རྣམས་དག་པར་བྱ་བ་ལ་ཤིན་ཏུ་འབད་དགོས་ཏེ།
ཅིའི་ཕྱིར་ན་རྡོ་རྗེ་ཐེག་པའི་ལམ་ཐམས་ཅད་ཀྱི་རྩ་བ་ནི་འདི་ཉིད་ཡིན་པའི་ཕྱིར་རོ་ཞེས་པའི་དོན་ཏོ། ། དེ་ཙམ་གྱིས་ཚིམ་པའི་སློབ་མ་རྣམས་ནི་དམ་ཚིག་བསྡུས་ཏེ་འཛིན་པར་ཁས་བླངས་ནས་ཡོན་ཕུལ་ཏེ་མཇུག་གི་ཆོ་ག་རྣམས་བྱའོ། ། གཉིས་པ་དབང་གོང་མ་བསྐུར་བའི་ཆོ་ག་ལ་སློབ་དཔོན་གྱི་བྱ་བ་དང༌། སློབ་མ་ལ་བྱ་བ་གཉིས་ལས། དང་པོ་ནི་རྡུལ་ཚོན་གྱི་དཀྱིལ་འཁོར་དང་སྦྲེལ་ནས་བྱེད་པའི་སྐབས་ཡིན་ན། དཀྱིལ་འཁོར་དུ་བདག་ཉིད་འཇུག་ཅིང་དབང་བདུན་བླང་བ་དཀྱིལ་འཁོར་གྱི་ཆོ་ག་ལྟར་ཉམས་སུ་བླངས་ནས། དེའི་སྟེང་དུ་དབང་གོང་མ་གོང་ཆེན་བདག་པོ་ཆེན་པོའི་དབང་དུ་བཅས་པར་བདག་འཇུག་གི་ཚུལ་དུ་ལེན་པའི་ཆོ་ག་ཡོན་ཏན་རིན་ཆེན་འབྱུང་གནས་ཞེས་བྱ་བ། ཀུན་མཁྱེན་བུ་སྟོན་པའི་གསུང་རབ་ཀྱི་བཞེད་པ་ཇི་ལྟ་བ་བཞིན་དུ་ཁོ་བོས་ལོགས་སུ་བྲིས་པ་ལྟར་ངག་འདོན་དུ་ཉམས་སུ་བླང་བར་བྱའོ། ། གཉིས་པ་སློབ་མ་ལ་བྱ་བ་ནི། དབང་སྔ་མ་རྣམས་ཀྱིས་སྨིན་པར་བྱས་པའི་སློབ་མ་རྣམས་ཁྲུས་བྱས་ནས་གྲལ་དུ་འཁོད་པ་ལ་སློབ་དཔོན་གྱིས་ཉན་པ་པོ་རྣམས་ལ་སེམས་བསྐྱེད་གསལ་གདབ་ཏུ་བཅུག་སྟེ།
དེ་ལ་འདིར་སྐལ་བ་དང་ལྡན་པའི་གང་ཟག་ཐོག་མར་མཆོག་གི་དང་པོའི་སངས་རྒྱས་ཞེས་བྱ་བ་དཔལ་དུས་ཀྱི་འཁོར་ལོའི་དཀྱིལ་འཁོར་ཆེན་པོར་ལེགས་པར་ཞུགས་ཏེ། ཇི་སྐད་དུ་རྒྱུད་ལས། དབང་བདུན་གྱིས་ནི་མངོན་པར་དབང་བསྐུར་དགེ་བའི་དབང་གིས་ས་བདུན་གྱི་ནི་དབང་ཕྱུག་ཉིད་དུ་འགྱུར། ། ཞེས་དབང་བདུན་ཐོབ་པས་ལམ་རིམ་པ་གཉིས་ལ་འབད་པར་བྱས་ན། ཚེ་འདི་ཉིད་ལ་འོག་མིན་གྱི་མཐར་ཐུག་པ་འཇིག་རྟེན་པའི་དངོས་གྲུབ་མ་ལུས་པ་འགྲུབ་པ་དང༌། སེམས་ཅན་ཐམས་ཅད་ཀྱི་འདྲེན་པ་ཆེན་པོ་ས་བདུན་གྱི་སེམས་དཔའ་ཆེན་པོ་འཐོབ་པར་འགྱུར་བའི་སྐལ་བ་དང་ལྡན་པ་རྣམས་ལ། དེའི་སྟེང་དུ་དབང་གོང་མ་བཞི་བསྐུར་བ་ལ། སེམས་ཅན་གཞུག་པའི་དོན་དང༌། ལམ་ཡོངས་སུ་ཤེས་པའི་དོན་དང༌། རྒྱུད་ཉན་པ་ལ་དབང་བའི་ཆེད་དུ་དྲང་བའི་དོན་གྱི་དབང་གོང་མ་བཞི་དང༌།
སློབ་དཔོན་ཆེན་པོའི་གནས་སྦྱིན་པའི་དོན་དང་སྟོན་པ་པོའི་ཆེད་དུ་དབང་གོང་མའི་གོང་མ་བཞི་སྟེ་གཉིས་དང༌། དེའི་སྟེང་དུའང་རྡོ་རྗེ་སློབ་དཔོན་བདག་པོའི་དབང་བསྐུར་བ་དང་གསུམ་ལས། འདིར་དང་པོ་སྟེ། དེ་ལའང་བུམ་པ་དང༌། གསང་བ་དང༌། ཤེས་རབ་ཡེ་ཤེས། དབང་བཞི་པ་དང་བཞི་ཡོད་པའི་དང་པོ་བུམ་པའི་དབང་ལ། གསོལ་བ་གདབ་ཅིང་དབང་བསྐུར་སྦྱིན། ། དབང་དོན་བཤད་ཅིང་ང་རྒྱལ་གཟུང༌། ། འོག་མ་གསུམ་ཡང་དེ་བཞིན་ནོ། །
ཞེས་པ་ལྟར་ལས། སྣོད་དང་མི་ལྡན་པའི་སྐྱེ་བོས་དབེན་པའི་ས་ཕྱོགས་སུ། སྐྲག་པ་དང་འཁྲུལ་པའི་སྐྱོན་དང་བྲལ་བའི་རིག་མ་ལོ་བཅུ་གཉིས་མ་ནས་ཉི་ཤུའི་བར་ལོན་པ། དབང་གིས་སྨིན་པ་ཞིག་བླ་མ་ལ་དབུལ་བར་མོས་ཏེ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་བུམ་པའི་དབང་ཞུ་བའི་ཡོན་དུ་མཎྜལ་ ་་་་་མཁྱེན་རབ་པའི་ལྷན་ཐབས་སུ་དབང་གོང་མ་བཞི་ལ་རིམ་པ་ལྟར། བླ་མ་སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེ། ཡེ་ཤེས་རྡོ་རྗེ་དང་དབྱེར་མེད་པ་ལ་མཎྜལ་འབུལ་བ་གསུངས་འདུག་མོད། གཞུང་ཆོག་ཏུ་བུམ་པ་གསང་བ་གཉིས་ལ་བླ་མ་གཙོ་བོའི་ང་རྒྱལ་དང་ལྡན་པར་བཤད་པའི་ཤུགས་ལས་གཞན་གཉིས་ལའང་དེ་ལྟར་ཡིན་དགོས་པས།
དབང་གོང་མ་ཐམས་ཅད་ལ་སློབ་མའི་དམིགས་པ་འཕོ་བ་མ་གཏོགས། སློབ་དཔོན་གཙོ་བོའི་རྣལ་འབྱོར་ཁོ་ན་གནས་པ་ཡིན་པས་མཎྜལ་འབུལ་བའང་འདི་ལྟར་བྱེད་པ་ལེགས་སོ།། དབུལ། དེ་ལྟར་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་བཅོམ་པ་ཡི། ། དུས་ཀྱི་འཁོར་ལོ་ཁྱོད་ལ་འདུད། ། མཆོག་ཏུ་མི་འགྱུར་བདེ་བ་རྫོགས། ། ཡེ་ཤེས་སྐུ་ཉིད་ཁྱོད་ལ་འདུད། ། སྟོང་ཉིད་སྙིང་རྗེ་དབྱེར་མེད་པ། །
བྱང་ཆུབ་སེམས་ནི་འགྱུར་མེད་གང༌། ། དབང་བསྐུར་དེ་ཡིས་བདག་ལ་ནི། ། མགོན་པོ་ད་ནི་བཀའ་དྲིན་མཛོད། ། བུ་དང་ཆུང་མ་སོགས་བཅས་པ། ། བདག་ནི་དུས་ཀུན་ཁྱོད་ཀྱི་འབངས། ། ཇི་སྲིད་བྱང་ཆུབ་སྙིང་པོའི་བར། ། བདག་ལ་སྐྱབས་གཞན་ཡོད་མ་ཡིན། ། ཞེས་དང༌། ཁྱད་པར་བུམ་པའི་དབང་བདག་ལ་སྩལ་དུ་གསོལ་སྙམ་པས་འདིའི་རྗེས་ཟློས་ཀྱང་ལན་གསུམ་མཛོད། ཨོཾ་ ་་་་་ཨོཾ་ཨོཾ་ཤེས་རབ་ཐབས་དག་ཀྱེ། །
བུམ་པའི་དབང་བསྐུར་བདག་ལ་སྩོལ།། ཨོཾ་པྲཛྙོ་པཱ་ཡཽ་ཀ་ལ་ཤ་ཨ་བྷི་ཥེ་ཀཾ་མེ་ད་དཱ་ཏཾ་ཧཱུྃ་ཧཱུྃ་ཕཊ། ཅེས་གསོལ་བ་བཏབ། དེ་ནས་སློབ་དཔོན་དཀྱིལ་འཁོར་གྱི་གཙོ་བོ་དང་ཐ་མི་དད་པས། མཚན་ཉིད་དང་ལྡན་པའི་རིག་མ་ཞིག་སྤྲུལ་ཏེ་ཁྱེད་རྣམས་ལ་གཏད་པར་མོས། ལྷ་མོ་དགའ་སྟེར་གནས་སྟེར་མ། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་བྱོས། ། ཞེས་པས་གཏད་པ།
ཁྱེད་རྣམས་སྐུ་རྡོ་རྗེའི་ང་རྒྱལ་དང་ལྡན་པས། རིག་མ་ཐ་མལ་གྱི་རང་བཞིན་དག་པའི་ལྷ་མོ་གོས་དཀར་མོར་གསལ་བ་ལ། སྒེག་པ་དང་ཆགས་པའི་ཉམས་དང་བཅས་པས་ཐོག་མར་ནུ་མ་ལ་རེག་ཅིང༌། དེ་ནས་དགོད་པ་དང་ལག་པས་འཁྱུད་པའི་དགའ་བ་ཉམས་སུ་མྱོང་བར་གྱིས་ཤིག དེ་ལྟར་བྱས་པས་ཕྱི་རོལ་གྱི་ཡུལ་སྣ་ཚོགས་ལ་དམིགས་པའི་རྟོག་པ་རགས་པ་འགགས། དགའ་བའི་བདེ་བ་རང་རིག་པ་ནི། ནུ་མ་ལ་རེག་པ་ལས་ཐོབ་པའི་ཕྱིར་བུམ་པའི་དབང་སྟེ། ཇི་སྐད་དུ། དཔལ་ལྡན་ཤེས་རབ་ནུ་མ་ལ་ཡང་དང་པོར་རེག་པ་གང་ཡིན་བུམ་པའི་དབང་ནི་དེ་ཉིད་དོ། ། ཞེས་གསུངས་པས་སོ། །
དགོད་པས་དགའ་བ་ཐོབ་པ་ཡོན་ཏན་གཉིས་ཀྱི་བདག་ཉིད་དག་པའམ་ཤེས་རབ་ལ་འཁྱུད་པས་དགའ་བ་ཐོབ་པ་ནི་སློབ་དཔོན་གྱི་དབང་སྟེ། དགོད་པས་དགའ་བ་ཐོབ་པ་ནི། ། དགོད་པ་དག་ལ་སློབ་དཔོན་ཉིད། ། ཅེས་དང༌། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་འདོད། ། ཅེས་པས་སོ། ། དེ་ལྟར་ན་ལུས་ཀྱི་དཀྱིལ་འཁོར་དུ་བུམ་པའི་དབང་ཐོབ།
ལུས་ཀྱི་དྲི་མ་འཁྲུད། ལམ་བསྙེན་པའི་ཡན་ལག་ཉན་ཤེས་བསྒོམ་པ་ལ་དབང༌། སྤྲུལ་སྐུ་དང་སྐུ་རྡོ་རྗེའི་ས་བོན་འཇོག འབྲས་བུ་ས་བརྒྱད་པ་ཐོབ། གསང་སྔགས་ཀྱི་དགེ་ཚུལ་དུ་གྱུར་པ་ཡིན་ནོ། ། དེས་བུམ་དབང་ཐོབ་པས་རྡོ་རྗེ་སེམས་དཔའི་སྲས་ས་བརྒྱད་པ་ཐོབ་བོ་སྙམ་པས་འདིའི་རྗེས་ཟློས་མཛོད།
ཨོཾ་ཨོཾ་རྡོ་རྗེ་སེམས་དཔའ་ཡིས། ། རྡོ་རྗེ་བུམ་པའི་དབང་གིས་དབང༌།་་་་་ ཨོཾ་ཨོཾ་བཛྲ་སཏྭེ་ན་བཛྲ་ཀ་ལ་ཤ་ཨ་བྷི་ཥེ་ཀེ་ཎ། ཨ་བྷི་ ་་་་་བསྐུར་ནས་རྡོ་རྗེ་སེམས་དཔའི་སྲས། །
མི་གཡོ་བ་ཡི་ས་ཐོབ་ང༌། ཥིཀྟོ་བཛྲ་སཏྭ་པུ་ཏྲ་ཨ་ཙ་ལ་བྷཱུ་མཱི་ལབྡྷོ྅ཧཾ། ཞེས་ང་རྒྱལ་བཟུང་བ་རྣམས་ནི་བུམ་པའི་དབང་ངོ༌། ། གཉིས་པ་གསང་བའི་དབང་ལའང༌། གོང་དུ་བཤད་མ་ཐག་པ་ལྟ་བུའི་རིག་མ་ཞིག་བླ་མ་ལ་དབུལ་པར་མོས་ཏེ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་གསང་དབང་ཞུ་བའི་ཡོན་དུ་མཎྜལ་འབུལ་མཛོད། མཎྜལ་ཕུལ་ནས་ཁྱེད་རྣམས་སྐུ་རྡོ་རྗེའི་ང་རྒྱལ་ལ་གནས་བཞིན་པས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་བཅོམ་སོགས་གོང་ལྟར་དང༌། ཁྱད་པར་གསང་བའི་དབང་བདག་ལ་སྩལ་དུ་གསོལ་སྙམ་པས་འདིའི་རྗེས་ཟློས་ཀྱང་ལན་གསུམ་མཛོད། ཨོཾ་ཨཱཿཤེས་རབ་ཐབས་དག་ཀྱེ།་་་་་
ཨོཾ་ཨཱཿཔྲཛྙོ་པཱ་ཡཽ་གུ་ཧྱ་ཨ་ གསང་བའི་དབང་བསྐུར་བདག་ལ་སྩོལ།་་་་་ བྷི་ཥེ་ཀཾ་མེ་ད་དཱ་ཏཱཾ་ཧཱུྃ་ཧཱུྃ་ཕཊ། ཅེས་གསོལ་བ་བཏབ། སྔོན་ཆད་གསང་བའི་དབང་པོའི་དཀྱིལ་འཁོར་མ་མཐོང་བའི་བརྡར། ཨོཾ་དྭཱ་ད་ཤ་ནས་ཕཊ་ཅེས་གསུང་ཞིང་མིག་རས་རྣམས་འཆིང་བར་ཞུ། དེ་ནས་བླ་མ་དུས་ཀྱི་འཁོར་ལོ་དང་རིག་མ་སྣ་ཚོགས་ཡུམ་དུ་གསལ་བའི་ཤེས་རབ་ཀྱི་པདྨ་ཨ་ལས་ནས་སྤྲས་པ། ཐབས་ཀྱི་རྡོ་རྗེ་ཧཱུྃ་ལས་ནས་མཚན་པ། ཞེས་པའི་བར་འོག་ནས་འབྱུང་བ་ལྟར་བརྗོད་པས་སྙོམས་འཇུག་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། བླ་མ་དུས་ཀྱི་འཁོར་ལོའི་ཐུགས་ཀའི་ས་བོན་གྱི་འོད་ཟེར་གྱིས་སྤྱན་དྲངས་པའི་རིགས་ལྔ་ཡབ་ཡུམ་གཙུག་ཏོར་ནས་ཞུགས།
སྙིང་གར་སྙོམས་འཇུག་གི་བདེ་བ་ཆེན་པོས་ཞུ་བ་ཨ་ཝ་དྷཱུ་ཏཱི་ནས་བརྒྱུད་དེ། རྡོ་རྗེ་ནོར་བུར་ལྷན་ཅིག་སྐྱེས་པའི་དགའ་བ་བརྟན་པར་བྱས་པ། པདྨ་ནས་ཕྱུང་སྟེ་སློབ་དཔོན་རང་གི་མཐེ་བོང་དང་མིང་མེད་ཀྱིས་བླངས་པ་དེ་ཉིད་ཁྱེད་རྣམས་གསུང་རྡོ་རྗེར་གསལ་བའི་ལྗགས་ཐོག་ཏུ་བྱིན་ཏེ་དབང་བསྐུར་བར་མོས། བདུད་རྩི་ཁར་བླུད་ཅིང༌། འདས་པའི་རྡོ་རྗེ་འཆང་སོགས་ཀྱིས། ། ཇི་ལྟར་སངས་རྒྱས་སྲས་དབང་བསྐུར། ། དེ་བཞིན་བྱང་ཆུབ་སེམས་བཟང་པོས། ། བུ་ཁྱོད་ལ་ནི་དབང་བསྐུར་བྱ། ། ཨོཾ་ཨཱཿཧཱུྃ་ཧོཿཧཾ་ཀྵཿ ཞེས་པས་བྱིན་པའི་བདུད་རྩི་དེ་ཉིད་སངས་རྒྱས་ཐམས་ཅད་ཞུ་བའི་བྱང་ཆུབ་ཀྱི་སེམས་དང་སློབ་དཔོན་གྱི་བྱང་ཆུབ་ཀྱི་སེམས་དབྱེར་མེད་པར་མོས་ཏེ།
ཨ་ཧོ་མ་ཧཱ་སུ་ཁ་ཞེས་བརྗོད་ཅིང་མྱང་ངོ༌། ། ཤེས་རབ་ཀྱིས་ཀྱང་གོས་དང་བྲལ་བས་ཐིག་ལེ་ཆུ་སྐྱེས་ན་གནས་པ་བླངས་ཏེ་ལྗགས་ཐོག་ཏུ་བྱིན་ཞིང་དབང་བསྐུར་བར་མོས་པ་མཛོད། འདི་དེ་དཔའ་བོ་དཔའ་མོ་རྣམས། ། དམ་ཚིག་རྨད་བྱུང་ཆེན་པོ་སྟེ། ། ཁམས་ལྔ་ལྡན་པའི་རོ་རྟོགས་བྱེད། ། བདེ་བ་དམ་པ་མྱོང་བར་གྱིས། ། ཨོཾ་ཕྲེཾ་བི་ཤྭ་མཱ་ཏ་ཧཱུྃ་ཕཊ། ཅེས་པས་བྱིན་པ་དེ། སངས་རྒྱས་ཐམས་ཅད་འདུས་པའི་ངོ་བོར་མོས་ཏེ་ཨ་ཧོ་མ་ཧཱ་སུ་ཁ་ཞེས་བརྗོད་ཅིང་མྱང་བ་ཞུ། དེ་ལྟར་མྱངས་པས་ལོངས་སྤྱོད་ཀྱི་འཁོར་ལོ་ཚིམ་པར་ཉམས་སུ་མྱང་བ་དང༌།
དབང་དེ་ཐོབ་པའི་བརྡར། ཨོཾ་དི་བྱེནྡྲ་ཡ་སོགས་ཀྱིས་མིག་དར་ཕྱེ་སྟེ། ཕྱག་རྒྱའི་ཆུ་སྐྱེས་ལ་བལྟས་པས་འདོད་ཆགས་ཆེར་གཡོས་ཏེ་རྟོག་པ་ཕྲ་བ་ཕལ་ཆེར་འགགས། མཆོག་དགའི་ཡེ་ཤེས་རང་རིག་པ་ནི་རྫས་དང་གནས་གསང་བ་ལས་ཐོབ་པའམ། བལྟས་པས་དགའ་བ་ཐོབ་པ་ཡོན་ཏན་གསུམ་གྱི་བདག་ཉིད་དག་པ་གསང་བའི་དབང་སྟེ། ལྟ་བས་དགའ་བ་ཐོབ་པ་ནི། ། ལྟ་བ་གསང་བ་དེ་བཞིན་ནོ། ། ཞེས་སོ། ། དེ་ལྟར་གསང་བའི་དབང་པོའི་དཀྱིལ་འཁོར་དུ་གསང་དབང་ཐོབ། ངག་གི་དྲི་མ་འཁྲུད།
ལམ་ཉེ་བར་བསྒྲུབ་པའི་ཡན་ལག་བསྒོམ་པ་ལ་དབང༌། གསུང་རྡོ་རྗེ་ལོངས་སྐུའི་ས་བོན་འཇོག འབྲས་བུ་ས་དགུ་པ་ཐོབ་པར་བྱེད། གསང་སྔགས་ཀྱི་དགེ་སློང་དུ་གྱུར་པ་ཡིན་ནོ། ། དེས་གསང་དབང་ཐོབ་པས་རྡོ་རྗེ་སེམས་དཔའི་སྲས་རྒྱལ་བུ་གཞོན་ནུ་ས་དགུ་པ་ཐོབ་བོ་སྙམ་པས་འདིའི་རྗེས་ཟློས་མཛོད། ཨོཾ་ཨཱཿརྡོ་རྗེ་སེམས་དཔའ་ཡིས། ། གསང་བའི་དབང་གིས་དབང་བསྐུར་ཏེ། །་་་་་ ཨོཾ་ཨཱཿབཛྲ་སཏྭེ་ན་གུ་ཧྱ་ཨ་བྷི་ཥེ་ཀེ་ཎ་ཨ་བྷི་ཥིཀྟོ། བཛྲ་ ་་་་་རྡོ་རྗེ་སེམས་དཔའ་རྒྱལ་པོའི་བུ། ། གཞོན་ནུ་ས་དགུ་ཐོབ་པ་ང༌།
སཏྭ་ཡུ་བ་རཱ་ཛོ་ན་བ་བྷཱུ་མི་ལབྡྷོ྅ཧཾ། ཞེས་ང་རྒྱལ་གཟུང་བ་རྣམས་ནི་གསང་བའི་དབང་ངོ༌། ། གསུམ་པ་ཤེས་རབ་ཡེ་ཤེས་ཀྱི་དབང་ལའང་རིག་མ་དབུལ་བ་དང༌། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་ཕུལ་ནས། ཁྱེད་རྣམས་གསུང་རྡོ་རྗེའི་ང་རྒྱལ་ལ་གནས་བཞིན་པས་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་སོགས་དང༌། ཁྱད་པར་ཤེས་རབ་ཡེ་ཤེས་ཀྱི་དབང་བདག་ལ་སྩལ་དུ་གསོལ་སྙམ་པས་འདིའི་རྗེས་ཟློས་ཀྱང་ལན་གསུམ་མཛོད། ཨོཾ་ཧུཾ་ཐབས་དང་ཤེས་རབ་དག་་་་་ ཨོཾ་ཧུཾ་པྲཛྙོ་པཱ་ཡཽ་བཛྲ་ ་་་་་རྡོ་རྗེ་སེམས་དཔའ་སྣ་ཚོགས་ཡུམ། ། ཀྱེ་དག་ཤེས་རབ་ཡེ་ཤེས་ཀྱི། ། མངོན་པར་དབང་བསྐུར་བདག་ལ་སྩོལ། །
སཏྭ་བི་ཤྭ་མཱ་ཏ་རཽ། པྲཛྙཱ་ཛྙཱ་ན་ཨ་བྷི་ཥེ་ཀཾ་མེ་ད་དཱ་ཏཱཾ་ཧུཾ་ཧཱུཾ་ཕཊ། ཅེས་པས་གསོལ་བ་བཏབ། སྔོན་ཆད་ཕྱག་རྒྱའི་བྷ་གའི་དཀྱིལ་འཁོར་འཁོར་མ་མཐོང་བའི་མཚོན་བྱེད་དུ། ཨོཾ་དྭཱ་ད་ཤས་མིག་རས་རྣམས་འཆིང་བར་ཞུ། དེ་ནས་ཁྱེད་རྣམས་ཀྱིས་སློབ་དཔོན་ལ་ཕུལ་བ་དེའམ། ཡང་ན་སྤྲུལ་པའི་རིག་མ་ཡིད་དུ་འོང་བ་ལོ་བཅུ་གཉིས་ནས་ཉི་ཤུའི་བར་ལང་ཚོ་དར་ལ་བབ་པ་ཞིག་དང་བཅས་ཏེ། སློབ་དཔོན་གྱིས་ཇི་ལྟར་སྐལ་བ་ངན་པའི་སེམས་ཅན་འདི་ནི་སྒོམ་པ་སོགས་ལ་འདི་དབང་བ་དང༌། རྒྱུད་མཉན་པའི་སླད་དུ་སྟེ། སེམས་ཅན་རྣམས་ལ་རྒྱུད་བསྟན་པ་དང་དཀྱིལ་འཁོར་བྲི་བའི་སླད་དུ་ནི་མ་ཡིན་ནོ་ཞེས་བསམས་ལ།
འདིར་ནི་ཁྱེད་རྣམས་དཔང་པོ་ཡིན། ། བདག་གིས་འདི་ལ་འདི་གཏད་དོ། ། ཞེས་བླ་མས་རྒྱལ་བ་རྣམས་དཔང་དུ་བྱས་ལ། གཟུངས་མ་ཡིད་འོང་འདི་ཁྱོད་ཀྱིས། ། བསྟེན་བྱར་སངས་རྒྱས་རྣམས་ཀྱིས་བརྟགས། ། འཁོར་ལོ་རིམ་པའི་རབ་སྦྱོར་གྱིས། ། བདེ་བ་དམ་པ་མྱང་བར་གྱིས། ། རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་པར་བལྟ། ། ཞེས་གསུང་ཞིང་ཁྱེད་རྣམས་ལ་གཏད་པར་མོས་པ་མཛོད།
དེས་ཀྱང་ལུས་གུར་གུམ་ལ་སོགས་པ་དྲི་ཞིམ་པོས་བྱུགས། གཅེར་བུར་བྱས་ནས་རྩ་མཆོག་ཏུ་རྒྱས་པའི་ཆུ་སྐྱེས་ཁྱེད་རྣམས་ལ་སྟོན་བཞིན་པས། ཨེ་མ་བདག་གི་པདྨ་འདི། ། བདེ་བ་ཐམས་ཅད་ཡང་དག་ལྡན། ། གང་ཞིག་ཆོ་གས་བསྟེན་བྱེད་པ། ། དེ་ཡི་མདུན་ན་བདག་གནས་སོ། ། རྫོགས་པའི་སངས་རྒྱས་མཉེས་བྱེད་སོགས། ། པདྨར་བྱ་བ་ཇི་བཞིན་གྱིས། ། རང་ཉིད་བདེ་ཆེན་རྒྱལ་པོ་སྟེ། ། འདི་ཉིད་དུ་ནི་རྟག་ཏུ་བཞུགས། །
བྷཉྫ་མོཀྵ་ཧོཿཞེས་བརྗོད་ཅིང་དཔང་དུ་བྱོན་པར་མོས། དེ་ནས་ཁྱེད་རྣམས་ཐུགས་རྡོ་རྗེ་དང་རིག་མ་ལྷ་མོ་སྤྱན་མར་གྱུར་པར་བསམས་པ་ནི་སྤྲུལ་སྐུ་ལམ་དུ་བྱེད་པ་ལྷའི་འདུ་ཤེས། གཉིས་ཀའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། ལྟེ་བར་ཧོཿ། གསང་བར་སྭཱ། གཙུག་ཏོར་དུ་ཧཱ། གཙུག་ཏོར་གྱི་འཁོར་ལོ་དང་རྣ་བའི་དབང་པོ་ལ། ཨཱ་ཨ་ལས་རྡོ་རྗེ་དབྱིངས་ཀྱི་དབང་ཕྱུག་མ་དང་མི་བསྐྱོད་པ་ལྗང་གུ་རྡོ་རྗེ་དང་དྲིལ་བུ་འཛིན་པ།
དཔྲལ་བའི་འཁོར་ལོ་དང་སྣའི་དབང་པོ་ལ། ཨཱི་ཨི་ལས་སྒྲོལ་མ་དང་དོན་གྲུབ་ནག་པོ་རལ་གྲི་དང་ཕུབ་འཛིན་པ། མགྲིན་པའི་འཁོར་ལོ་དང་མིག་གི་དབང་པོ་ལ། རཱྀ་རྀ་ལས་གོས་དཀར་མོ་དང་རིན་འབྱུང་དམར་པོ་མདའ་གཞུ་འཛིན་པ། སྙིང་གའི་འཁོར་ལོ་དང་ལྕེའི་དབང་པོ་ལ། ཨཱུ་ཨུ་ལས་མཱ་མ་ཀཱི་དང་འོད་དཔག་མེད་དཀར་པོ་པདྨ་དང་ཐོ་བ་འཛིན་པ། ལྟེ་བའི་འཁོར་ལོ་དང་ལུས་ཀྱི་དབང་པོ་ལ། ལཱྀ་ལྀ་ལས་སྤྱན་མ་དང་རྣམ་སྣང་སེར་པོ་འཁོར་ལོ་དང་དུང་འཛིན་པ། གསང་གནས་ཀྱི་འཁོར་ལོ་དང་ཡིད་ཀྱི་དབང་པོ་ལ། ཨཿཨཾ་ལས་གཤིན་རྗེ་མ་དང་རྡོར་སེམས་སྔོན་པོ་རྡོ་རྗེ་དང་དྲིལ་བུ་འཛིན་པ།
སྙིང་གར་ཨོཾ་ཧྲྀལཾ་ཧྲྀ་དཱ་ཡཱ་ན་མཿ མགོ་བོར་ཨོཾ་ཧཱུྃ་ཤི་ར་སེ་སྭཱ་ཧཱ། གཙུག་ཏོར་ལ་ཨོཾ་ཧྲྀརཱཾཤི་ཁ་ཡཻ་པོ་ཥ་ཊ། ཡན་ལག་ཐམས་ཅད་ལ་ཨོཾ་ཧྲིཾ་ཀ་བ་ཙ་ཡེ་ཧཱུྃ། མིག་ལ། ཨོཾ་ཧྲཱཾ་ནེ་ཏྲཱ་ཡ་ཝ་ཥ་ཌ། ཕྱོགས་ཐམས་ཅད་དུ་ཨོཾ་ཧྲཿཨསྟྲཱ་ཡ་ཕཊ། དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ།
ལྟེ་བར་ཧོཿ གཙུག་ཏོར་དུ་ཧཾ། གསང་བར་ཀྵཿརྣམས་བཀོད་ཅིང་བྱིན་གྱིས་བརླབས། ཤེས་རབ་ཀྱི་པདྨ་ཨ་ལས་པདྨ་འདབ་བརྒྱད་ཧུཾ་ལས་བྱུང་བའི་རྡོ་རྗེས་སྤྲས་པ། ཐབས་ཀྱི་རྡོ་རྗེ་ཧུཾ་ལས་བྱུང་བའི་རྡོ་རྗེ་རྩེ་ལྔ་ཨཱཿལས་པདྨ་འདབ་བརྒྱད་ཀྱིས་མཚན་པར་བསམས་པ་ནི། ལོངས་སྐུ་ལམ་དུ་བྱེད་པ་སྔགས་ཀྱི་འདུ་ཤེས། གནྡྷཾ་ལ་སོགས་པས་མཆོད་དེ། ཐབས་འདི་ལ་བརྟེན་ནས། ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ནི། ཆོས་སྐུ་ལམ་དུ་བྱེད་པ་ཆོས་ཀྱི་འདུ་ཤེས་ཏེ།
འདུ་ཤེས་སུམ་ལྡན་སྔོན་དུ་འགྲོ་བས་རིག་མའི་ལུས་ལ་རེག་པ་དང་ཙུམྦ་ན་ལ་སོགས་པ་སྔོན་དུ་འགྲོ་བས་འདིའི་རྗེས་ཟློས་མཛོད། ཨོཾ་ཤཱི་ཤཱི་ཤཱི་ཧ་ཧ་ཧ་སྭཱ་ཧཱ། ཞེས་དང༌། སླར་ཡང་དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པ་རྡོ་རྗེའི་རང་བཞིན་ངའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་བརྗོད། ཁྱེད་རྣམས་ཀྱི་སྙིང་གའི་ས་བོན་གྱི་འོད་ཟེར་གྱིས་སྤྱན་དྲངས་པའི་དེ་བཞིན་གཤེགས་པ་རྣམས་ཀྱིས་ཁྱེད་རྣམས་ཀྱི་སྤྱི་བོ་ནས་ཐིམ་པས་ལུས་བྱིན་གྱིས་བརླབས་ཤིང༌། བླ་མ་དུས་ཀྱི་འཁོར་ལོ་ཡབ་ཡུམ་གྱི་ཐུགས་ཀའི་འོད་ཟེར་གྱིས་ཀྱང་སངས་རྒྱས་ཡབ་ཡུམ་དཔག་ཏུ་མེད་པ་སྤྱན་དྲངས་པ་དང་རོ་གཅིག་ཏུ་གྱུར་པར་བསམ་ཞིང༌། དེའང་བླ་མའི་མན་ངག་ལས་དགའ་བའི་དབྱེ་བ་ཤེས་པར་བྱས་ལ། ཞེས་གསུངས་པའི་དོན་ནི།
ཤེས་རབ་མ་ལ་མིག་གིས་བལྟས་པས་རང་གི་ཡིད་ལ་འདོད་པ་བསྐྱོད་པ་སྟེ་འདོད་ཆགས་གཡོས་པའི་བདེ་བ་ནི་དང་པོ་དགའ་བའོ། ། ཤེས་རབ་མ་ལ་འཁྱུད་པ་ལ་སོགས་པ་དཔྲལ་བར་བྱང་ཆུབ་ཀྱི་སེམས་རྫོགས་པ་སྟེ་གང་བའི་བདེ་བ་ནི་གཉིས་པ་མཆོག་དགའོ། ། ཕན་ཚུན་སྙོམས་པར་ཞུགས་པའི་དཔྲལ་བ་ནས་བྱང་ཆུབ་ཀྱི་སེམས་ཞུ་བར་གྱུར་པ་ཡན་ལག་མཆོག་སྟེ་རྡོ་རྗེ་ནོར་བུའི་བར་འཛག་པའི་བདེ་བ་ནི་གསུམ་པ་ཁྱད་པར་དགའ་བའོ། ། དེ་གསུམ་གྱི་མཐར་ཕྱིར་མ་འཛགས་པར་ཐིག་ལེ་བཞི་པ་འབྱུང་བའི་དུས་ནི་ཨོཊྚ་སྟེ་ལྷན་ཅིག་སྐྱེས་པའི་དགའ་བ་ཉིད་དེ། དེ་རྣམས་ངོས་བཟུང་ཞིང་ནུས་པ་ཇི་ལྟ་བར་བཟུང་ལ་དལ་བུས་བཏང་སྟེ་ཆུ་སྐྱེས་ནས་བླངས་ལ་བཏུང་ངོ༌། ། དེ་དག་ལས་རྟོག་པ་མཐའ་དག་འགགས། དབང་པོ་གཉིས་ལས་སྐྱེས་པར་འགྱུར་བའི་བདེ་བ་རྟོགས་པ། ཁྱད་པར་དགའ་བ་ཉམས་སུ་མྱོང་བ་ནི་ཤེས་རབ་ཡེ་ཤེས་ཀྱི་དབང་སྟེ། ལག་བཅངས་ལས་དགའ་བ་ཐོབ་པ་ཡོན་ཏན་བཞིའི་བདག་ཉིད་ཀྱང་སྟེ། ལག་བཅངས་དགའ་བ་ཐོབ་པ་ནི། །
ལག་བཅངས་དག་ལ་ཤེས་རབ་ཉིད། ། ཅེས་སོ། ། དབང་དེ་ཐོབ་པའི་བརྡར། ཨོཾ་དི་བྱེནྡྲ་སོགས་ཀྱིས་མིག་རས་ཕྱེ། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་དབང་གསུམ་པ་ཐོབ། ཡིད་ཀྱི་དྲི་མ་འཁྲུད། ལམ་སྒྲུབ་པའི་ཡན་ལག་ལ་དབང༌། ཐུགས་རྡོ་རྗེ་དང་ཆོས་སྐུའི་ནུས་པ་འཇོག ས་བཅུ་པ་ཐོབ། གསང་སྔགས་ཀྱི་གནས་བརྟན་རྒན་པོར་གྱུར་པ་ཡིན་ནོ། །
དེས་ཤེས་རབ་ཡེ་ཤེས་ཀྱི་དབང་བསྐུར་བས་རྡོ་རྗེ་འཆང་གཉིས་པ་ས་བཅུ་པ་ཐོབ་བོ་སྙམ་པས་འདིའི་རྗེས་ཟློས་མཛོད། ཨོཾ་ཧུཾ་རྡོ་རྗེ་སེམས་དཔའ་ཡིས། ། ཤེས་རབ་ཡེ་ཤེས་དབང་གིས་དབང༌། ། བསྐུར་ནས་རྡོ་རྗེ་འཆང་གཉིས་པ། ། ཆོས་ཀྱི་སྤྲིན་གྱི་ས་ཐོབ་ང༌།་་་་་ ཨོཾ་ཧུཾ་བཛྲ་སཏྭེ་ན་པྲཛྙཱ་ཛྙཱ་ན་ཨ་བྷི་ཥེ་ཀེ་ཎ་ཨ་བྷི་ཥིཀྟོ། དྭཱི་ཏཱི་ཡ་བཛྲ་དྷ་རོ་ཧཾ་དྷརྨ་མེ་གྷ་བྷཱུ་མི་ལབྡྷོ྅ཧཾ། ཞེས་ང་རྒྱལ་བཟུང་བ་རྣམས་ནི་ཤེས་རབ་ཡེ་ཤེས་ཀྱི་དབང་ངོ༌། ། བཞི་པ་དབང་བཞི་པ་ལ། དབང་བཞི་པ་ཞུ་བའི་ཡོན་དུ་མཎྜལ་ཕུལ།
ཁྱེད་རྣམས་ཐུགས་རྡོ་རྗེའི་ང་རྒྱལ་ལ་གནས་པས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་བཅོམ་སོགས་ཀྱིས་གསོལ་བ་བཏབ། སྔོན་ཆད་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ། ཨོཾ་དྭཱ་ད་ཤ་ནས་ཕཊ། ཅེས་གསུང་ཞིང་མིག་རས་རྣམས་འཆིང་བར་ཞུ། དེ་ནས་ཁྱེད་རྣམས་ཡེ་ཤེས་རྡོ་རྗེར་གསལ་བ་ལ་དབང་བཞི་པ་ཚིག་གི་སྒོ་ནས་ངོ་སྤྲད་པ་ནི་འདི་ལྟ་སྟེ། ནོར་བུའི་ནང་དུ་ཆུད་པའི་བྱང་ཆུབ་ཀྱི་སེམས་ཀྱི་བདེ་བ་རྟོགས་པ་བཞི་པའོ་ཞེས་གསུངས་ཏེ། དེའི་དོན་ནི། ཁྱེད་རྣམས་ཀྱིས་དབང་གསུམ་པའི་དུས་སུ་ཁྱད་པར་གྱི་དགའ་བ་ཉམས་སུ་མྱོང་བའི་མཐར་ཐིག་ལེ་འཛག་པ་གསུམ་གྱི་རྗེས་སུ། བྱང་སེམས་རྡོ་རྗེ་ནོར་བུའི་རྩེ་མོར་རྒྱས་ཏེ་ཕྱིར་མ་ཟག་པ་ལྷན་ཅིག་སྐྱེས་པའི་དགའ་བ་ཆ་བཅུ་དྲུག་ཡོངས་སུ་རྫོགས་པའི་བདེ་བ་ཆེན་པོ་ནི་དབང་བཞི་པ་ཡིན་ལ།
དེ་ཉིད་གཉིས་གཉིས་འཁྱུད་པ་ལས་བདེ་བ་ཐོབ་པ་ཡོན་ཏན་ལྔ་དག་པའི་བདག་ཉིད་ཀྱང་དེ་སྟེ། གཉིས་གཉིས་སྤྲད་ལས་བདེ་ཐོབ་པ། ། གཉིས་གཉིས་འཁྱུད་པ་དེ་བཞིན་ཉིད། ། དེ་ལྟར་དབང་ནི་རྣམ་པ་བཞི། ། ཞེས་སོ། ། དབང་དེ་ཐོབ་པའི་བརྡར། ཨོཾ་དི་བྱེནྡྲ་སོགས་ཀྱིས་མིག་དར་ཕྱེ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ཡེ་ཤེས་ཀྱི་དྲི་མ་འཁྲུད། ལམ་སྒྲུབ་ཆེན་ལ་དབང༌།
ཡེ་ཤེས་རྡོ་རྗེ་དང་ལྷན་ཅིག་སྐྱེས་དགའི་ནུས་པ་འཇོག ས་བཅུ་གཉིས་པ་ཐོབ་བོ་སྙམ་དུ་ང་རྒྱལ་བཟུང་བ་རྣམས་ནི་དབང་བཞི་པའོ། ། དབང་གོང་ཆུང་ཡན་ཆད་ལས་མི་བྱེད་ན། གཙོ་བོས་ཇི་ལྟར་སོགས་དང་གཏང་རག་གི་མཎྜལ་ལ་སོགས་པ་རྣམས་བྱའོ། ། དེ་ལྟར་དེ་ཡན་ཆད་ཐོབ་པའི་སློབ་མ་ལ་དབང་གོང་ཆེན་དང་སྦྲེལ་ནས་བྱེད་ན། དེ་ལ་གཉིས། ཐུན་མོང་གི་བྱ་བ་དང༌། དབང་སོ་སོར་བསྐུར་བ་གཉིས་ཀྱི་དང་པོར་རིག་མའི་དབྱེ་བ་དབུལ་བ་ནི། དེའང་སློབ་མ་འགྲེལ་བཤད་དང་བཅས་པའི་རྒྱུད་ཐམས་ཅད་ཐོས་ཤིང་ཤེས་པར་གྱུར་པ་ན། བདག་པོ་ཆེན་པོའི་སླད་དུ།
སློབ་མ་ཁྱིམ་པ་ཡིན་ན་རང་གི་རིགས་ལས་སྐྱེས་པའི་རིག་མ། ཚ་མོ་དང་ནི་བུ་མོ་དང༌། ། སྲིང་མོ་དེ་བཞིན་སྐྱེད་བྱེད་མ། ། དེ་བཞིན་ཆུང་མའི་མ་དང་ནི། ། དེ་བཞིན་ཞང་པོའི་བུད་མེད་དང༌། ། ཕ་ཡི་སྤུན་ཟླའི་ཆུང་མ་དང༌། ། དེ་བཞིན་ཕ་ཡི་སྲིང་མོ་དང༌། ། རང་གི་མ་ཡི་སྤུན་ཟླ་ཉིད། ། རང་གི་ཆུང་མ་མཆོག་གཟུགས་ཅན། ། སྒྲོལ་མ་ལ་སོགས་ཆོས་ཁམས་མཐར། །
རང་རིགས་ལས་སྐྱེས་རིག་མ་བཅུ། ། ཐར་པ་འདོད་པའི་ཁྱིམ་པ་ཡིས། ། དབང་གི་དུས་སུ་རབ་སྦྱིན་བྱ། ། ཞེས་ཏེ། དེ་དག་ཀྱང་ཚ་མོ་སོགས་སྒྲ་ཇི་བཞིན་པ་མ་ཡིན་གྱི། རང་རིགས་ལས་སྐྱེས་པའི་བུ་མོ་ལོ་བཅུ་གཅིག་མ་ནས་ཉི་ཤུ་མའི་བར་བཅུ་བླ་མ་ལ་དབུལ་བར་བྱ་ཞིང༌། རབ་བྱུང་ལ་ནི་དམངས་རིགས་སོགས་ལས་སྐྱེས་པའི་བུ་མོ་ལོ་བཅུ་གཅིག་མ་ནས་ཉི་ཤུ་མའི་བར་བླ་མས་སྦྱིན་པར་བྱ་སྟེ། དཀྱིལ་འཁོར་དུ་ནི་དབང་བསྐུར་བའི། ། དམངས་རིགས་སྐྱེས་སོགས་གཞན་དག་གིས། ། དགེ་སློང་དགེ་ཚུལ་རྣམས་ལ་ནི། །
བླ་མས་སྦྱིན་བྱ་མི་ཡི་བདག ། རླུང་སོགས་རིམ་པས་དམངས་རིགས་མོ། ། རྒྱལ་རིགས་དེ་བཞིན་བྲམ་ཟེ་མོ། ། རྗེ་མོ་གདོལ་མོ་ཉ་པ་མོ། ། གར་མ་དེ་བཞིན་ཚོས་མཁན་མོ། ། ཀོ་ལྤགས་བྱེད་མ་གཏུམ་མོ་ནི། ། ཆོས་ཁམས་མཐར་སྐྱེས་མ་སྟེ་བཅུ། ། རིག་མ་ཆེན་མོར་ཡང་དག་བརྗོད། ། ལོངས་སྤྱོད་གྲོལ་འབྲས་རབ་ཏུ་སྟེར། ། ཞེས་པ་སྟེ།
དེ་ལྟར་ཕ་རོལ་ཏུ་ཕྱིན་པ་བཅུ་དང༌། ས་བཅུ་དང༌། དབང་བཅུ་དང༌། སྟོབས་བཅུ་དག་པའི་རིག་མ་བཅུ་བླ་མ་ལ་འབུལ་བར་བསམས་ནས་བཀའ་སྩལ་ཞུ་བ་ནི། ཀྱེ་བཅོམ་ལྡན་འདས་ཕ་རོལ་ཏུ་ཕྱིན་པ་ཐམས་ཅད་ཐོབ་བོ། ། ད་ནི་བདག་གིས་ཅི་ཞིག་བགྱི། ། ཞེས་ཞུས་པ་དང༌། སློབ་དཔོན་གྱིས། བཅུའི་ནང་ནས་རང་གིས་ཆུང་མ་འདི་བཟུང་ནས། རང་གི་རིག་མ་དང་ལྷན་ཅིག་ཏུ་བདག་ལ་གསོལ་བ་གདབ་པར་བྱོས་ཤིག་ཅེས་པ་ནི་བཀའ་སྩལ་སྦྱིན་པའོ། །
གཉིས་པ་དབང་སོ་སོར་བསྐུར་བ་ལ་བཞི་ལས། དང་པོ་བུམ་དབང་ལ་སྔར་ལྟར་བཞིའི་དང་པོ་ནི། ཁྱིམ་པས་རང་གི་ཆུང་མ། རབ་བྱུང་གིས་གཏུམ་མོ་རང་གི་ཆུང་མར་བསྒོམས་པ་དང་ལྷན་ཅིག་གསེར་གྱི་མཎྜལ་བྱས་ཏེ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་གོང་ཆེན་གྱི་བུམ་དབང་ཞུ་བའི་ཡོན་དུ་སོགས་མཎྜལ་འབུལ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་ནས་ཡོད་མ་ཡིན། ཞེས་དང༌། བུམ་པའི་དབང་བདག་ལ་སྩལ་དུ་གསོལ་སྙམ་པས་འདིའི་རྗེས་ཟློས་ལན་གསུམ་མཛོད། ཨོཾ་ཨོཾ་ནས་ཕཊ།
ཅེས་གསོལ་བ་བཏབ་ནས་དམིགས་པ་འདི་བཞིན་མཛོད། བླ་མ་དང་དུས་ཀྱི་འཁོར་ལོ་དབྱེར་མེད་པས་ཁྱེད་རྣམས་ཁྱིམ་པ་ལ་ལོ་ཉི་ཤུ་མ། རབ་ཏུ་བྱུང་བ་ལ་གདོལ་པ་མོ་རིག་མར་གཏད་པ་སྒྲ་རྡོ་རྗེ་མ་སྔོན་མོར་གསལ་བ་དང༌། ཤར་དུ་ལོ་བཅོ་ལྔ་མ་སྒྲོལ་མ་ནག་མོ། ལྷོར་ལོ་བཅུ་གཉིས་མ་གོས་དཀར་མོ་དམར་མོ། བྱང་དུ་ལོ་བཅུ་གསུམ་མ་མཱ་མ་ཀཱི་དཀར་མོ། ནུབ་ཏུ་ལོ་བཅུ་བཞི་མ་སྤྱན་མ་སེར་མོ། ཤར་ལྷོར་ལོ་བཅུ་དྲུག་མ་རེག་བྱ་རྡོ་རྗེ་མ་ནག་མོ། ལྷོ་ནུབ་ཏུ་ལོ་བཅུ་བདུན་མ་རོ་རྡོ་རྗེ་མ་དམར་མོ། བྱང་ཤར་དུ་ལོ་བཅོ་བརྒྱད་མ་གཟུགས་རྡོ་རྗེ་མ་དཀར་མོ།
ནུབ་བྱང་དུ་ལོ་བཅུ་དགུ་མ་དྲི་རྡོ་རྗེ་མ་སེར་མོ་སྟེ། རྣལ་འབྱོར་མའི་འཁོར་མོ་གཅེར་མོ་སྐྲ་གྲོལ་བ། ཕྱག་ན་གྲི་གུག་དང་ཐོད་པ་ཅན་བཀོད་ལ། རིག་མ་དགུ་པོ་རེ་རེ་ནས་རིམ་པ་བཞིན་དུ། རྒྱན་ཐམས་ཅད་བསལ་ཞིང་གཅེར་བུར་བྱས་ནས། ཁྱེད་རྣམས་ལ་གཏད་པར་མོས། ལྷ་མོ་དགའ་སྟེར་ནས་དག་ཏུ་བྱོས། ཞེས་པས་རིམ་གྱིས་གཏད་པ། ཁྱེད་རྣམས་ཕྱག་རྡོར་ལྗང་གུའི་ང་རྒྱལ་དང་ལྡན་པས། རིག་མ་ཐ་མལ་གྱི་རང་བཞིན་དག་པའི་སྒྲ་རྡོ་རྗེ་མ་སྔོན་མོར་གསལ་བ་ལ་སྒེག་པ་དང་ཆགས་པའི་ཉམས་དང་བཅས་པས་ནུ་མ་ལ་རེག་ཏུ་གཞུག་ཅིང༌།
དགོད་པ་དང་ལག་པས་འཁྱུད་པའི་དགའ་བ་ཉམས་སུ་མྱོང་བར་མོས། སླར་ཡང་ཁྱེད་རྣམས་རྣམ་སྣང་སེར་པོའི་ང་རྒྱལ་གྱིས། ཤར་གྱི་རིག་མ་ལོ་བཅོ་ལྔ་མ་སྒྲོལ་མ་ནག་མོར་གསལ་བ་ལ་རེག་ཅིང་དགོད་པ་དང་འཁྱུད་པའི་དགའ་བ་ཉམས་སུ་མྱོང༌། ཁྱེད་རྣམས་འོད་དཔག་མེད་དཀར་པོའི་ང་རྒྱལ་གྱིས། ལྷོའི་རིག་མ་ལོ་བཅུ་གཉིས་མ་གོས་དཀར་མོ་དམར་མོ་ལ་རེག་ཅིང༌། དགོད་པ་དང་འཁྱུད་པའི་དགའ་བ་ཉམས་སུ་མྱོང༌། ཁྱེད་རྣམས་རིན་འབྱུང་དམར་པོའི་ང་རྒྱལ་གྱིས། བྱང་གི་རིག་མ་ལོ་བཅུ་གསུམ་མ་མཱ་མ་ཀཱི་དཀར་མོ་ལ་རེག་ནས་མྱོང༌། ཁྱེད་རྣམས་དོན་གྲུབ་ནག་པོའི་ང་རྒྱལ་གྱིས། ནུབ་ཀྱི་རིག་མ་ལོ་བཅུ་བཞི་མ་སྤྱན་མ་སེར་མོ་ལ་རེག་ནས་མྱོང༌།
ཁྱེད་རྣམས་སྒྲིབ་སེལ་སེར་པོའི་ང་རྒྱལ་གྱིས། ཤར་ལྷོའི་རིག་མ་ལོ་བཅུ་དྲུག་མ་རེག་བྱ་རྡོ་རྗེ་མ་ནག་པོ་ལ་ནས་མྱོང༌། ཁྱེད་རྣམས་འཇིག་རྟེན་དབང་ཕྱུག་དཀར་པོའི་ང་རྒྱལ་གྱིས། ལྷོ་ནུབ་ཀྱི་རིག་མ་ལོ་བཅུ་བདུན་མ་རོ་རྡོ་རྗེ་མ་དམར་མོ་ལ་ནས་མྱོང༌། ཁྱེད་རྣམས་ས་སྙིང་དམར་པོའི་ང་རྒྱལ་གྱིས། བྱང་ཤར་གྱི་རིག་མ་ལོ་བཅོ་བརྒྱད་མ་གཟུགས་རྡོ་རྗེ་མ་དཀར་མོ་ལ་ནས་མྱོང༌། ཁྱེད་རྣམས་ནམ་མཁའི་སྙིང་པོ་ནག་པོའི་ང་རྒྱལ་གྱིས། ནུབ་བྱང་གི་རིག་མ་ལོ་བཅུ་དགུ་མ་དྲི་རྡོ་རྗེ་མ་སེར་མོ་ལ་རེག་ཅིང་དགོད་པ་དང་འཁྱུད་པའི་དགའ་བ་ཉམས་སུ་མྱོང་བ་སོགས་ནས། སློབ་དཔོན་གྱི་ནི་དབང་དུ་འདོད། ། ཅེས་སོ། །
བུམ་པའི་དབང་ལ་བླ་མ་ལས་སློབ་མ་ཆུང་མའོ་ཞེས་གསུངས་པ་ནི་བུམ་དབང་བསྐུར་བས་བླ་མ་ལས་སློབ་མ་ཆུང་མ་སྟེ་གསང་དབང་གི་སྣོད་དུ་རུང་ཞིང༌། གསང་སྔགས་ཀྱི་ཀུན་སྤྱོད་ལ་མ་དད་པ་མི་སྐྱེ་བའི་དག་པར་བྱའོ། ། དེ་ལྟར་ལུས་ཀྱི་དཀྱིལ་འཁོར་ནས་ཨ་ཙ་ལ་བྷཱུ་མི་ལབྡྷོ྅ཧཾ། ཞེས་ང་རྒྱལ་བཟུང་བ་རྣམས་ཀྱིས་གོང་ཆེན་གྱི་བུམ་པའི་དབང་ངོ༌།། །། གཉིས་པ་གསང་བའི་དབང་ལ། རིག་མ་འབུལ་བ་དང༌། གོང་ཆེན་གྱི་གསང་དབང་ཞུ་བའི་ཡོན་དུ་མཎྜལ་འབུལ། གསོལ་བ་གདབ་པ། མིག་རས་འཆིང་བ་རྣམས་འདྲ་ཞིང༌། རིག་མ་ལོ་བཅུ་གཉིས་མ་ནས་ཉི་ཤུ་མའི་བར།
ཟླ་མཚན་དང་ལྡན་པ་ལ་བླ་མ་དུས་ཀྱི་འཁོར་ལོ་དང་རིག་མ་སྣ་ཚོགས་ཡུམ་དུ་གསལ་བཏབ་པའི་པདྨ་དང་རྡོ་རྗེ་བྱིན་རླབས་སྔར་བཞིན་བྱས་ནས་སྙོམས་འཇུག་བྱ་ཞིང༌། ཨོཾ་སརྦ་ཏ་ཐཱ་ནས་ཨཱཏྨ་ཀོ྅ཧཾ། སློབ་དཔོན་གྱི་སྙིང་གའི་ས་བོན་གྱི་འོད་ཟེར་གྱིས་སྤྱན་དྲངས་པའི་རིགས་ལྔ་ཡབ་ཡུམ་གཙུག་ཏོར་ནས་ཞུགས་ཏེ་སྙིང་གར་སྙོམས་འཇུག་གི་བདེ་བ་ཆེན་པོས་ཞུ་བའི་བར་སྔར་གྱི་གསང་དབང་གི་སྐབས་ལྟར་ལས། ཁྱད་པར་ནི། བླ་མས་ཤེས་རབ་ཀྱི་ནཱ་ར་ན་སི་ཀ་སྟེ་རྩ་དབུ་མའི་མས་སྣ་རྡོ་རྗེས་གཞིབ་པར་བྱས་ཏེ། ས་བོན་དང་བཅས་པའི་རྡོ་རྗེ་སློབ་མ་ཆུང་མ་སྟེ་དག་པའི་ཁར་གཞུག་སྟེ། དེ་ལས་བབས་པའི་བྱང་ཆུབ་ཀྱི་སེམས་ཁྱེད་རྣམས་གསུང་རྡོ་རྗེར་གསལ་བའི་ལྗགས་ཐོག་ཏུ་བཞག་པར་མོས་པ་མཛོད། འདས་པའི་རྡོ་རྗེ་འཆང་སོགས་དང༌། གསང་རྫས་སྟེར་བའི་ཚེ་བདུད་རྩི་ལས་རྡོ་རྗེའི་རྩེས་བླངས་པ་སྦྱིན་པ་མ་གཏོགས་ང་རྒྱལ་བཟུང་བའི་བར་གཞན་ཐམས་ཅད་སྔར་གྱི་གསང་དབང་ལྟར་བརྗོད་པ་ནི་གོང་ཆེན་གྱི་གསང་བའི་དབང་ངོ༌། ། གསུམ་པ་ཤེས་རབ་ཡེ་ཤེས་ཀྱི་དབང་ལ།
གསོལ་གདབ་དབང་བསྐུར་ཚོགས་འཁོར་གཤེགས། ། སྡོམ་པ་སྦྱིན་དང་རབ་བྱེད་བསྟན། ། དབང་དོན་བཤད་དང་ང་རྒྱལ་བཟུང༌། ། ཞེས་པ་ལྟར་དྲུག་ལས། གོང་ཆེན་གྱི་ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་འབུལ། གསོལ་གདབ་མིག་རས་འཆིང་བ་རྣམས་སྔར་གྱི་ཤེས་རབ་ཡེ་ཤེས་ལྟར་བྱས་ལ། དེ་ནས་གསང་དབང་གི་དུས་སུ་སློབ་དཔོན་གྱིས་གང་ལ་འཁྱུད་པ་དེའམ། ཡང་ན་སློབ་མའི་ཆུང་མ་ལོ་ཉི་ཤུ་མ་ལ་སློབ་དཔོན་གྱིས་འཁྱུད་དེ། དབང་གསུམ་པའི་དུས་སུ་ཁྱེད་རྣམས་ལ་གཏད་དེ་དབང་སྦྱིན་ཞིང༌། དེ་ནས་ལོ་བཅུ་གཅིག་མ་མ་གཏོགས་པ་རྣམས་གང་དང་གང་ལ་འདོད་པ་སྤྱོད་པར་ནུས་པའི་སློབ་མ་ལ་དེ་དང་དེ་གཏད་པ་ཡིན་ཏེ།
མཚན་མོ་ཕྱེད་ནས་ཆུ་ཚོད་གཉིས་ནས་ཉི་མ་འཆར་བ་དེ་སྲིད་དུའོ། ། དེའང་སློབ་དཔོན་ ་་་་་འདི་འདྲ་ཞིག་ཡོད་ན་ལེགས་སམ་སྙམ་ཡང་དཀྱུས་སུ་མ་བྱུང་བས་མ་བྱས་ཀྱང་ཆད་སྐྱོན་ཅི་མཆིས། གྱིས་ཇི་ལྟར་སྐལ་བ་ཅན་འདི་ནི་སློབ་དཔོན་ཆེན་པོའི་གནས་སྦྱིན་པའི་དོན་དང་སྟོན་པ་པོའི་སླད་དུའོ་སྙམ་པས། འདིར་ནི་ཁྱེད་རྣམས་ནས་འདི་གཏད་དོ། ། ཞེས་བླ་མས་རྒྱལ་བ་རྣམས་དཔང་དུ་བྱས་ལ། གཟུངས་མ་ཡིད་འོང་ནས་བལྟ། ཞེས་གསུང་ཞིང་ཁྱེད་རྣམས་ལ་གཏད་པར་མོས་པ་མཛོད། དེ་རྣམས་ཀྱིས་ཀྱང་ལུས་སོགས་ནས་བྷཉྫ་མོཀྵ་ཧོ། དེ་ནས་ཁྱེད་རྣམས་རང་རང་སོ་སོའི་ཐབས་སུ་གསལ་བ་དང་ཤེས་རབ་རྣམས་ཀྱང་རང་རང་གི་ཕྱོགས་སུ་འཁོད་པ་སྔར་བཞིན་གསལ་གདབ་པའི་དཔྲལ་བར་ཨོཾ་ནས་གསང་བར་ཀྵཿཤེས་རབ་རྣམས་ཀྱི་པདྨ་ཨ་ལས་ནས་འདབ་བརྒྱད་ཀྱིས་མཚན་པ། གནྡྷཾ་ལ་སོགས་པས་མཆོད་ལ།
ཐོག་མར་ལོ་ཉི་ཤུ་མ་དང་དེ་ནས་ལོ་བཅོ་ལྔ་མ་དང་ལོ་བཅུ་གཉིས་མ་ནས་ལོ་བཅུ་དགུ་མའི་བར་གྱི་རྣལ་འབྱོར་མ་རྣམས་སྒྲ་རྡོ་རྗེ་མ་སོགས་དང་རང་ཉིད་སོ་སོའི་ཐབས་སུ་གསལ་བཏབ་ནས་བུམ་དབང་གི་སྐབས་ལྟར་རེག་ཅིང་སྙོམས་པར་ཞུགས་པར་བསམས་ལ། ཨོཾ་ཤཱི་ཤཱི་ནས་སངས་རྒྱས་ཡབ་ཡུམ་དཔག་ཏུ་མེད་པ་སྤྱན་དྲངས་པ་དང་རོ་གཅིག་ཏུ་གྱུར་པར་བསམ་ཞིང༌། དེའང་བླ་མའི་མན་ངག་ལས་དགའ་བའི་དབྱེ་བ་ངོས་བཟུང་བའི་བར་སྔར་གྱི་ཤེས་རབ་ཡེ་ཤེས་ཀྱི་སྐབས་ལྟར་བརྗོད་དོ། ། དེ་ལྟར་དགའ་བའི་དབྱེ་བ་ངོས་བཟུང་ནས་ཚོགས་འཁོར་གཤེགས་པ་ཆུ་ཚོད་གཉིས་ཀྱི་རྟིང་མ་ལ་ཉི་མ་འཆར་བ་ཙམ་ནས་ཚོགས་ཀྱི་འཁོར་ལོ་གཤེགས་སུ་གསོལ། དེ་ནས་སྔར་གྱི་དབང་བཞི་པ་དོན་དམ་མིན་པར་བསྟན་པ་ནི། ཀུན་རྫོབ་ཏུ་ཁྱད་པར་གྱི་དགའ་བའི་མཐར་ལྷན་ཅིག་སྐྱེས་པའི་སྐད་ཅིག་བདག་གིས་བརྗོད་པ་གང་ཡིན་པ་འདི་དང༌། ཐིག་ལེ་གསུམ་གྱི་མཐར་གང་ཡིན་པ་དེ་ནི་དོན་དམ་པར་མི་འགྱུར་ཏེ་ཞེས་པའི་དོན། སྔར་གྱི་དབང་བཞི་པའི་སྐབས་སུ་ཁྱད་པར་དགའ་བའི་མཐའ་དང༌། སྐུ་གསུང་ཐུགས་ཀྱི་ཐིག་ལེ་འཛག་པ་གསུམ་གྱི་མཐར་ཐིག་ལེ་བཞི་པ་འབྱུང་བའི་དུས་སུ་ལྷན་ཅིག་སྐྱེས་པའི་སྐད་ཅིག་ཉམས་སུ་མྱོང་བ་དེ་དོན་དམ་པའི་དབང་བཞི་པ་མ་ཡིན་ཏེ་དེ་ནི་རྒྱུད་ཉན་པ་ལ་དབང་བའི་དོན་དུ་ཀུན་རྫོབ་དྲང་བའི་དོན་གྱི་དབང་ཡིན་ནོ། ། དོན་དམ་གྱི་དབང་འཕོ་མེད་དུ་བསྟན་པ་ནི།
དོན་དམ་པར་རྣལ་འབྱོར་པ་རྣམས་ཀྱི་བདེ་བ་ནི་འཕོ་བ་མེད་པའོ་ཞེས་པའི་དོན། དོན་དམ་པའི་བདེ་བ་ནི་ཕྱག་རྒྱ་ཆེན་མོ་བསྒོམས་པ་ལས་སྐྱེས་པའི་མི་འགྱུར་བའི་བདེ་བ་ཡིན་ནོ་ཞེས་པའོ། ། འཛག་པ་བསྲུང་བར་གདམས་པ་ནི། དེས་ན་བདེ་བ་ཆེན་པོ་འདི་ནི་ཁྱོད་ཀྱིས་བསྲུང་བར་བྱའོ། ། དེ་བཞིན་དུ་དང་པོའི་སངས་རྒྱས་ལས། བཅོམ་ལྡན་འདས་ཀྱིས་གསུངས་པ། ལས་ཀྱི་ཕྱག་རྒྱ་རབ་སྦྱོར་དང་ནས། ། པདྨའི་ཕྱི་རོལ་རང་ལྕེས་བླངས། ། ཞེས་པ་སྟེ། དེའི་དོན་ནི་བདེ་བ་ཆེན་པོ་བྱང་ཆུབ་ཀྱི་སེམས་ནི་ཕྱི་རོལ་དུ་མི་འཕོ་བར་བརྟུལ་ཞུགས་བརྟན་པོས་བསྲུང་བ་བྱ་སྟེ།
བསྲུང་བ་འདི་ཁོ་ནས་སྐྱེ་བ་འདི་ལ་སངས་རྒྱས་ཉིད་དུ་བྱེད་དེ། དེས་ཚུལ་ཁྲིམས་ཀྱི་ཚོགས་རྫོགས་ཤིང༌། བསོད་ནམས་དང་ཡེ་ཤེས་ཀྱི་ཚོགས་གསུམ་དང་ལྡན་པས་རང་གཞན་གྱི་དོན་ལྷུན་གྲུབ་ཏུ་འབྱུང་བ། སྟོང་ཉིད་སྙིང་རྗེ་དབྱེར་མེད་པའི་བདག་ཉིད་རྫོགས་པའི་སངས་རྒྱས་ཀུན་གྱི་ཡེ་ཤེས་ཀྱང་འདི་ཡིན་ལ། སྡོམ་པའང་འདི་ཡིན་པས་བུ་ཁྱོད་ཀྱིས་ལེགས་པར་སྲུངས་ཤིག་ཅེས་པའི་དོན་ཡིན་ནོ། ། དེ་ནས་དབང་གི་རབ་བྱེད་བསྟན་པ་ལ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་དབང་གི་རབ་བྱེད་ཞུ་བའི་ཡོན་དུ་མཎྜལ་འབུལ། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བཅོམ་ལྡན་འདས་བདག་ལ་དབང་གི་རབ་ཏུ་བྱེད་པའི་བཀའ་དྲིན་མཛད་དུ་གསོལ། ཞེས་གསོལ་བ་བཏབ་ནས།
སློབ་དཔོན་གྱིས། བུ་ཁྱོད་ཉོན་ཅིག ཀུན་རྫོབ་ཇི་ལྟ་བ་བཞིན་དུ་སེམས་ཅན་ཐམས་ཅད་ཀྱི་ཐུན་མོང་གི་སོགས་ནས་བདེ་བ་གང་ཡིན་པ་དེ་ནི་ཤེས་རབ་ཡེ་ཤེས་ཀྱི་དབང་བསྐུར་བའོ་ཞེས་པའི་བར་བརྗོད་དེ། ཞེས་གསུངས་སོ། ། དབང་དེ་ཐོབ་པའི་བརྡར། ཨོཾ་དི་བྱེནྡྲི་སོགས་ཀྱིས་མིག་དར་ཕྱེ། དེ་ལྟར་ཀུན་རྫོབ་ནས་ལབྡྷོ྅ཧཾ། ཞེས་པའི་བར་གྱི་དབང་དོན་བཤད་པ་དང་ང་རྒྱལ་བཟུང་བ་རྣམས་སྔར་དང་འདྲའོ། ། བཞི་པ་དབང་བཞི་པ་ལ། འགྲེལ་ཆེན་ལས།
དེ་ལྟར་དོན་དམ་པའི་ལེའུ་ལྔ་པ་ལས། ཕྱག་རྒྱ་ཆེན་མོའི་ཡེ་ཤེས་རྒྱ་ཆེར་བརྗོད་པར་བྱ་སྟེ། དེས་ན་འདིར་རྒྱས་པར་མ་བྱས་སོ་ཞེས་དབང་ཆོག་གི་སྐབས་སུ་དོན་དམ་པའི་དབང་བཞི་པ་སྦས་ནས་གསལ་བར་མ་གསུངས་ཤིང༌། འོག་ཏུ་ཁ་འཕངས་པ་དེ་འདིར་གསལ་བར་བསྟན་པར་བྱ་བ་ལ། གསོལ་བ་གདབ་ཅིང་དབང་བསྐུར་བྱ། ། དབང་དོན་བཤད་ཅིང་ང་རྒྱལ་བཟུང༌། ། ཞེས་པ་ལྟར་ལས། གོང་ཆེན་གྱི་དབང་བཞི་པ་ཞུ་བའི་ཡོན་དུ་མཎྜལ་འབུལ། ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་བཅོམ་སོགས་དང་ཁྱད་པར་རྡོ་རྗེ་སེམས་དཔའ་ཕྱག་རྒྱ་ཆེན་པོ་ཡེ་ཤེས་ཀྱི་དབང་བསྐུར་བ་བདག་ལ་སྩལ་དུ་གསོལ་སྙམ་པས་འདིའི་རྗེས་ཟློས་ཀྱང་ལན་གསུམ་མཛོད།
ཨོཾ་ཧོ་ཤེས་རབ་ཐབས་བདག་ཉིད།་་་་་ ཨོཾ་ཧོ་པྲཛྙོ་པཱ་ཡ་ཨཱཏྨ་ཀཾ་བཛྲ་སཏྭ་མ་ཧཱ་ ་་་་་རྡོ་རྗེ་སེམས་དཔའ་ཕྱག་རྒྱ་ཆེ། མུ་དྲཱ། ཛྙཱ་ན་ཨ་བྷི་ཥེ་ཀཾ་མེ་པྲ་ཡཙྪ་ཨོཾ་ཨཱཿཧཱུྃ་ ་་་་་ཡེ་ཤེས་མངོན་པར་དབང་བསྐུར་བ། ། བདག་ལ་རབ་ཏུ་སྩལ་དུ་གསོལ། ཧོ་ཕཊ། ཅེས་པས་གསོལ་བ་གདབ། མིག་དར་འཆིང་བ་འདྲ། དེ་ལ་འདིར། དབང་གཉིས་སུ་དབྱེ་བ་ནི།
འདིར་ནི་དབང་བསྐུར་རྣམ་པ་གཉིས་ཀྱང་བུ་ཡི་ཡོན་ཏན་དབང་གིས་འཇིག་རྟེན་འཇིག་རྟེན་འདས་པའོ། ། ཞེས། སློབ་མ་འཇིག་རྟེན་པའི་དངོས་གྲུབ་འདོད་པའི་དོན་དུ་འཇིག་རྟེན་པའི་དབང་དང༌། བླ་ན་མེད་པའི་ལམ་འདོད་པའི་ཡོན་ཏན་གྱི་དབང་གིས་འཇིག་རྟེན་ལས་འདས་པའི་དབང་ངོ༌། ། འཇིག་རྟེན་པའི་དབང་ངོས་བཟུང་སྟེ་ལམ་གྱི་རྒྱུར་བསྟན་པ་ནི། གང་ཞིག་ཤེས་རབ་ཀྱི་ནི་ནུ་མ་ལ་རེག་གཞན་པ་སོགས་ནས་གང་ཞིག་འགྱུར་བ་མེད་པའི་བདེ་བ་དེ་ནི་བཞི་པ་དེ་ཡང་དེ་བཞིན་ཉིད་ཀྱི་དབང་བསྐུར་བའོ་ཞེས་སོ། ། སྔར་གྱི་ཆགས་བྲལ་དང་པོ་ཆགས་པ་ཆེ་ཞེས་སོགས་དང༌། རྣམ་པ་ཀུན་ལྡན་རྣམ་པ་མེད་ཅེས་སོགས་ཚིགས་སུ་བཅད་པ་གཉིས་ཀྱང་དོན་དམ་པའི་དབང་བྱང་ཆུབ་སེམས་ཀྱི་རྡོ་རྗེ་གཞོམ་དུ་མེད་ཅིང་འགྱུར་བ་མེད་པ་ཉིད་དང༌། རྡུལ་ཕྲ་རབ་ཀྱི་ཆོས་ཉིད་ལས་འདས་པའི་རྟོག་པ་དང་བྲལ་ཞིང་རྣམ་ཀུན་མཆོག་ལས་མི་འགྱུར་བའི་བདེ་བའི་བསམ་གཏན་དེའི་རྩེ་མོ་འཆང་བའི་དོན་དུའོ། ། དེས་ན་དབང་བཞི་པ་དེ་ཕྱག་རྒྱ་ཆེན་མོ་བསྒོམ་ཞིང་དབང་ལ་ཞུགས་པ་ལས་ཐོབ་པ་ཡིན་ན།
དེའི་སྒོམ་ཐབས་དང་འཇུག་ཐབས་གང་ཡིན་ཞེ་ན། འདི་ཉིད་སྒྲུབ་པར་བྱེད་པ་ནི། ། བསམ་མེད་སྣང་བ་རྣམས་ཀྱིས་བྱ། ། ཞེས་དང༌། རང་གི་སེམས་འདིའི་སྣང་བ་ལ་གཞུག་པར་བྱ་སྟེ། ཞེས་གསུངས་པས། ལུས་མཉམ་པར་བཞག་པའི་སྤྱོད་ལམ་དང་ལྡན་པ། ངག་རླུང་རྒྱུ་བ་སོར་གཞག ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམས་ཞེས་གསུངས་པས། མདུན་གྱི་ནམ་མཁའི་དབྱིངས་སུ་སེམས་རྩེ་གཅིག་ཏུ་ཞོག
མིག་ཀྱང་དེ་ཉིད་དུ་ཧྲིག་གེར་འཛུམས་པ་མེད་པར་ལྟོས། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་བརྟག ། ཅེས་གསུངས་པས། རྣམ་རྟོག་གི་སྤྲོ་བསྡུ་ཐམས་ཅད་དོར་ནས་ཅིར་ཡང་མི་སེམས། ཅིར་ཡང་མི་འཛིན། ཡིད་ལ་བྱེད་པ་ཐམས་ཅད་སྤངས་ནས་སྟོང་པ་ཉིད་ཟབ་མོ་དམིགས་པ་མེད་པ་ཤེས་པར་བྱས་ནས། རྟེན་མེད་དུ་ལྷོད་ཀྱིས་ཀློད་ལ་ཞོག་མཛོད། ཅེས་བརྗོད་དེ་ཅུང་ཟད་མཉམ་པར་འཇོག་ཏུ་གཞུག་གོ ། དེ་ལྟར་རིམ་གྱིས་བསྒོམས་པས་དབང་བཞི་པ་རྒྱུད་ལ་སྐྱེ་བར་འགྱུར་རོ། །
དབང་དེ་ཐོབ་པའི་བརྡར། ཨོཾ་དེ་བྱེནྡྲ་སོགས་ཀྱིས་མིག་དར་ཕྱེ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་འཇིག་རྟེན་ལས་འདས་པའི་དབང་བཞི་པ་ཚིག་གི་སྒོ་ནས་ཐོབ་ཅེས་སོགས་ནས། གསང་སྔགས་ཀྱི་སྐྱེ་དགུའི་བདག་པོ་ཆེན་པོར་བྱེད་དོ། ། དེ་ལྟར་དབང་གོང་མ་བཞིས་ཚུལ་ཁྲིམས་ཀྱི་ཚོགས་དང༌། ཡེ་ཤེས་ཀྱི་ཚོགས་རྫོགས་པར་བྱེད་པ་ཡིན་ནོ། ། དེ་ནས་ཆོས་ཀྱི་དབྱིངས་འགྱུར་བ་མེད་པའི་དབང་བཞི་པ་ཐོབ་པས། བཅུ་གཉིས་པ། འཇིག་རྟེན་གསུམ་ལས་རྣམ་པར་རྒྱལ་བ་དུས་ཀྱི་འཁོར་ལོའི་གོ་འཕང་ཐོབ་བོ་སྙམ་པས། འདིའི་རྗེས་ཟློས་མཛོད།
ཨོཾ་ཧོ་ཆོས་དབྱིངས་འགྱུར་མེད་པ། ། བཞི་པའི་དབང་གིས་དབང་བསྐུལ་ཏེ།་་་་་ ཨོཾ་ཧོ་དྷརྨ་དྷཱ་ཏྭ་ཀྵ་ར་ཙ་ཏུརྠ་ཨ་བྷི་ཥེ་ཀེ་ཎ་ཨ་བྷི་ཥིཀྟོ། ། བདག་ཉིད་རྡོ་རྗེ་སེམས་དཔའ་ང༌། ། བཅུ་གཉིས་པ་ཡི་ས་ལ་བཀོད།་་་་་ བཛྲ་ས་ཏྭེ་ན་ཨཱཏྨ་ནཱ་ཧཾ་དྭི་ཏཱི་ཡོ་དྭ་ད་ཤ་བྷཱུ་མི་ལབྡྷོ྅ཧཾ། བཛྲ་སཏྭ་མ་ཧཱ་ཨརྠཿཔ་ར་མ་ཨ་ཀྵ་རཿཏྲཻ་ལོ་ཀྱ་ ་་་་་རྡོ་རྗེ་སེམས་དཔའ་དོན་ཆེན་མཆོག ། མི་འགྱུར་འཇིག་རྟེན་གསུམ་པོ་ལས། བི་ ་་་་་རྣམ་པར་རྒྱལ་བ་དུས་འཁོར་ལོ། ། ཨེ་ཝཾ་ཡི་གེའི་བཅོམ་ལྡན་འདས།
ཛ་ཡཿཀཱ་ལ་ཙཀྲ་བྷ་ག་ཝཱན་ཨེ་ཝཾ་ཀཱ་རཿཞེས་ང་རྒྱལ་བྱ་བ་རྣམས་ནི་དབང་གོང་མ་ལས་གོང་མའི་དབང་ངོ༌། ། གསུམ་པ་རྡོ་རྗེ་སློབ་དཔོན་བདག་པོའི་དབང་བསྐུར་བ་ལ་གསུམ་ལས། དང་པོ་སྔོན་འགྲོ་དམ་བཅའ་བ་ནི་དེ་ལྟར་དབང་གོང་མ་རྣམས་ཐོབ་ནས་རྒྱུད་ཐམས་ཅད་ཤེས་ཤིང༌། རྡོ་རྗེ་སློབ་དཔོན་གྱི་བྱ་བ་ནུས་པའི་སློབ་མས་དམ་འཆའ་བར་གནས་པ་འདིའི་རྗེས་ཟློས་མཛོད། ཀྱེ་དཔལ་ལྡན་བླ་མ་ཁྱེད་ཀྱི་ཞེས་པ་ནས་མི་བགྱིའོ། ། ཞེས་པ་ནི་ཡོན་ཏན་དང་ལྡན་པའི་སློབ་མ་རྣམས་དམ་བཅའ་བ་ལ་གནས་པར་བྱས་པ་ཡིན། གཉིས་པ་དངོས་གཞི་དབང་བསྐུར་བ་ལ། གསོལ་གདབ་དབང་སྟེགས་སོ་སོར་གཞག ། སོ་སོར་དབང་བསྐུར་རྗེས་གནང་སྦྱིན། ། རྣམ་དག་བསྟན་ཅིང་སྐུ་གསུང་ཐུགས། །
རྡོ་རྗེའི་དབང་བསྐུར་སྦྱིན་དང་དྲུག ། དེ་ལ་ལྷར་བསྐྱེད་ཕྱག་རྒྱ་བྱིན། ། སོ་སོར་དབང་བསྐུར་ང་རྒྱལ་བཟུང༌། ། དབང་དོན་བཤད་དང་ལྔ་ཡིན་ནོ། ། ཞེས་པ་ལྟར་ལས། ཐོག་མར་ཁྱེད་རྣམས་ཀྱིས་བླ་མ་དང་གཙོ་བོ་དབྱེར་མེད་པ་ལ། རྡོ་རྗེ་སློབ་དཔོན་བདག་པོ་ཆེན་པོའི་དབང་ཞུ་བའི་ཡོན་དུ་མཎྜལ་འབུལ་བཅུག་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྒྲིབ་པ་ཐམས་ཅད་བཅོམ་སོགས་ཀྱིས་གསོལ་བ་བཏབ། གཉིས་པ་ཁྱེད་རྣམས་དབང་སྟེགས་སོ་སོ་ལ་གཞག་པ་ནི།
དཀྱིལ་འཁོར་གྱི་ཁང་པའི་ཕྱི་རོལ་དུ་མཉམ་པའི་ས་ལ། དགེ་སློང་ལ་དབང་སྟེགས་ཁྲུ་བཞི་པར་རེ་ཁཱ་ལྔ་དང་ལྡན་པའི་དབུས་སུ་ཤིང་སྟན་གྱི་སྟེང་དུ་ཁྲུ་གཉིས་པའི་སྣ་ཚོགས་པདྨ་འདབ་བརྒྱད་མཚན་མ་ལྔ་དང་བྲལ་བ། དགེ་ཚུལ་གྱི་རྟེན་ཅན་རྣམས་ལ་ཁྲུ་གཉིས་པར་རེ་ཁཱ་ལྔ་དང་ལྡན་པའི་དབུས་སུ་པདྨ་མེད་པའི་ཤིང་སྟན་དུ་བཅས་པ། ཁྱིམ་པའི་རྟེན་ཅན་རྣམས་ལ་བ་ལྕིས་བྱུགས་པ་ཁྲུ་གང་པར་རེ་ཁཱ་གསུམ་དང་ལྡན་པ་ཤིང་སྟན་མེད་པའི་ཕལ་པའི་སྟན་དུ་བཅས་པའི་དབང་སྟེགས་སོ་སོའི་རྣམ་པ་ཅན་གྱི་སྟེང་དུ་ཁྱེད་རྣམས་རྟེན་དགེ་སློང་དང་དགེ་ཚུལ་དང་ཁྱིམ་པ་རྣམས་སོ་སོར་འཁོད་པ་ཐམས་ཅད་ཀྱང་སློབ་དཔོན་གྱིས་ཡི་གེ་དྲུག་པས་བསང༌། སྭ་བྷཱ་ཝ་སོགས་བརྗོད་པས་སྟོང་པར་སྦྱངས། སྟོང་པའི་ངང་ལས་པདྨ་དང་ཟླ་ཉི་སྒྲ་གཅན་གྱི་དཀྱིལ་འཁོར་གྱི་སྟེང་དུ། རང་ཉིད་ཧཱུྃ་དང་རྡོ་རྗེ་ལས་སྐྱེས་པའི་བཅོམ་ལྡན་འདས་དཔལ་དུས་ཀྱི་འཁོར་ལོ་དྲི་མ་མེད་པའི་འོད་ཟེར་ལྔ་འཕྲོ་བ་ནས་སྙོམས་པར་འཇུག་པས་གནས་པའི་སྐུའི་རྣམ་པ་ཅན་རེ་རེར་གྱུར་པར་མོས་པ་མཛོད། གསུམ་པ་དེ་རྣམས་ལ་དབང་སོ་སོར་བསྐུར་བའི་སླད་དུ་དམིགས་པ་འདི་བཞིན་མཛོད། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་ཐུགས་ཀ་ནས། དགེ་སློང་གི་རྟེན་ཅན་རྣམས་ལ་བུ་མོ་ ་་་་་རྒྱུད་འགྲེལ་གཉིས་ཀ་ནས་འདི་བཞིན་བཤད་པ་དང༌།
ཀུན་མཁྱེན་བུ་སྟོན་པའི་དབང་ཆོག་ཏུའང་འདི་ཁོ་ན་བཞིན་བྱུང་བས། ད་ལྟའི་ཕྱག་ལེན་ལ་སློབ་དཔོན་གྱིས་དབང་བསྐུར་བའི་དགོངས་པ་མཛད། ཐུགས་ཀ་ནས་བུ་མོ་དང་གཞོན་ནུ་མ་རྣམས་སྐབས་སུ་གང་བབ་ཀྱི་གྲངས་དང་མཐུན་པར་སྤྲུལ་ཏེ། དེ་རྣམས་ཀྱིས་བུམ་པ་སོགས་དབང་རྫས་རྣམས་ཐོགས་ནས་དབང་བསྐུར་བའི་དམིགས་པ་དཔོན་སློབ་གཉིས་ཀས་མ་ཆད་པར་མཛད་ནས། དངོས་སུ་སློབ་དཔོན་གྱིས་དབང་བསྐུར་བ་དང་དབང་རྫས་སྦྱིན་ནོ། གཟུགས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་བུ་མ་སྐྱེས་པའི་རྣམ་པ་ཅན་བརྒྱད་དང༌། གཞོན་ནུ་མ་སྐྱེ་གནས་མ་ཉམས་པའི་རྣམ་པ་ཅན་གཉིས་རྣམས་སྤྲུལ་ཏེ་བུམ་པ་བརྒྱད་དང༌། རྒྱལ་རྣམ་རྒྱལ་གཉིས་ཏེ་བཅུ་ཐོགས་ནས་དབང་བསྐུར་ཞིང་ཁྲུས་བྱས། མགོ་བོར་ཅོད་པཎ་དང་དར་དཔྱངས། ལག་ཏུ་ཕྱག་རྒྱ་སྟེ་མཐེ་བོའི་རྡོ་རྗེ་བཅིངས་ཏེ་ཁྲུས་བྱ་བ་དང༌།
དགེ་ཚུལ་གྱི་རྟེན་ཅན་རྣམས་ལ་བུ་མོ་བཞི་དང༌། གཞོན་ནུ་མ་གཉིས་ཀྱིས་བུམ་པ་བཞི་དང་རྒྱལ་རྣམ་རྒྱལ་གཉིས་ཏེ་དྲུག་གི་ཆུ་དང༌། དར་དཔྱངས་དང༌། ཕྱག་རྒྱ་བྱིན་ཏེ་ཁྲུས་བྱ་བ་དང༌། ཁྱིམ་པའི་རྟེན་ཅན་རྣམས་ལ་བུ་མོ་གཅིག་དང༌། གཞོན་ནུ་མ་གཅིག་གིས་བུམ་པ་གཅིག་དང་རྒྱལ་རྣམ་རྒྱལ་བུམ་པ་སྟེ་གཉིས་ཀྱི་ཆུ་དང༌། ཕྱག་རྒྱ་བྱིན་ནས་དབང་བསྐུར་ཞིང་ཁྲུས་བྱས་ནས་དབང་ལེན་དགོས་པས། དེ་ལྟར་ངེས་པར་བྱས་ནས། དེའི་ཆོ་ག་རྣམས་དངོས་སུ་སློབ་དཔོན་གྱིས་བགྱི་བ་ཡིན་ཏེ། དེའང༌།
ཆུ་དང་ཅོད་པཎ་དར་དཔྱངས་དང༌། ། མཐེ་བོ་རྡོ་རྗེའི་དབང་བཞི་ལ། ། གསོལ་གདབ་སློབ་མ་དབང་རྫས་བསྐྱེད། ། སོ་སོར་དབང་བསྐུར་དབང་ལྷ་བསྟིམ། ། ཞེས་པ་ལྟར་ལས། དང་པོར་དགེ་སློང་དང་དགེ་ཚུལ་དང་ཁྱིམ་པའི་རྟེན་ཅན་གསུམ་ལ་སྐུར་བྱེད་མང་ཉུང་གི་ཁྱད་པར་ཙམ་མིན་པ་སོ་སོར་ཆུའི་དབང་བསྐུར་དགོས་པས་ན། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་ཆུའི་དབང་ཞུ་བའི་དོན་དུ་ཐལ་མོ་སྦྱར་ཏེ། གསོལ་བ་འདེབས་པའི་རྗེས་ཟློས་ལན་གསུམ་མཛོད། ཨོཾ་ཧཾ་ཧཾ་ཧིཾ་ཧིཾ་ནས་གྷ་ཊཻར་ཨ་བྷི་ཥིཉྩནྟུ་མཾ་སྭཱ་ཧཱ། ཞེས་གསོལ་བ་གདབ།
རྣམ་རྒྱལ་དུང་ཆོས་ཆུས་གང་བ་རྒྱལ་བའི་བུམ་པའི་སྟེང་དུ་བཞག་པ་སོགས་སྔར་ལྟར་བྱས་ལ། བུམ་པ་རྣམས་སྔགས་གཉིས་བརྗོད་པས་བསང་སྦྱངས། སྟོང་པའི་ངང་ལས་ཧཾ་ཧཱཾ་ལས་སྟེང་འོག་གི་བུམ་པ་ནས་ལྷའི་དལ་འགྲོའི་ཆུས་སུམ་གཉིས་ཙམ་གང་བར་གྱུར། སློབ་དཔོན་གྱིས། ཡི་གེ་དྲུག་པ་དང༌། སྭ་བྷཱ་ཝས་ཁྱེད་རྣམས་ཀྱི་ལུས་ཀྱི་འབྱུང་བ་དང་བུམ་པའི་ཆུ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་ལུས་ནམ་མཁའི་ཁམས་དང་སྟེང་ ་་་་་ཀུན་མཁྱེན་བུ་སྟོན་གྱིས། སྐབས་འདིར་དེ་རྣམས་ཀྱི་ཆོ་ག་ནི་སྔར་དབང་བདུན་གྱི་སྐབས་སུ་བཤད་པ་ཇི་ལྟ་བ་བཞིན་དུའོ་ཞེས་པ་ཙམ་ལས་གསལ་བར་མ་གསུངས་ཤིང༌། དེ་ཇི་ལྟ་བ་བཞིན་བྱས་ན་གོང་གི་དབང་བདུན་གྱི་སྐབས་སུ་བཤད་པ་ལྟར་འདིར་ཡང་བླང་རྒྱུའི་བརྡ་ཙམ་ལས་མི་དགོས་མོད། རྣམ་པར་དཔྱད་ན་དབང་བདུན་དབང་གོང་མ་དང་བཅས་པས་དབང་བསྐུར་མ་ཐག་པའི་སློབ་མ་ལ།
དབང་རྫས་རྣམས་ལྷའི་རང་བཞིན་དུ་བྱས་ནས་གཏད་པས་རྡོ་རྗེ་སློབ་དཔོན་གྱི་གོ་འཕང་མངའ་གསོལ་བ་ཙམ་ཞིག་བྱེད་པ་འདིར་ཡང་འཐད་དམ་སྙམ་པ་དང༌། བླ་མེད་ཀྱི་རྒྱུད་སྡེ་སྤྱི་འགྲོས་དང་ཡང་མཐུན་ཆེ་བར་སེམས་ཤིང་སྔོན་གྱི་ཟིན་བྲིས་འགར་ཡང་བུམ་པ་དང་བཅས་པའི་དབང་རྫས་འདི་ཐམས་ཅད་ལ་དབང་རྫས་བསྐྱེད་ཅིང་སློབ་མ་བསྐྱེད་པ་མི་མཛད་པའང་ཡོད་ཅེས་པའང་བྱུང་ཞིང༌། སློབ་མའི་ཁམས་དང་ཕུང་པོ་སོགས་གསར་དུ་སྦྱང་བསྒྱུར་རུང་མི་དགོས་པར་སེམས་སོ། ། འོན་ཀྱང་ཀུ་ས་ལིའི་ཡིག་ཆ་དང་མཐུན་པར་ད་ལྟའི་བླ་མའི་ཕྱག་ལེན་གྱི་རྒྱུན་དུའང་མཆིས་པས་དེ་ལྟར་བྱས་སོ། ། དེའི་དབང་དུ་བྱས་ན་འབྱུང་བ་དང་ཁམས་སོགས་ཤིན་ཏུ་ཆ་ཕྲ་བ་སྦྱོང་བའི་དགོངས་པས་ཡིན་ནམ་སྙམ། འོག་གི་བུམ་ཆུ་དུང་ཆོས་ཀྱི་ཆུ་དང་བཅས་པ་ཨཱ་དང་རྡོ་རྗེ་ལས་སྐྱེས་པའི་རྡོ་རྗེ་དབྱིངས་ཀྱི་དབང་ཕྱུག་མ་ལྗང་གུ་ནས་འཛིན་པ། ལུས་ཀྱི་རླུང་གི་ཁམས་དང་ཤར་ཤར་ལྷོའི་བུམ་ཆུ་དུང་ཆོས་ཀྱི་ཆུ་དང་བཅས་པ། ཨཱི་དང་རལ་གྲི་ལས་སྐྱེས་པའི་སྒྲོལ་མ་ནག་མོ་ནས་འཛིན་པ། ལུས་ཀྱི་མེའི་ཁམས་དང་ལྷོ་ལྷོ་ནུབ་ཀྱི་བུམ་ཆུ་དུང་ཆོས་ཀྱི་ཆུ་དང་བཅས་པ། རཱི་དང་རིན་པོ་ཆེ་ལས་སྐྱེས་པའི་གོས་དཀར་མོ་ནས་འཛིན་པ།
ལུས་ཀྱི་ཆུའི་ཁམས་དང་བྱང་བྱང་ཤར་གྱི་བུམ་ཆུ་དུང་ཆོས་ཀྱི་ཆུ་དང་བཅས་པ། ཨཱུ་དང་པདྨ་ལས་སྐྱེས་པའི་མཱ་མ་ཀཱི་ནས་འཛིན་པ། ལུས་ཀྱི་སའི་ཁམས་དང་ནུབ་ནུབ་བྱང་གི་བུམ་ཆུ་དུང་ཆོས་ཀྱི་ཆུ་དང་བཅས་པ། ལཱི་དང་འཁོར་ལོ་ལས་སྐྱེས་པའི་སྤྱན་མ་ནས་འཛིན་པ། དེ་རྣམས་ཀྱི་དཔྲལ་བར་ཨོཾ་ནས་ཧོཿའི་བར་བརྗོད། ཐུགས་ཀའི་ས་བོན་ལས་འོད་ཟེར་འཕྲོས། ཡེ་ཤེས་པ་རྣམས་ཡུམ་ལྔའི་རྣམ་པར་ཛཿཧཱུྃ་བྃ་ཧོཿཧཱི། དམ་ཚིག་པ་དང་ཡེ་ཤེས་པ་རོ་མཉམ། དབང་རྫས་ལྷར་བསྐྱེད་པ་ལ་བཅུག དེ་ནས།
ཨོཾ་ཨཱ་ཨཱི་སོགས་ཀྱིས་དབང་རྫས་ཀྱི་ལྷ་ལ་དབང་བསྐུར། རིགས་ཀྱི་བདག་པོའི་རྒྱས་གདབ། གནྡྷཾ་སོགས་ཀྱིས་མཆོད། ཞུ་བ་ལས་བྱུང་བའི་དབང་རྫས་བུམ་པའི་ཆུར་གྱུར་ཅེས་བརྗོད། ཨོཾ་པྲཛྙཱ་པཱ་ར་སོགས་ཀྱིས་བུམ་ཆུ་གོང་ལྟར་བསྲེ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀའི་ས་བོན་ལས་འོད་འཕྲོས། དབང་གི་ལྷ་གཤེགས་པ་གཤེགས་མ་སོགས་ཀྱིས་སྤྱན་དྲངས་ནས་མཆོད་པའི་བར་གོང་བཞིན་བྱ། ཁྱེད་རྣམས་ལ་དབང་བསྐུར་བའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། རྡོ་རྗེ་ཅན་གྱི་སངས་རྒྱས་སོགས་བརྗོད། ཅེས་གསོལ་བ་བཏབ་པས།
དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་སེམས་མ་རྣམས་ཀྱིས་གདུགས་དང་རྒྱལ་མཚན་དང་བ་དན་ན་བཟའ་དང༌། རོལ་མོའི་སྒྲ་དང་གླུ་དང་གར་དང་མེ་ཏོག་དང་གུར་གུམ་ལ་སོགས་པས་ཆར་འབེབས་བཞིན་པས་མཆོད། གཟུགས་རྡོ་རྗེ་མ་ལ་སོགས་པས་བཀྲ་ཤིས་ཀྱི་ཚིགས་བཅད་བརྗོད། ཁྲོ་བོ་ཁྲོ་མོ་རྣམས་ཀྱིས་བར་ཆད་ཀྱི་བགེགས་བསྐྲད་པ་དང་བཅས་ཏེ་དབང་བསྐུར་བར་མོས། ཞེས་བརྗོད་ལ། གནྡྷཾ་སོགས་དང༌། མེ་ཏོག་འཐོར་ཞིང་དྲིལ་བུའི་སྒྲ་དང་བཅས་ཏེ། བཀྲ་ཤིས་གང་ཞིག་ནས་ཧོ་ཧཾ་ཀྵཿཞེས་པའི་བར་བརྗོད་དོ། ། དཀྱིལ་འཁོར་གྱི་གཙོ་བོ་དང་དབྱེར་མེད་པའི་བླ་མའི་ཐུགས་ཀ་ནས་དགེ་སློང་གི་རྟེན་ཅན་རྣམས་ལ་བུ་མོ་གཟུགས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་བུ་མ་སྐྱེས་པའི་རྣམ་པ་ཅན་བརྒྱད་དང༌།
གཞོན་ནུ་མ་སྐྱེ་གནས་མ་ཉམས་པའི་རྣམ་པ་ཅན་གཉིས་རྣམས་སྤྲུལ་ཏེ། དེ་རྣམས་དང་སློབ་དཔོན་ལྷན་ཅིག་པས་གཤེགས་མ་ལྔའི་རང་བཞིན་ཅན་གྱི་ཆུས་གང་བའི་བུམ་པ་བརྒྱད་དང་རྒྱལ་རྣམ་རྒྱལ་གཉིས་ཏེ་བཅུ་ཕྱག་ཏུ་ཐོགས་ནས་དབང་བསྐུར། དགེ་ཚུལ་གྱི་རྟེན་ཅན་རྣམས་ལའང་དམིགས་པ་གཞན་གོང་ལྟར་དང༌། ཡུམ་རྣམས་དང༌། བླ་མའི་ཐུགས་ཀ་ནས་སྤྲུལ་པའི་བུ་མོ་བཞི་དང་གཞོན་ནུ་མ་གཉིས་ལྷན་ཅིག་པས་གཤེགས་མ་ལྔའི་རང་བཞིན་ཅན་གྱི་ཆུས་གང་བའི་བུམ་པ་བཞི་དང་རྒྱལ་རྣམ་རྒྱལ་གཉིས་ཏེ་དྲུག་ཕྱག་ཏུ་ཐོགས་ནས་དབང་བསྐུར། ཁྱིམ་པའི་རྟེན་ཅན་རྣམས་ལ། ཡུམ་རྣམས་དང་བུ་མོ་གཅིག་དང་གཞོན་ནུ་མ་གཅིག་ལྷན་ཅིག་པས་བུམ་པ་གཅིག་དང་རྒྱལ་རྣམ་རྒྱལ་ཏེ་གཉིས་ཕྱག་ཏུ་ཐོགས་ནས་དབང་བསྐུར་བར་མོས་པ་བྱ་དགོས་པ་ཡིན་པས། ཁྱེད་རྣམས་རང་རང་གི་རྟེན་དང་མཐུན་པའི་དམིགས་པ་སོ་སོར་བྱས། སློབ་དཔོན་གྱིས་ཆོ་ག་ཟོར་ཡང་བའི་ཆེད་དུ་སྟབས་ཅིག་བྱས་ནས་སོ་སོའི་སྒོས་ཆོས་ཀྱི་འབྱིན་འཇུག་རྣམས་བྱེད་པ་ཡིན་པས། དེ་རྣམས་ཐུགས་ལ་ཞོག་མཛོད།
དབང་བསྐུར་རྡོ་རྗེ་སོགས་ནས་བི་ཤོ་དྷ་ནི་སྭཱ་ཧཱ། ཞེས་དང་གནས་ལྔར་བཞག་སྟེ་དབང་བསྐུར་བའི་མཐར། དབང་བསྐུར་ཞིང་ཁྲུས་བྱས་པས་ཁམས་ལྔ་ཡུམ་ལྔར་གྱུར། དེའི་འོད་ཀྱིས་དཀྱིལ་འཁོར་པས་ཡུམ་ལྔ་སྤྱན་དྲངས་པ་དང་དབང་གི་ལྷ་ཐམས་ཅད་ཀྱང་རིགས་ལྔའི་རྣམ་པས་ཁམས་ལྔ་ཡུམ་ལྔར་གསལ་བ་ལ་ཐིམ། དེ་ལ་མཆོད་པ་རྣམས་ཀྱིས་མཆོད་པར་མོས། གནྡྷཾ་སོགས་བརྗོད། དེ་ནི་དགེ་སློང་དང་དགེ་ཚུལ་དང་ཁྱིམ་པའི་རྟེན་ཅན་རྣམས་ལ་རྡོ་རྗེ་སློབ་དཔོན་བདག་པོའི་ཆེད་དུ་ཆུའི་དབང་བསྐུར་བ་ཡིན་ནོ། ། འོག་མ་རྣམས་ལའང་སྐུར་བྱེད་ནམ་མཁའི་ལྷ་ཚོགས་རྣམས་ཀྱིས་མཆོད་པ་དང་བཀྲ་ཤིས་ཀྱི་ཚིགས་བཅད་དང༌། ཡི་གེ་དྲུག་པ་བརྗོད་པ་རྣམས་དངོས་སུ་མི་བརྗོད་པ་མ་གཏོགས་པ་དེས་འགྲེའོ། ། གཉིས་པ་དགེ་སློང་གི་རྟེན་ཅན་ཁོ་ན་ལ་ཅོད་པཎ་གྱི་དབང་གི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད།
ཨོཾ་ཨིཾ་ཨིཾ་སོགས་ཀྱིས་གསོལ་བ་གདབ། སློབ་དཔོན་གྱིས་སྔགས་གཉིས་བརྗོད་པས་ཁྱེད་རྣམས་ཀྱི་ཕུང་པོ་དང་ཅོད་པཎ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་རྣམ་ཤེས་ཀྱི་ཕུང་པོ་དང་ཅོད་པཎ་ལྗང་གུ། ཨ་དང་རྡོ་རྗེ་ལས་མི་བསྐྱོད་པ་ལྗང་གུ་ནས་འཛིན་པ་སོགས་ཀྱིས་ལྷ་རྣམས་སོ་སོར་བསྐྱེད་པའི་གནས་རྣམས་བྱིན་གྱིས་བརླབས་ནས་ཡེ་ཤེས་པ་རྣམས་རིགས་ལྔའི་རྣམ་པས་བཅུག་པ་དང་དབང་རྫས་ཀྱི་ལྷ་ལ་དབང་བསྐུར་བ་རིགས་ཀྱི་བདག་པོའི་རྒྱས་གདབ་པ། མཆོད་པའི་བར་རིགས་འགྲེ། ཞུ་བ་ལས་བྱུང་བའི་དབང་རྫས་ཅོད་པཎ་དུ་གྱུར། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀའི་ས་བོན་གྱིས་དབང་ལྷ་སྤྱན་དྲངས་ནས་མཆོད། ཁྱེད་རྣམས་ལ་དབང་བསྐུར་བའི་སླད་དུ་གསོལ་བ་འདེབས་པའི་རྗེས་ཟློས་མཛོད། རྡོ་རྗེ་ཅན་སོགས། ཞེས་གསོལ་བ་བཏབ་པས།
དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་སེམས་མ་ནས་བར་ཆད་ཀྱི་བགེགས་བསྐྲད་དེ། བླ་མའི་ཐུགས་ཀ་ནས་སྤྲུལ་པའི་བུ་མོ་བརྒྱད་དང་གཞོན་ནུ་མ་གཉིས་རྣམས་དང་སློབ་དཔོན་ལྷན་ཅིག་པས་གཤེགས་པ་ལྔའི་རང་བཞིན་ཅན་གྱི་ཅོད་པཎ་ཕྱག་ཏུ་ཐོགས་ཏེ། དགེ་སློང་གི་རྟེན་ཅན་ཁོ་ན་ལ་དབང་བསྐུར་བར་མོས། དབང་བསྐུར་རྡོ་རྗེ་ནས་པ་རི་ཤུདྡྷ་སྭཱ་ཧཱ་ཞེས་པས་གནས་ལྔར་བཞག་མཐར་མགོ་ལ་བཅིང༌། དེ་བརྟན་པའི་སླད་དུ་ཨོཾ་ཨཱ་ཨཱི་སོགས་ཆུས་ཀྱང་དབང་བསྐུར། ཕུང་པོ་ལྔ་སངས་རྒྱས་ལྔར་གནས་གྱུར། དེའི་འོད་ཀྱིས་དཀྱིལ་འཁོར་ལས་སངས་རྒྱས་སྤྱན་དྲངས་པ་དང་དབང་གི་ལྷ་རྣམས་ཀྱང་རིགས་ལྔའི་རྣམ་པས་ཕུང་པོ་ལྔ་སངས་རྒྱས་ལྔར་གསལ་བ་ལ་ཐིམ། དེ་ལ་མཆོད་པ་རྣམས་ཀྱིས་མཆོད་པར་མོས། གནྡྷཾ་སོགས་བརྗོད།
དེ་ནི་དགེ་སློང་གི་རྟེན་ཅན་རྣམས་ལ་རྡོ་རྗེ་སློབ་དཔོན་བདག་པོའི་ཆེད་དུ་ཅོད་པཎ་གྱི་དབང་བསྐུར་བ་ཡིན་ནོ། ། གསུམ་པ་དགེ་སློང་དང་དགེ་ཚུལ་གཉིས་སོ་སོར་དར་དཔྱངས་ཀྱི་དབང་གི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཨོཾ་ཨ་ཨཱ་ཨཾ་སོགས་ཀྱིས་གསོལ་བ་གདབ། སློབ་དཔོན་གྱིས་སྔགས་གཉིས་བརྗོད་པས་ཁྱེད་རྣམས་ཀྱི་རླུང་བཅུ་དང་དར་དཔྱངས་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་རླུང་མཉམ་གནས་དང་དར་དཔྱངས་ནག་པོ་རྣམས་ཨ་ཧ་དང༌། སྤོས་སྣོད་རྔ་ཡབ་ནག་པོ་ལས་སྐྱེས་པའི་ནག་མོ་འབར་བ་མོ་དང་དུ་བ་མ་ནག་མོ་ནས་འཛིན་པ། གྱེན་རྒྱུ་དང་རྩངས་པ་དར་དཔྱངས་དམར་པོ་རྣམས་ཨཿཧཿསོགས་ཀྱིས་ལྷ་རྣམས་བསྐྱེད་པའི་གནས་བྱིན་གྱིས་བརླབས་ནས་ཡེ་ཤེས་པ་རྣམས་ནུས་མ་བཅུའི་རྣམ་པས་བཅུག་པ་དང་དབང་རྫས་ཀྱི་ལྷ་ལ་དབང་བསྐུར། རིགས་ཀྱི་བདག་པོའི་རྒྱས་གདབ། དེ་ལ་མཆོད་དེ། ཞུ་བ་ལས་བྱུང་བའི་དབང་རྫས་དར་དཔྱངས་སུ་གྱུར།
བླ་མ་དང་དཀྱིལ་འཁོར་གྱི་གཙོ་བོ་སོགས་ཀྱིས་དབང་ལྷ་སྤྱན་དྲངས་ནས་མཆོད། ཁྱེད་རྣམས་ལ་དབང་བསྐུར་བའི་སླད་དུ་གསོལ་བ་འདེབས་པའི་རྗེས་ཟློས་མཛོད། རྡོ་རྗེ་ཅན་སོགས། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད་ཅེས་སོགས་ནས་བར་ཆད་ཀྱི་བགེགས་བསྐྲད། བླ་མའི་ཐུགས་ཀ་ནས་སྤྲུལ་པའི་བུ་མོ་བརྒྱད་དང་གཞོན་ནུ་མ་གཉིས་རྣམས་སློབ་དཔོན་ལྷན་ཅིག་པས་ནུས་མ་བཅུའི་རང་བཞིན་ཅན་གྱི་དར་དཔྱངས་ཕྱག་ཏུ་ཐོགས་ཏེ། དགེ་སློང་གི་རྟེན་ཅན་རྣམས་ལ་དབང་བསྐུར། དགེ་ཚུལ་གྱི་རྟེན་ཅན་རྣམས་ལ་བུ་མོ་བཞི་གཞོན་ནུ་མ་གཉིས་རྣམས་ལྷན་ཅིག་པས་དར་དཔྱངས་ཕྱག་ཏུ་ཐོགས་ནས་དབང་བསྐུར་བར་མོས། དབང་བསྐུར་རྡོ་རྗེ་ནས་པ་རི་པཱུ་ར་ཎི་སྭཱ་ཧཱ་ཞེས་པས་གནས་ལྔར་བཞག་མཐར་དཔྲལ་བར་བཅིང༌། དེ་བརྟན་པའི་སླད་དུ་ཨོཾ་ཨཱ་ཨཱི་སོགས་ཆུས་ཀྱང་དབང་བསྐུར།
རླུང་བཅུ་ནུས་མ་བཅུར་གྱུར། དེའི་འོད་ཀྱིས་དཀྱིལ་འཁོར་ལས་ནུས་མ་བཅུ་སྤྱན་དྲངས་པ་དང་དབང་གི་ལྷ་ཐམས་ཅད་ཀྱང་ནུས་མ་བཅུའི་རྣམ་པས་རླུང་བཅུ་ནུས་མ་བཅུར་གསལ་བ་ལ་ཐིམ། དེ་ལ་མཆོད་པ་རྣམས་ཀྱིས་མཆོད་པར་མོས། གནྡྷཾ་སོགས་བརྗོད། དེ་ནི་དགེ་སློང་དང་དགེ་ཚུལ་གྱི་རྟེན་ཅན་སོ་སོ་ལ་རྡོ་རྗེ་སློབ་དཔོན་བདག་པོའི་ཆེད་དུ་དར་དཔྱངས་ཀྱི་དབང་བསྐུར་བ་ཡིན་ནོ། ། བཞི་པ་དགེ་སློང་དང་དགེ་ཚུལ་དང་ཁྱིམ་པའི་རྟེན་ཅན་གསུམ་སོ་སོས་ཕྱག་རྒྱའི་དབང་གི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཨོཾ་ཨ་ཨཱ་ཨེ་ཨཻ་སོགས་ཀྱིས་གསོལ་བ་གདབ། སློབ་དཔོན་གྱིས་སྔགས་གཉིས་བརྗོད་པས་ཁྱེད་རྣམས་ཀྱི་དབང་པོ་ཡུལ་བཅས་དང་མཐེ་བོའི་རྡོ་རྗེ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་རྣ་བའི་དབང་པོ་དང་ཡུལ་ཆོས་མཐེ་བོའི་རྡོ་རྗེ་རྣམས་ཨཱ་ཨཱ་དང་རྡོ་རྗེ་ལས་སྐྱེས་པའི་ཕྱག་ན་རྡོ་རྗེ་དང་ཆོས་དབྱིངས་རྡོ་རྗེ་མ་ནས་འཛིན་པ། སྣའི་དབང་པོ་དང་ཡུལ་རེག་བྱ་མཐེ་བོའི་རྡོ་རྗེ་རྣམས་ཨེ་ཨེ་དང་རལ་གྲི་ལས་སྐྱེས་པའི་ནམ་མཁའི་སྙིང་པོ་དང་རེག་བྱ་རྡོ་རྗེ་མ་ནས་ཀུན་ཏུ་བཟང་པོ་སྒྲ་རྡོ་རྗེ་མའི་བར་གྱི་ལྷ་རྣམས་བསྐྱེད།
དེ་རྣམས་ཀྱི་དཔྲལ་བར་ཨོཾ་ནས་ཡེ་ཤེས་པ་རྣམས་སེམས་དཔའ་སེམས་མའི་རྣམ་པར་བཅུག་པ་དང་དབང་རྫས་ཀྱི་ལྷ་ལ་དབང་བསྐུར། རིགས་ཀྱི་བདག་པོའི་རྒྱས་གདབ། དེ་ལ་མཆོད་དེ། ཞུ་བ་ལས་བྱུང་བའི་དབང་རྫས་མཐེ་བོའི་རྡོ་རྗེར་གྱུར། བླ་མ་དང་དཀྱིལ་འཁོར་གྱི་གཙོ་བོ་སོགས་ཀྱིས་དབང་ལྷ་སྤྱན་དྲངས་ནས་མཆོད། ཁྱེད་རྣམས་ལ་དབང་བསྐུར་བའི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། རྡོ་རྗེ་ཅན་སོགས་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད་སོགས་ནས་བར་ཆད་ཀྱི་བགེགས་བསྐྲད། བླ་མའི་ཐུགས་ཀ་ནས་སྤྲུལ་པའི་བུ་མོ་བརྒྱད་དང་གཞོན་ནུ་མ་གཉིས་རྣམས་དང་སློབ་དཔོན་ལྷན་ཅིག་པས་སེམས་དཔའ་སེམས་མའི་རང་བཞིན་ཅན་གྱི་མཐེ་བོའི་རྡོ་རྗེ་ཕྱག་ཏུ་ཐོགས་ཏེ་དགེ་སློང་གི་རྟེན་ཅན་རྣམས་ལ་དབང་བསྐུར། དགེ་ཚུལ་གྱི་རྟེན་ཅན་རྣམས་ལ་བུ་མོ་བཞི་དང་གཞོན་ནུ་མ་གཉིས་ཏེ་དྲུག་དང་བཅས་པ་ཁྱིམ་པའི་རྟེན་ཅན་རྣམས་ལ་བུ་མོ་གཅིག་དང་གཞོན་ནུ་མ་གཅིག་སྟེ་གཉིས་དང་བཅས་པས་མཐེ་བོའི་རྡོ་རྗེ་ཐོགས་ཏེ་དབང་བསྐུར་བར་མོས།
དབང་བསྐུར་རྡོ་རྗེ་སོགས་དང༌། འདི་དེ་སངས་རྒྱས་ཐམས་ཅད་སོགས་ནས་བི་ཤོ་དྷ་ནི་སྭཱ་ཧཱ། ཞེས་དབང་བསྐུར་བའི་མཐར་ལག་ཏུ་བྱིན་ལ། དེ་བརྟན་པའི་སླད་དུ། ཨོཾ་ཨཱ་ཨཱི་སོགས་ཆུས་ཀྱང་དབང་བསྐུར། དབང་ཡུལ་སེམས་དཔའ་སེམས་མར་གྱུར། དེའི་འོད་ཀྱིས་དཀྱིལ་འཁོར་ལས་སེམས་དཔའ་སེམས་མ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་སེམས་དཔའ་སེམས་མའི་རྣམ་པས་དབང་ཡུལ་སེམས་དཔའ་སེམས་མར་གསལ་བ་ལ་ཐིམ། དེ་ལ་མཆོད་པ་རྣམས་ཀྱིས་མཆོད་པར་མོས། གནྡྷཾ་སོགས་བརྗོད་དོ། །
དགེ་སློང་ལ་ཆེད་དུ་བརྗོད་ཅིང་བསྔགས་པ་ནི། གདུག་པ་བསྡིགས་པར་བྱེད་པའི་མཆོག་ནས། ཁྱོད་ནི་མངོན་སུམ་སངས་རྒྱས་སྲས། ། ཞེས་གསུངས་ཏེ་དེའི་དོན་ནི། དེ་ལྟར་དབང་བསྐུར་བས་དགེ་སློང་གི་རྟེན་ཅན་གྱུར་པ་ཁྱེད་རྣམས་སྟོང་ཉིད་སྙིང་རྗེའི་བདག་ཉིད་ཅན་གྱི་སློབ་དཔོན་དུ་བྱིན་གྱིས་བརླབས་པས་ན། དེང་ཕྱིན་ཆད་སྟོང་པ་དང་སྙིང་རྗེ་རྒྱུན་མི་ཆད་པའི་སྒོ་ནས་སེམས་ཅན་གྱི་དོན་བྱེད་པ་པོར་གྱུར་ཏེ། དེའི་མཚན་མར་རྡོ་རྗེ་དྲིལ་བུ་མི་འབྲལ་བར་བཟུང་ནས། ཚུལ་ཇི་ལྟ་བུས་འདུལ་བར་འགྱུར་བ་དེ་ལྟ་བུའི་ཆོས་གཞན་རྣམས་ལ་སྟོན་པའི་སློབ་དཔོན་ཐུ་བོའམ། གནས་བརྟན་རྒན་པོའང་ཡིན་ལ། སྲིད་པའི་ཟུག་རྔུ་ཉོན་མོངས་པ་དང་རྣམ་རྟོག་གི་ཟག་པ་ཟད་པའི་དགྲ་བཅོམ་པ།
གཅིག་ཏུ་གཞན་ལ་ཕན་པར་བྱེད་པ་ཁྱོད་ནི་མངོན་སུམ་དུ་སངས་རྒྱས་ཀྱི་སྲས་སུ་གྱུར་ཏོ། ། ཞེས་པའི་དོན་ཏོ། ། དེ་བཞིན་དུ་དགེ་ཚུལ་ལ་སེམས་དཔའ་སེམས་མ་དང་སྤྲུལ་པའི་བུ་མོ་བཞི་དང་གཞོན་ནུ་མ་གཉིས་དང་ཁྱིམ་པ་སོ་སོར་སེམས་དཔའ་སེམས་མ་དང་བུ་མོ་གཅིག་སོགས་སྔར་གྱི་རིགས་འགྲེས་བརྡ་སྤྲོད་ཅིང་དབང་བསྐུར།

དབང་གི་ལྷ་རྣམས་ཀྱང་དེ་ཉིད་དུ་ཐིམ་པར་བསམས་ལ་མཆོད། དེ་ནི་དགེ་སློང་དང་དགེ་ཚུལ་དང་ཁྱིམ་པའི་རྟེན་ཅན་སོ་སོ་ལ་རྡོ་རྗེ་སློབ་དཔོན་བདག་པོའི་ཆེད་དུ་ཕྱག་རྒྱ་སྟེ་མཐེ་བོའི་རྡོ་རྗེའི་དབང་བསྐུར་བ་ཡིན་ནོ། ། བཞི་པ་རྗེས་གནང་སྦྱིན་པ་ནི། འགྲེལ་པ་ལས། རྒྱུད་བསྟན་པའི་དོན་དུ་གསུང་ངམ། རྗེས་སུ་གནང་བ་སྦྱིན་པར་བྱའོ་ཞེས་གསུངས་པའི་དོན། སློབ་མ་དེ་གསུམ་སོ་སོ་ལ་རྗེས་གནང་གི་དབང་གི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། ཨོཾ་ཨེ་ཝཾ་པདྨ་བཛྲ་སོགས་ཀྱིས་གསོལ་བ་གདབ། སློབ་དཔོན་གྱིས་སྔགས་གཉིས་བརྗོད་པས་ཁྱེད་རྣམས་ཀྱི་ཡེ་ཤེས་ཀྱི་ཕུང་པོ་དང་རྣམ་ཤེས་ཀྱི་ཁམས་ཕྱག་མཚན་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཁྱེད་རྣམས་ཀྱི་ཡེ་ཤེས་ཀྱི་ཕུང་པོ་དང་ཕྱག་མཚན་རྣམས་ཧཾ་ཀྵ་དང་རྡོ་རྗེ་ལས་རྡོར་སེམས་དང་ཤེས་ཕྱིན་མ་བསྐྱེད་ནས་ཞུ་བ་ལས་བྱུང་བའི་དབང་རྫས་ཕྱག་མཚན་རྣམས་སུ་གྱུར་པའི་བར་དང༌། བླ་མ་དང་དཀྱིལ་འཁོར་གྱི་གཙོ་བོ་སོགས་ནས་བར་ཆད་ཀྱི་བགེགས་བསྐྲད།
རྡོ་རྗེ་སེམས་དཔའ་ཡབ་ཡུམ་གྱིས་རིགས་ལྔ་སོ་སོའི་ངོ་བོ་ཅན་གྱི་ཕྱག་མཚན་རྣམས་ཕྱག་ཏུ་ཐོགས་ཏེ། དབང་བསྐུར་རྡོ་རྗེ་དང༌། འཇིག་རྟེན་ཀུན་ལ་ཐམས་ཅད་ཅེས་པ་ནས་འཁོར་ལོའི་འཁོར་ལོ་རབ་ཏུ་བསྐོར། ཨོཾ་ཧཾ་ཀྵཿཙཀྲ་ཙཀྲ་པྲ་བརྟ་ཀ་སྭཱ་ཧཱ། ཞེས་པའི་བར་བརྗོད་དེ་ཕྱག་མཚན་རྣམས་གནས་ལྔ་དང་ལག་ཏུ་བཞག་སྟེ་དབང་བསྐུར། དེ་བརྟན་པའི་སླད་དུ་ཨོཾ་ཨཱ་ཨཱི་སོགས་ཆུས་ཀྱང་དབང་བསྐུར། ཆགས་པའི་ཕུང་པོ་དང་ཡུལ་རྡོ་རྗེ་སེམས་དཔའ་ཡབ་ཡུམ་དུ་གྱུར། དེའི་འོད་ཀྱིས་དཀྱིལ་འཁོར་ལས་རྡོ་རྗེ་སེམས་དཔའ་ཡབ་ཡུམ་སྤྱན་དྲངས་པ་དང༌། དབང་གི་ལྷ་རྣམས་རྡོ་རྗེ་སེམས་དཔའ་ཡབ་ཡུམ་གྱི་རྣམ་པས། ཆགས་པའི་ཕུང་པོ་དང་ཡུལ་རྡོ་རྗེ་སེམས་དཔའ་ཡབ་ཡུམ་དུ་གསལ་བ་ལ་ཐིམ།
དེ་ལ་མཆོད་པ་རྣམས་ཀྱིས་མཆོད་པར་མོས། གནྡྷཾ་སོགས་བརྗོད། དེ་ལྟར་ཁྱེད་རྣམས་རྡོ་རྗེ་སློབ་དཔོན་བདག་པོར་དབང་བསྐུར་ནས་སེམས་ཅན་གྱི་དོན་སྒྲུབ་དགོས་ཤིང༌། ཇི་ལྟར་སྒྲུབ་པའི་ཚུལ་ཡང༌། མདུན་དུ་བྷྲཱུྃ་ལས་བྱུང་བའི་འཁོར་ལོ། ཨོཾ་བཛྲ་ཧེ་ཏུ་མཱཾ་ཞེས་སོགས་ནས་སརྦ་ཏ་ཐཱ་ག་ཏ་ཨ་ནུ་རཱ་ག་ཡཱ་མི། ཞེས་གསུང་ཞིང་ཕྱོགས་བཞི་སྟེང་འོག་རྣམས་སུ་མདའ་རེ་འཕངས་པར་བསམས་པའི་བར་རྗེས་གནང་རྣམས་གཞུང་ལྟར་སྦྱིན་ནོ། ། འོན་ཀྱང་དེར་སྔགས་ཀྱི་རྗེས་གནང་དཀྱུས་ལྟར་བྱ་བའམ། མི་ནུས་ན་དུས་ཞབས་པས་འདམས་ཀ་མཛད་པ་ལྟར། སྣ་ཚོགས་རྡོ་རྗེ་ལག་ཏུ་བྱིན་ཏེ་ཞི་དང་རྒྱས་དང་དབང་སོགས་འོག་ནས་འབྱུང་བ་ལྟར་བྱའོ། །
དེ་ནས་ལུང་བསྟན་པ་ནི། གཡོན་པའི་ཁུ་ཚུར་གྱི་ཆོས་གོས་ཀྱི་གྲྭ་བཟུང༌། གཡས་པ་མི་འཇིགས་པ་སྦྱིན་པའི་ཕྱག་རྒྱ་དང་བཅས་ཏེ། ཁྱེད་རྣམས་སོ་སོའི་མིང་ནས་ལུང་བསྟན་པར་བསམ་ཞིང༌། སྲིད་པའི་ངན་འགྲོ་ནས་བྷུ་ཝཿསྭཿགང་ལ་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་དཀྱིལ་འཁོར་གྱི་ལྷ་ཚོགས་རྣམས་དང་ལྷན་ཅིག་པས་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ་ཞེས་པའི་བར་རོ། ། ཡང་ན་དུས་ཞབས་པའི་དཀྱིལ་ཆོག་ལས་འབྱུང་བ་ལྟར་ན། ལུང་བསྟན་པ་དང་དབུགས་དབྱུང་དང༌། ། མིག་ཐུར་རྨོངས་པ་སྤང་བ་དང༌། ། མེ་ལོང་ཡེ་ཤེས་དབང་དང་ནི། ། ཆོས་དང་འཕྲིན་ལས་གནང་བ་དང༌། །
སློབ་དཔོན་གྱི་ནི་ལས་རྣམས་དང༌། ། དམ་ཚིག་རྣམས་ནི་བསྒྲག་པར་བྱ། ། ཞེས་གསུངས་པའི་རྗེས་སུ་འབྲང་ན། དང་པོ་ལུང་བསྟན་པ་ནི། བཤད་མ་ཐག་པ་ལྟར་བྱའོ། ། གཉིས་པ་དབུགས་དབྱུང་ནི་འོག་ཏུ་འབྱུང་ངོ༌། ། གསུམ་པ་མིག་ཐུར་གྱི་དབང་ནི། ཨོཾ་ནཻ་ཏྲ་ནས་ཌྒྷ་ཊ་ཡཱ་མི་ཞེས་པའི་བར་དང༌། བཞི་པ་མེ་ལོང་གི་དབང་ནི། ཨཱཿཡིས་བསྔགས་པའི་མེ་ལོང༌།
ཆོས་རྣམས་གཟུགས་བརྙན་ལྟ་བུ་སྟེ། ། ཞེས་པ་ནས། སྐྱོབ་པ་རྣམས་ཀྱི་སྲས་སུ་སྐྱེ། ། ཞེས་པའི་བར་གོང་བཞིན་བརྗོད། ལྔ་པ་ཆོས་འཁོར་བསྐོར་བའི་རྗེས་གནང་ནི། ཨོཾ་ཨེ་ཝཾ་པདྨ་སོགས་ཀྱིས་གསོལ་བ་གདབ་པ་ནས། མངའ་བདག་གསུང་བ་དེ་ལྟར་བགྱི། ། ཞེས་པའི་བར་སྔར་བཞིན་བྱ་བ་ནི་རྒྱས་པ་ཡིན་ནོ། ། བསྡུས་པ་ལ་དགའ་ན་དེའི་གོང་མཐའ་རྣམས་དོར་ལ། འཇིག་རྟེན་ཀུན་ལ་ཐམས་ཅད་ནས། །
ཙཀྲ་ཙཀྲ་པྲ་ཝརྟྟ་ཀ་སྭཱ་ཧཱ། ཞེས་པའི་བར་གྱི་ཚིགས་བཅད་དང་སྔགས་ཙམ་བརྗོད། རྒྱས་བསྡུས་གཉིས་ཀ་ལྟར་ཡང༌། དྲུག་པ་ཕྲིན་ལས་བརྒྱད་སྒྲུབ་པ་སྔགས་ཀྱི་རྗེས་གནང་ངམ། ཡང་ན་ཆོ་ག་གཞན་ནས་འབྱུང་བ་བཞིན། སྣ་ཚོགས་རྡོ་རྗེ་ལག་ཏུ་སྦྱིན་ཏེ། ཚིག་འདི་དག་ལ་གསན་པས་ཁྱབ་སྟེ། ཞི་དང་རྒྱས་དང་དབང་དང་དགུག ། སྡང་བར་བྱེད་དང་གནོད་སོགས་དང༌། ། གསོད་དང་བསྐྲད་པ་ཐམས་ཅད་དེ། །
ལས་དེ་རྣམས་ནི་བསྒྲུབ་པར་གྱིས། ། ཞེས་པ་ནི་སངས་རྒྱས་ཀྱི་ཕྲིན་ལས་བརྒྱད་པོ་དེ་དག་གི་སྒོ་ནས་སེམས་ཅན་གྱི་དོན་རྒྱ་ཆེན་པོ་སྒྲུབས་ཤིག་ཅེས་པ་སྟེ། ཕྲིན་ལས་སྒྲུབ་པའི་རྗེས་གནང་དང༌། བདུན་པ་སློབ་དཔོན་གྱི་ལས་སུ་བྱ་བ་དེ་ཁོ་ན་ཉིད་བཅུ་ཤེས་ནས་སློབ་མ་རྗེས་སུ་འཛིན་པའི་རྗེས་སུ་གནང་བ་ནི། དབང་གི་དོན་དུ་ས་ནི་ཡོངས་བརྟག་སོགས་ནས་ཞི་བ་ལ་སོགས་མཐའ་དག་རབ་ཏུ་བྱ། ། ཞེས་པའི་བར་བརྗོད་དེ། དེའི་དོན་ནི། ཁྱེད་རྣམས་ཀྱིས་སློབ་མ་ལ་དབང་བསྐུར་བའི་དོན་དུ་དཀྱིལ་འཁོར་གྱི་ས་གཞི་དང༌། ལས་དང་མཐུན་པའི་ཐབ་ཀྱི་དབྱེ་བ་དང༌། བུམ་པ་དང་དཀྱིལ་འཁོར་གྱི་རྒྱུ་ཚད་མཚན་ཉིད་ལ་སོགས་པ་དང༌།
སྦྱིན་སྲེག་དང་ཕུར་བུ་གདབ་པ་སོགས་ལ་ཤིན་ཏུ་མཁས་པར་བྱས་ནས་དཀྱིལ་འཁོར་བཞེངས་ཏེ། དེའི་ཆོ་གས་མངོན་པར་དབང་བསྐུར་བ་དང༌། ཞི་སོགས་ལས་ཀྱི་ཚོགས་མཐའ་དག་སྒྲུབ་པའི་སྒོ་ནས་སེམས་ཅན་གྱི་དོན་རབ་ཏུ་བྱ་དགོས་སོ་ཞེས་སློབ་དཔོན་གྱི་ལས་སུ་བྱ་བའི་དམ་ཚིག་རྗེས་སུ་གནང་བ་སྟེ་རྗེས་གནང་གོང་འོག་གཉིས་གང་མོས་ཤིག་བྱའོ། ། ལྔ་པ་དབང་གི་རྣམ་དག་བསྟན་པ་ནི། དང་པོར་ཆུ་དག་ལ་ནི་དགེ་བསྙེན་ཉིད་སོགས་ནས་གནས་བརྟན་ཞེས་པར་འགྱུར་བ་སྟེ། ། ཞེས་གསུངས་ཏེ། དེའི་དོན་ནི། འདིར་དང་པོར་དབང་བདུན་པོ་ཆུའི་མིང་ཅན་དག་ལ་མངོན་པར་དབང་བསྐུར་བར་གྱུར་པ་ནི་ས་བདུན་པར་ལུང་བསྟན་པའི་ཕྱིར་དགེ་བསྙེན་དུ་འགྱུར་རོ། ། བུམ་པ་ལ་ཡང་དགེ་ཚུལ་དག་ཏུ་འགྱུར་ཏེ། མི་གཡོ་བར་ལུང་བསྟན་པའི་ཕྱིར་སངས་རྒྱས་ཀྱི་སྲས་ཏེ་གཞོན་ནུ་ཞེས་པའི་དོན་ཏོ། །
གསང་བའི་དབང་ལ་དགེ་སློང་དུ་འགྱུར་ཏེ། ལེགས་པའི་བློ་གྲོས་སུ་ལུང་བསྟན་པའི་ཕྱིར་སངས་རྒྱས་ཀྱི་རྒྱལ་ཚབ་ཉིད་དོ། ། གོང་མ་གསུམ་པའི་བྱེད་པ་སྟེ་ཤེས་རབ་ཡེ་ཤེས་ཀྱི་དབང་བསྐུར་བ་ནི་གནས་བརྟན་ཞེས་པ་ཆོས་སྟོན་པར་བྱེད་པ་དང་སློབ་མའི་བྱེད་པ་པོར་འགྱུར་ཏེ། ཆོས་ཀྱི་སྤྲིན་དུ་ལུང་བསྟན་པའི་ཕྱིར་སངས་རྒྱས་གཉིས་པ་ཉིད་དོ། ། དེ་བཞིན་དུ་མཚན་ཡང་དག་པར་བརྗོད་པ་ལས། འཇིག་རྟེན་གསུམ་ན་གཞོན་ལུས་ནས། གསུམ་ན་མཛེས་ཞེས་དང༌། ཕྱིར་མི་ལྡོག་པ་ཕྱིར་མི་འོང་ནས། བསིལ་བར་གྱུར་པ་རྙོག་པ་མེད། ། ཅེས་དང༌།
མགོ་ཟླུམ་བརྟུལ་ཞུགས་ཆེན་པོ་ནས། ཞི་བ་ཉིད། ཅེས་པའི་བར་བརྗོད་དེ། ཞེས་པ་རྣམས་ཀྱང་སློབ་དཔོན་གྱི་དབང་གི་རྣམ་པར་དག་པ་ཉིད་དུ་གཟུང་ངོ༌། ། ཤོང་པ་ལྷ་དང་དཀྱིལ་འཁོར་དང་དམ་ཚིག་གི་རྣམ་དག་སྟོན་པ་ལྟར་ནའང་འདིར་སྔར་བཞིན་བརྗོད་དོ། ། དྲུག་པ་སྐུ་གསུང་ཐུགས་རྡོ་རྗེའི་དབང་བསྐུར་བ་ནི། དེ་ནས་སྐུ་དང་གསུང་དང་ཐུགས་རྡོ་རྗེར་བྱེད་པའི་སླད་དུ་རྡོ་རྗེ་སྐུའི་ཕྱག་རྒྱ་སྦྱིན་པར་བྱའོ་ཞེས་གསུངས་པའི་དོན་དུ། ཁྱེད་རྣམས་དུས་ཀྱི་འཁོར་ལོ་ཡབ་ཡུམ་གྱི་སྐུར་གསལ་བ་ལ་ཕྱག་རྒྱ་དྲུག་སྦྱིན་པ་ནི། རུས་པའི་འཁོར་ལོ་བསང་སྦྱངས། སྟོང་པའི་ངང་ལས་སྤྱི་གཙུག་གི་འཁོར་ལོ་ ་་་་་ཀུ་ས་ལི་རྒྱལ་མཚན་བཟང་པོས།
ཧཾ་ལས་བྱུང་བའི་སྤྱི་གཙུག་གི་འཁོར་ལོ་ཨ་དང་རྡོ་རྗེ་ལས་སྐྱེས་པའི་མི་བསྐྱོད་པ་སོགས་སོ་སོར་ས་བོན་མི་འདྲ་བ་གཉིས་ཕྱག་མཚན་བཅས་པ་ལས་ཕྱག་དྲུག་བསྐྱེད་པར་བཤད་མོད། འདིར་ས་བོན་ཙམ་ལས་བསྐྱེད་པ་བུ་སྟོན་གྱི་གཞུང་གཙོ་བོར་བཟུང་ནས་བཀོད་པ་ཡིན། ཧཾ་ལས་སྐྱེས་པའི་སྤྱི་གཙུག་གི་འཁོར་ལོ་མི་བསྐྱོད་པ་ལྗང་གུ་ཞལ་གསུམ་ཕྱག་དྲུག་པར་བསྐྱེད། དེའི་དཔྲལ་བར་ཨོཾ་སོགས་ནས། ཧོཿཐུགས་ཀའི་ས་བོན་ལས་འོད་ཟེར་འཕྲོས་ཡེ་ཤེས་པ་རྣམས་མི་བསྐྱོད་པའི་རྣམ་པར་ཛཿཧཱུྃ་བཾ་ཧོཿཧཱི། དམ་ཚིག་པ་དང་ཡེ་ཤེས་རོ་མཉམ། བུམ་པའི་ཆུས་ཀྱང་ཨོཾ་ཨཱ་ཨཱི་སོགས་ཀྱིས་དབང་བསྐུར། རིགས་ཀྱི་བདག་པོའི་རྒྱས་གདབ། གནྡྷཾ་སོགས་ཀྱིས་མཆོད། ཞུ་བ་ལས་བྱུང་བའི་དབང་རྫས་སྤྱི་གཙུག་གི་འཁོར་ལོའམ་ནོར་བུར་གྱུར།
དེ་ཉིད་ཁྱེད་རྣམས་ཀྱི་སྤྱི་བོའི་རྒྱན་དུ་བྱིན་པར་མོས། མི་བསྐྱོད་འཁོར་ལོའི་གཟུགས་ནས་འགྲོ་བའི་དོན་བྱེད་འགྱུར། ཨོཾ་ཧཾ་བཛྲ་ཤི་རོ་མ་ཎི་ཤི་ར་སི་ཧཱུྃ་ཕཊ། ཅེས་པས་སྤྱི་བོར་བཅིང༌། རྣ་རྒྱན་བསང་སྦྱངས། སྟོང་པའི་ངང་ལས་ཧཾ་ཧཿལས་སྐྱེས་པའི་རྣ་རྒྱན་འོད་དཔག་མེད་སོགས་ནས། ཞུ་བ་ལས་བྱུང་བའི་དབང་རྫས་རྣ་རྒྱན་དུ་གྱུར། དཔག་མེད་རྣ་ཆའི་ནས་དོན་བྱེད་འགྱུར། ཨོཾ་ཧཾ་ཧཿབཱ་མ་དཀྵི་ཎ་ཀརྞ་ཡོ་ར་སོགས་ཀྱིས་རྣ་ཆ་གཡོན་དང་གཡས་སུ་བྱིན། དེ་བཞིན་དུ་མགུལ་རྒྱན་བསང་སྦྱངས།
ཨོཾ་ལས་སྐྱེས་པའི་མགུལ་རྒྱན་རིན་འབྱུང་སོགས་ནས། རིན་ཆེན་མགུལ་རྒྱན་ནས་ཆུ་བཞིན་འཇུག་པར་འགྱུར། ཨོཾ་ཨཿཀཎྛ་བཛྲ་ཀཎྛི་ཀེ་ཧཱུྃ་ཕཊ། ཅེས་པས་མགྲིན་པར་བྱིན། གདུ་བུ་རྣམས་བསང་སྦྱངས། ཨ་ཨཱ་ལས་བྱུང་བའི་ལག་གདུབ་དང༌། ཧ་ཧཱ་ལས་བྱུང་བའི་རྐང་གདུབ་གཉིས་ལྀ་དང་འཁོར་ལོ་ལས་སྐྱེས་པའི་རྣམ་སྣང་སོགས་ནས། རྣམ་སྣང་ལག་གདུབ་ནས་ས་ལྟར་བརྟན་པར་གྱུར། ཨོཾ་ཨ་ཨཱ་བཱ་མ་དཀྵི་ཎ་ཀ་ར་ཡོར་སོགས་དང༌། རྣམ་སྣང་རྐང་གདུབ་ནས་བརྟན་པར་འགྱུར།
ཨོཾ་ཧ་ཧཱ་བཱ་མ་དཀྵི་ཎ་པཱ་ད་ཡོར་སོགས་ཀྱིས་ལག་པ་གཡོན་དང་གཡས་དང་རྐང་པ་གཡོན་དང་གཡས་སུ་བྱིན། སྐ་རགས་བསང་སྦྱངས། ཨཿལས་སྐྱེས་པའི་སྐ་རགས་དོན་གྲུབ་སོགས་དང༌། དོན་ཡོད་ནས་རླུང་གིས་འགྲོ་བ་འདུལ། ཨོཾ་ཨཾ་ཀཊྱཾ་བཛྲ་མེ་ཁ་ལེ་ཧཱུྃ་ཕཊ། ཅེས་པས་སྐེད་པར་བྱིན། ཐལ་ཆེན་བསང་སྦྱངས། སྟོང་པའི་ངང་ལས་སྟོང་ཆེན་ཡི་གེ་ལྔ་འདུས་པའི་ཝཾ་ལས་སྐྱེས་པའི་རྡོ་རྗེ་སེམས་དཔའ་སོགས་ནས་དབང་རྫས་ཐལ་ཆེན་དུ་གྱུར། བྱང་ཆུབ་སེམས་ཀྱི་རང་བཞིན་ནས་ཡིད་ཀྱིས་འགྲོ་བ་འདུལ། ཨོཾ་ཝཾ་པཉྩ་ཨཱ་ཀཱ་ར་མ་ཧཱ་ཤཱུ་ནྱ་སྭ་བྷཱ་ཝ་སརྦཾ་གེ་བྷསྨ་ཧཱུྃ་ཕཊ།
ཅེས་པས་བྱིན། དེ་ནས་རྡོ་རྗེ་མཆོད་ཕྱིར་ཐོགས་གསེར་གྱི་རང་བཞིན་ནམ། སྐུད་པའི་རང་བཞིན་ཅན། ཚངས་པ་བྱེད་པའི་སླད་དུ་སྟེ་སྐུ་རྡོ་རྗེ་བྱེད་པའི་སླད་དུ་སྦྱིན་པར་བྱའོ་ཞེས་པའི་དོན་དུ། སྟོང་པའི་ངང་ལས་ཨ་ཨཱཿཨཾ་ལས་སྐྱེས་པའི་མཆོད་ཕྱིར་ཐོགས། སྐུ་རྡོ་རྗེ་བསྐྱེད་པ་སོགས་བྱས་ལ། ཞུ་བ་ལས་བྱུང་བའི་མཆོད་ཕྱིར་ཐོགས་སུ་གྱུར། དེ་ཉིད་ཁྱེད་རྣམས་ཀྱི་སྐུའི་རྒྱན་དུ་བྱིན་པར་མོས། ་་་་་ འདི་ལ་མཁྱེན་རབ་པ་དང་ཀུ་ས་ལི་གཉིས་ཀས་དཔལ་ལྡན་སྐུའི་རྡོ་རྗེ་སོགས་ཚིགས་བཅད་དང་སྔགས་བཅས་པས་སྦྱིན་པར་མཛད་འདུག་ཀྱང༌། ཚིགས་བཅད་ནི་གསོལ་གདབ་ཀྱི་ཚིག་ཏུ་ཡོད་པས་མཆོད་ཕྱིར་ཐོགས་དང་རྡོ་རྗེ་དར་དཔྱངས་སོགས་ལ་སློབ་དཔོན་སློབ་མ་གང་གིས་ཀྱང་གསོལ་བ་གདབ་པར་མི་རིགས་ཏེ།
བེམས་དངོས་རྣམ་པ་ཅན་ཡིན་པའི་ཕྱིར། བུ་སྟོན་གྱིས་ཀྱང་སྔགས་ཀྱིས་བྱིན་ལ། བྱིན་གྱིས་བརླབས་པའི་ཆོ་ག་རྒྱས་པར་བྱ་ཞེས་གསུངས་པ་ཙམ་ལས་མ་བཤད་པས་འདི་བཞིན་བྱེད་པ་འཐད་པར་སེམས་སོ།་་་་་ ། ཨོཾ་ཨ་ཨཿཨོཾ་སརྦ་སྭ་རི་ཀ་ཏྲི་སོགས་ཀྱིས་དོ་ཤལ་དུ་བྱིན་ནས། སྐུ་བྱིན་གྱིས་བརླབ་པའི་ཕྱིར་དམིགས་པ་འདི་བཞིན་མཛོད། ཁྱེད་རྣམས་ཀྱི་དཔྲལ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ལས་འཁོར་ལོ་རྩིབས་བརྒྱད་པ་ཡོངས་སུ་གྱུར་པ་ལས། སྐུ་རྡོ་རྗེ་དཀར་པོ་སོགས་ནས་ཤེས་རབ་མ་དང་བཅས་པ་ནམ་མཁའི་ཁམས་གང་བར་སྤྲོས། སྐུ་རྡོ་རྗེས་གདུལ་བར་བྱ་བའི་སེམས་ཅན་རྣམས་ལ་ཆོས་བསྟན་ནས། སླར་ལོག་སྟེ་ཁྱེད་རྣམས་ཀྱི་མདུན་དུ་འཁོད་པ་ལ།
མཆོད་པ་རྣམས་ཀྱིས་མཆོད་པར་མོས། གནྡྷཾ་སོགས་བརྗོད། སྐུ་རྡོ་རྗེ་འཛིན་པ་འདི་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སྐུའི་རིགས་ཀྱི་ལྷ་མོ་རྣམས་ཀྱིས་ཨོཾ་ཨཱ་ཨཱི་ནས་དྷ་ནི་སྭཱ་ཧཱ་ཞེས་བདུད་རྩིའི་བུམ་པས་དབང་བསྐུར་ཞིང་བཀྲུས། ཁྱེད་རྣམས་ཀྱི་དཔྲལ་བར་ཟླ་བའི་དཀྱིལ་འཁོར་ལ་སྐུ་རྡོ་རྗེ་རྣམས་འཇུག་པར་གསོལ་བ་འདིའི་རྗེས་ཟློས་མཛོད། དཔལ་ལྡན་སྐུའི་རྡོ་རྗེ་ནས་དེང་བདག་མཛོད། ཅེས་བརྗོད་པས་རོ་མཉམ་པར་གྱུར་ཏེ་ཁྱེད་རྣམས་ཀྱི་ལུས་སྐུ་རྡོ་རྗེར་གྱུར་པར་མོས། གསུང་རྡོ་རྗེ་རྣམ་པར་དག་པར་བྱེད་པའི་སླད་དུ་སྟེ་དབང་ཕྱུག་ཆེན་པོ་བྱེད་པའི་སླད་དུའོ་ཞེས་པའི་དོན་དུ། མེ་ཏོག་ཕོག་པའི་ལྷ་གཙོ་བོའི་ཕྱག་མཚན།
རྡོ་རྗེ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་རྡོ་རྗེ་ཨཱཿདང་པདྨ་ལས་སྐྱེས་པའི་གསུང་རྡོ་རྗེ་དམར་པོ་དམར་དཀར་ནག་པའི་ཞལ་གསུམ་ཕྱག་དྲུག་ནས་འཛིན་པ། དེའི་དཔྲལ་བར་ཨོཾ་སོགས་ནས་ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། ཨོཾ་ཤྲཱི་ཀཱ་ལ་ཙཀྲ་ཧུཾ་ཧཱུྃ་ཕཊ། ཅེས་པས་ཕྱག་གཡས་སུ་བྱིན། བཅོམ་ལྡན་བདག་གིས་སྦྱིན་ལགས་ཀྱིས། ། འདི་ལ་ཉེ་བར་མཛད་དུ་གསོལ། ། ཨོཾ་ཨཱཿཧཱུྃ་ཧོཿཧཀཥམལཝརཡཾཧཱུྃ་ཧཱུྃ་ཕཊ། ཅེས་བརྗོད་ཅིང་མེ་ཏོག་ལ་མངོན་པར་བསྔགས་པའི་རང་གི་ལྷའི་སྙིང་པོ་ཁྱེད་རྣམས་ཀྱི་སྤྱི་བོར་བྱིན་པར་བསམ་མོ། ། གསུང་བྱིན་གྱིས་བརླབ་པའི་ཕྱིར།
ཁྱེད་རྣམས་ཀྱི་མགྲིན་པར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཨཱཿལས་པདྨ་དམར་པོ་འདབ་བརྒྱད་ཡོངས་སུ་གྱུར་པ་ལས་གསུང་རྡོ་རྗེ་སོགས་ནས་བཀྲུས། ཁྱེད་རྣམས་ཀྱི་མགྲིན་པར་ཉི་མའི་དཀྱིལ་འཁོར་ལ་གསུང་རྡོ་རྗེ་རྣམས་འཇུག་པར་གསོལ་བ་འདིའི་རྗེས་ཟློས་མཛོད། དཔལ་ལྡན་གསུང་གི་རྡོ་རྗེ་ནས་ཁྱེད་རྣམས་ཀྱི་ངག་གསུང་རྡོ་རྗེར་གྱུར་པར་མོས། ཁྱབ་འཇུག་བྱེད་པའི་སླད་དུ་སྟེ་ཐུགས་རྡོ་རྗེ་བྱེད་པའི་སླད་དུའོ། ། ཞེས་པའི་དོན་དུ། དར་དཔྱངས་དང་ཅོད་པཎ་བསང་སྦྱངས། ཨཾ་ལས་སྐྱེས་པའི་དར་དཔྱངས་དང་ཧཾ་ལས་སྐྱེས་པའི་ཅོད་པཎ་ཐུགས་རྡོ་རྗེ་ནག་པོ་ནས། ཞུ་བ་ལས་བྱུང་བའི་དབང་རྫས་དར་དཔྱངས་དང་ཅོད་པཎ་རྣམས་སུ་གྱུར། ཨོཾ་ཨཾ་བཛྲ་པཊྚ་ཨུརྡྷེ་ཧཱུྃ་ཕཊ། ཨོཾ་ཧེ་བཛྲ་ཤི་རོ་མ་ཎི་ཤི་ས་ར་སི་ཧཱུྃ་ཕཊ།
ཅེས་པས་མགོ་བོར་བྱིན་ནས། ཐུགས་བྱིན་གྱིས་བརླབ་པའི་ཕྱིར། ཁྱེད་རྣམས་ཀྱི་སྙིང་གར་ཐིག་ལེ་ལས་སྒྲ་གཅན་གྱི་དཀྱིལ་འཁོར་སྔོན་པོའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ཡོངས་སུ་གྱུར་པ་ལས་ཐུགས་རྡོ་རྗེ་ནས་བཀྲུས། ཁྱེད་རྣམས་ཀྱི་སྙིང་གར་སྒྲ་གཅན་གྱི་དཀྱིལ་འཁོར་ལ་ཐུགས་རྡོ་རྗེ་རྣམས་འཇུག་པར་གསོལ་བ་འདིའི་རྗེས་ཟློས་མཛོད། དཔལ་ལྡན་ཐུགས་ཀྱི་རྡོ་རྗེ་ནས་ཁྱེད་རྣམས་ཀྱི་ཡིད་ཐུགས་རྡོ་རྗེར་གྱུར་པར་མོས། དེ་ལྟར་བྱས་པས་སྐུ་གསུང་ཐུགས་རྡོ་རྗེའི་བདག་ཉིད་དུ་གྱུར་པ་ངའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་དང་ང་རྒྱལ་གཟུང་ངོ༌། ། དེ་དག་གི་དོན་བཤད་པ་ནི་ཚངས་པ་སྐུའི་རྡོ་རྗེ་འཛིན་ནས། དེ་ཡང་ཁྱབ་འཇུག་རྫུ་འཕྲུལ་ཆེ། །
རྡོ་རྗེ་སློབ་དཔོན་ཞེས་དང༌། དེ་བཞིན་དུ་མཚན་ཡང་དག་པར་བརྗོད་པ་ལས། གཙུག་ཕུད་ཕུད་བུ་ལྕང་ལོ་ཅན། ། རལ་པ་མུཉྫ་ཅོད་པཎ་ཐོགས། ། གདོང་ལྔ་ཟུར་ཕུད་ལྔ་དང་ལྡན། ། ཟུར་ཕུད་ལྔ་པ་མེ་ཏོག་ཐོད། ། ཅེས་པ་སྟེ་དེའི་དོན་ནི། དེ་ལྟར་དབང་བསྐུར་བས་བཤང་བ་དང་བྱང་ཆུབ་ཀྱི་སེམས་དང་དྲི་ཆུ་རྣམས་ཀྱི་ཁམས་འཛག་མེད་སྒྲིབ་བྲལ་དུ་གྱུར་པས་ཚངས་པ་དང་དབང་ཕྱུག་ཆེན་པོ་དང་ཁྱབ་འཇུག་སྟེ། སྐུ་གསུང་ཐུགས་ཀྱི་རྡོ་རྗེ་གསུམ་དང་ལྡན་པའི་རྡོ་རྗེ་སློབ་དཔོན་ཆེན་པོར་གྱུར་ཏོ་ཞེས་པའི་ཐ་ཚིག་གོ ། དེ་ལྟར་དུས་ཀྱི་འཁོར་ལོའི་དཀྱིལ་འཁོར་དུ་ཞེས་སོགས་ནས་སྒྲུབ་པ་པོར་གྱུར་པ་ཡིན་ནོ། །
གསུམ་པ་རྗེས་སློབ་དཔོན་གྱི་དམ་ཚིག་བསྟན་པ་ལ། དམ་ཚིག་བསྟན་དང་གསོལ་བ་གདབ། ། དབུགས་དབྱུང་སློབ་ལ་སྤྲོ་ཚིག་བརྗོད། ། ཅེས་པ་ལྟར་ལས། དམ་ཚིག་བསྟན་པ་ནི། འདིར་སྟོན་པ་པོའི་དབང་ལ་མངོན་པར་དབང་བསྐུར་བའི་དགེ་སློང་ངམ་ཞེས་སོགས་ནས་རྣམ་པར་བཤིག་པའི་ཕྱིར་རོ། ། ཞེས་པའི་བར་བརྗོད་དེ། དེས་ན་དེ་ལྟ་བུའི་དམ་ཚིག་རྣམས་མ་བསྲུངས་ན་ཉེས་དམིགས་ཤིན་ཏུ་ཆེ་བས་བསྲུང་དགོས་སོ་ཞེས་བསྟན་པ་ཡིན་ནོ། ། དཀྱིལ་འཁོར་པ་ལ་གསོལ་བ་གདབ་པ་ནི། ཁྱེད་རྣམས་ཀྱི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན་རེ་བཟུང༌།
ཕྱག་ཐལ་མོ་སྦྱར་ནས་དཀྱིལ་འཁོར་ལ་གཡས་ཕྱོགས་སུ་བསྐོར་བ་བྱས་པར་བསམ་ཞིང་འདིའི་རྗེས་ཟློས་མཛོད། ཨོཾ་མ་ཧཱ་ར་ཏ་ནས་མཱཾ། ཞེས་བརྗོད་ཀྱིན་བསྐོར་བ་བྱས་ཏེ་ཤར་སྒོར་སླེབས། གདུགས་ལོགས་སུ་བཞག་སྟེ་གནས་པ་ན། སློབ་དཔོན་གྱིས། རྒྱུད་རྣམས་འཛིན་པར་འགྱུར་བ་ཡི། ། སློབ་མ་འདི་ནི་འབུལ་བ་ལགས། ། ཞེས་པས་ཁྱེད་རྣམས་དཀྱིལ་འཁོར་གྱི་གཙོ་བོ་ལ་ཕུལ་ཞིང་གསོལ་བ་བཏབ་ནས། སློབ་དཔོན་དཀྱིལ་འཁོར་པ་དང་བཅས་པས་མགྲིན་གཅིག་ཏུ་དབུགས་དབྱུང་བ་ནི། ད་ནི་ཁྱོད་ཉིད་དཀྱིལ་འཁོར་གྱིས། །
ཞེས་སོགས་ནས་དགོངས་ཤིང་བྱིན་གྱིས་རློབས་པར་འགྱུར་རོ་ཞེས་དབུགས་དབྱུང་བ་ན། དེ་ལ་ཁྱེད་རྣམས་ཤིན་ཏུ་དགའ་ཞིང་སྤྲོ་བའི་ཚིག་གིས་ཆེད་དུ་བརྗོད་པ་འདིའི་རྗེས་ཟློས་མཛོད། དེང་བདག་སྐྱེ་བ་ནས་སྲས་སུ་དེང་བདག་འགྱུར། ། ཞེས་བརྗོད་པ་དང་བཅས་པ་ནི་རྡོ་རྗེ་སློབ་དཔོན་བདག་པོའི་དབང་སྟེ་དེ་རྣམས་ཀྱིས་དབང་བསྐུར་བ་འཁོར་དང་བཅས་པ་ལེགས་པར་ཐོབ་ནས་གནས་སྐབས་དེ་དག་ཏུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པའི་ཚོགས་རྣམས་བསྲུང་བསྡམ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་ཞེས་སོགས་བརྗོད་པས་དམ་ཚིག་འཛིན་པར་ཁས་བླངས་ནས། དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ་ལ། གཞན་ཡང་ལུས་ལོངས་སྤྱོད་དགེ་བའི་དངོས་པོ་ཐམས་ཅད་ཀྱང་ལྟོས་པ་མེད་པར་འབུལ། ཆ་ཤས་ནས་བདག་གིར་མཛད་དེ། ལོངས་སྤྱད་དུ་གསོལ་སྙམ་པས་དེང་ནས་སོགས་ཀྱི་རྗེས་ཟློས་བྱར་གཞུག དེ་ནས་སྙིང་རྗེའི་དབང་བསྐུར་སྦྱིན་པའི་དོན་དུ།
སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས། སེམས་ཅན་ཐམས་ཅད་བཀུག་སྟེ་དཀྱིལ་འཁོར་འདིར་བཅུག་སྟེ་དབང་བསྐུར། བདུད་རྩི་ནས་འཐོར་ཞིང༌། ཨོཾ་པཉྩ་ཨ་མྲྀ་ཏ་ཨ་བྷི་ཥེ་ཀེ་ཎ་ཨ་བྷི་ཥིཉྩཱ་མི། ཞེས་ནང་གི་བདུད་རྩི་ལྔས་དབང་བསྐུར་བས། རྡོ་རྗེ་ཅན་གྱི་ལམ་ཐོབ་སྟེ་དྲི་མ་དང་བྲལ་ནས་བྱང་ཆུབ་ཀྱི་སྤྱོད་པ་ལ་གནས་པས་སླར་ཡང་རང་གི་གནས་སུ་སོང་བར་གྱུར་ཞེས་བརྗོད་དོ། ། དེ་རྣམས་ཀྱིས་སྟོན་པ་ཡང་དག་པར་རྫོགས་པའི་སངས་རྒྱས་ནས་ཁོ་བོ་ཅག་གི་འདྲེན་པ་མཚུངས་མེད་དཔལ་ལྡན་རྡོ་རྗེ་སེམས་དཔའ་དང་གཉིས་སུ་མ་མཆིས་པའི་བར་མཁས་ཤིང་གྲུབ་པ་བརྙེས་པའི་བླ་མ་བརྒྱུད་པ་བར་མ་ཆད་པ་ལས་ལེགས་པར་འོངས་པའི་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་ཆེན་པོར་བྱིས་པ་འཇུག་པའི་དབང་བདུན་གྱིས་མངོན་པར་དབང་བསྐུར་ནས་མ་འོངས་པར་དེ་བཞིན་གཤེགས་པ་རྣམས་སུ་འགྱུར་བར་ལུང་བསྟན་ཅིང་རྗེས་སུ་གནང་བ་དང༌། ཟབ་ལམ་རྡོ་རྗེའི་རྣལ་འབྱོར་མཆོག་གི་ངེས་དོན་གྱི་དཀྱིལ་འཁོར་རྣམས་སུ་དབང་གོང་མ་བཞི་གོང་ཆེན་དང་བཅས་པ་འདྲེན་མཆོག་ཆོས་ཀྱི་རྒྱལ་པོ་བཀའ་དྲིན་མཚུངས་པ་མེད་པ་གོང་གི་ཞལ་སྔ་ནས་ཇི་ལྟར་མནོས་པའི་ཕྱག་ལེན་ལྟར་འབུལ་བའི་ཚུལ་བགྱིས་པ་ཡིན་པས་རང་དང་གཞན་གྱི་དོན་རྒྱ་ཆེན་པོ་མཛད་པ་ཞུ། ཞེས་དང༌། བསོད་ནམས་འདི་ཡིས་ཐམས་ཅད་གཟིགས་པ་ཉིད་ཅེས་སོགས་བརྗོད་ཅིང༌།
དགེ་བ་བླ་ན་མེད་པའི་བྱང་ཆུབ་ཆེན་པོར་བསྔོས་ནས། སློབ་མ་རྣམས་རང་གནས་སུ་བཏང་ངོ༌། ། སློབ་དཔོན་གྱིས་དཀྱིལ་འཁོར་གྱི་ཆོ་གའི་རྗེས་ཀྱི་རིམ་པ་རྣམས་བྱས་ནས། བཀྲ་ཤིས་ཀྱི་ཚིགས་སུ་བཅད་པས་མཐའ་བརྒྱན་པར་བྱའོ། ། འདི་དག་ནི་བློ་མཆོག་འབྲིང་ཐུན་མོང་བར་མེད་དུ་མི་རུང་བའི་བཤད་པ་བྱ་བའི་ཚུལ་ཡིན་ལ། སྐབས་འགར་འདི་ལས་སྤྲོས་པ་ལ་མོས་པས་ནི། གོང་གི་རྒྱུད་སྡེའི་ངོས་བཟུང་གི་དུས་སུ་རྒྱུད་ཀྱི་བྱུང་ཚུལ་དང་བརྒྱུད་པའི་རྟོགས་པ་བརྗོད་པ་རྒྱས་བསྡུས་ཇི་ལྟར་རིགས་པ་གཞན་དུ་འབྱུང་བ་ལྟར་བཤད་ཀྱང་ཤིན་ཏུ་ལེགས་པར་འགྱུར་ཏེ། རྣམ་བཤད་རིགས་པ་ལས། ཞུམ་ལ་གཟེངས་བསྟོད་རྒོད་པ་ལ། ། འཁོར་བའི་ཉེས་དམིགས་ལེགས་པར་བསྟན། །
རྨུགས་པ་རྣམས་ལ་ངོ་མཚར་གྱི། ། གཏམ་བཤད་ནས་ནི་ཉན་དུ་གཞུག ། ཅེས་གསུངས་པའི་ཕྱིར་རོ། ། འདིར་སྨྲས་པ། དཔེ་རྒྱན་ལས་ཐེ་ཚོམ།་་་་་ ལྷ་མཆོག་ངག་གི་དབང་ཕྱུག་སྨྲ་སྒོ་ལས། ། ཟབ་ཡངས་ཆོས་ཀུན་སྙན་དངགས་གླུར་འཇོའམ། ། ཀུན་དགའི་ལེགས་བཤད་འབྱུང་གནས་བླ་མ་དེ། ། གསང་ཆེན་ཆོས་འཁོར་བསྐོར་སྙམ་འཕྱང་མོ་ཉུག ། གསལ་བྱེད་ལས་བྱ་བ་ཐོག་མ།་་་་་
གསལ་བར་བྱས་སོ་ཀུན་མཁྱེན་མཁས་པའི་གཞུང༌། ། ཐུན་མོང་བློ་ཡིས་རྣམ་པར་དཔྱད་དཀའི་གནས། ། གཞུང་དོན་མཐུན་པར་འཆད་ཚུལ་མི་བདེ་བ། ། ཐོས་ཉུང་སློབ་མས་མཉན་པར་དཀའ་བ་ཡང༌། ། གཟུགས་ཅན་ལས་འགལ་བ།་་་་་ དུག་ཅན་བསྟི་གནས་བསྲུབས་ལས་བྱུང་བ་མིན། ། སྦྱིན་མའི་བུ་ཡི་བཅུད་སྐལ་མ་ཕྲོགས་པར། ། དབང་བསྐུར་བཤད་པའི་འཆི་མེད་ཟིལ་དངར་འདིས། ། གསང་རྒྱུད་བསྟན་པ་རིང་འཚོའི་བཅུད་ལེན་བྱེད། ། བསྐོར་བ་ལས་ཚིག་དོན་གཉིས་ཀ་་་་་ མཁས་ཚུལ་གསུམ་གྱིས་ལུགས་འདི་སྣང་བྱེད་པ། །
དངོས་བརྒྱུད་བླ་མའི་སྐུ་དྲིན་གསོབ་ཕྱིར་བྲིས། ། བླ་མའི་སྤྱོད་རྗེས་སྒྲུབ་པའི་ཕྲིན་ལས་རྒྱུན། ། མི་ནུབ་བསྐལ་པའི་སྲིད་དུ་བརླིང་ཕྱིར་བྲིས། ། འགོག་པ་ལས་འབྱུང་བར་འགྱུར་བ།་་་་་ ཨེ་མ་དྲི་མེད་བསྟན་པ་གནས་དུས་འདིར། ། དེ་རྒྱུན་རིང་འཚོའི་ཆོ་ག་རྒྱང་བསྐྱུངས་ན། ། སླད་མར་མིང་ཙམ་ཐོས་པའི་ལམ་སོང་ཚེ། ། འགྱོད་པས་རྗེས་སུ་སྙེག་གམ་བློ་ཆེན་རྣམས། ། བསྡུས་བརྗོད་ལས་ཁྱད་གཞི་ཐ་དད་ཅིང་ཁྱད་ཆོས་མཚུངས་པ།་་་་་ བག་མེད་གནས་པ་བག་ཡོད་བསྐུལ་བྱེད་ཅིང༌། །
བདག་མེད་ཆོས་ཀྱི་སྒྲ་དབྱངས་འབུམ་ལྡིར་བ། ། སྐལ་བཟང་འཆི་བ་མེད་པའི་རྔ་བོ་ཆེ། ། བསྐྲུན་པའི་བྱེད་པོར་གྱུར་བདག་སྐལ་བ་སྦོམ། ། ཤིས་པར་བརྗོད་པ།་་་་་ དགེ་བས་ཐོས་ན་སངས་རྒྱས་ས་བོན་འཇོག ། བསམས་ན་ལེགས་པའི་བློ་གྲོས་ཅི་ཡང་འཕེལ། ། བསྒོམས་ན་མི་རིང་མཆོག་གི་དངོས་གྲུབ་སྟེར། ། གསང་སྔགས་བསྟན་པའི་བཤད་སྒྲུབ་རྒྱས་གྱུར་ཅིག ། ཅེས་དཔལ་དུས་ཀྱི་འཁོར་ལོའི་དཀྱིལ་འཁོར་དུ་སློབ་མ་དབང་བསྐུར་བའི་བཤད་པ་འཆི་བ་མེད་པའི་རྔ་སྒྲ་ཞེས་བྱ་བ་འདི་ནི། རྡོ་རྗེ་འཛིན་པའི་དབང་ཕྱུག་བླ་མ་ཀུན་དགའ་རྒྱ་མཚོ་པ་དང་དུས་ཀྱི་འཁོར་ལོའི་སྒྲུབ་མཆོད་སོགས་ཀྱི་རྡོ་རྗེ་སློབ་དཔོན་ཆེན་པོ་ཀུན་དགའ་ཕུན་ཚོགས་པ་ཟུང་གི་བཀའ་མཆིད་ཏམྦུ་རའི་དབྱངས་ཀྱི་སྤུན་ཟླས་བསྐུལ་བར་བརྟེན།
བུ་སྟོན་ཐམས་ཅད་མཁྱེན་པས་མཛད་པའི་དུས་ཀྱི་འཁོར་ལོའི་མངོན་རྟོགས་དཀྱིལ་འཁོར་ཆོ་ག་ཡན་ལག་བཅས་དང༌། མཁྱེན་རབ་རྗེས་མཛད་པའི་ལྷན་ཐབས་ལ་སོགས་པ་ལུགས་སྲོལ་འདིའི་ལག་ལེན་ཕྲ་མོ་ཚུན་ཆད་ཐུགས་ཀའི་དཔལ་གྱི་བེའུར་ལེགས་པར་ཆུད་ཅིང༌། དབང་ལུང་སྒྲུབ་མཆོད་གསར་འཛུགས་ལ་སོགས་པའི་སྐུ་དྲིན་མཚུངས་པ་མ་མཆིས་པ་དཔལ་ལྡན་རྡོ་རྗེ་སེམས་དཔའ་དང་མི་གཉིས་པའི་འདྲེན་མཆོག་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པས་རྗེས་འཇུག་བློ་འཛིན་པ་རྣམས་ལ་ཕན་པའི་ཆེད་དུ་ཡིག་ཆ་དེ་དག་ཕྱོགས་གཅིག་ཏུ་བཀླག་ཆོག་ཏུ་བསྟར་བར་མཛད་པའི་དུས་ཀྱི་འཁོར་ལོའི་མངོན་རྟོགས་དངོས་གྲུབ་འདོད་འཇོ་དང་དཀྱིལ་འཁོར་ཆོ་ག་སྤངས་རྟོགས་ཀྱི་ཡོན་ཏན་ཀུན་ནས་འབྱུང་བ་ཞེས་བྱ་བའི་སྐབས་ཀྱི་བདག་ཉིད་འཇུག་པའི་ཆོ་ག་ཉིད་གཞིར་བཟུང༌། དེར་མེད་པའི་དབང་གོང་མ་རྣམས་བུ་སྟོན་གྱིས་མཛད་པ་རྣམས་དང་བཅས་པའི་ཚིག་དོན་རྣམས་ལ་ཅུང་ཟད་འདྲིས་པར་བལྟས་ཤིང་གོ་དཀའ་བའི་གནས་རྣམས་རྒྱུད་འགྲེལ་དག་ལའང་ཉེ་བར་གཏུགས་ཏེ་ཁ་འགེངས་འོས་པ་ཅུང་ཟད་རེས་རྣམ་པར་བརྒྱན་ཅིང༌། ཐུན་མོང་ལྟར་བཤད་དུ་བཏུབ་པ་རྣམས་སྤྱི་འགྲོས་སུ་བཏང་བ་དང་བཅས་ཏེ། གོང་མའི་ཡིག་ཆ་དེ་དག་གི་ཞབས་འདེགས་ཀྱི་ཚུལ་དུ། བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བོད་པས། རབ་བྱུང་འདོད་པའི་འཛིན་བྱེད་ཀྱི་གནམ་ལོ་ཤར་བ།
དུས་འཁོར་བའི་དགུན་འབྲིང་པོ། རགས་པར་སྨལ་པོས་ཉ་ཞིང་ཞིབ་པར་ལག ཧོར་ལུགས་ཀྱི་ཟླ་བ་བཅུ་གཅིག་པ། རྒྱ་རྩིས་ཀྱི་དཔྱིད་རྭ་བ་ལྕགས་སྟག དམར་ཕྱོགས་ཀྱི་དགའ་བ་དང་པོ། དབྱངས་ལཱ། གསལ་བྱེད་ཋཀླཱ། འབྱུང་བ་ས། འདོད་ཡོན་དྲི། དར་གུད་བྱིས་པ།
ཉི་མ་ཆུ་སྦྲུལ། སྤར་ཁ་ཟོན། སྨེ་བ་བདུན་དམར། རེས་གཟའ་ལྷའི་བླ་མ། རགས་པར་གུད་པ། ཞིབ་པར་དར་བ། སྐར་མ་རྒྱལ་སྟོད་དང་ལྷན་ཅིག་འཛོམ་པའི་བདུད་ལས་རྒྱལ་བ། སྦྱོར་ཆུང་ཕུན་ཚོགས་སྦྱོར་བ། འཕྲོད་ཆེན་གྲུབ་པ། སྦྱོར་བ་དགེ་བ།
རྟེན་འབྲེལ་སྐྱེ་བ། བྱེད་པ་བྱིས་པ་ཅན་རྣམས་ཚོགས་པའི་ཉིན་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་གྲུབ་པར་བགྱིས་པ་དགེ་ལེགས་རབ་ཏུ་འཕེལ་པར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
