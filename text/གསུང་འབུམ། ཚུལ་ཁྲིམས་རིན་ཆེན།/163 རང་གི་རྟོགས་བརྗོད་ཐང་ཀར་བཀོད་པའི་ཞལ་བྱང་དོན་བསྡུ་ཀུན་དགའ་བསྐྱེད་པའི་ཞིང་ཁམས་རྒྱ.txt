གསུང་འབུམ། ཚུལ་ཁྲིམས་རིན་ཆེན།
པོད ༡༦༣
རང་གི་རྟོགས་བརྗོད་ཐང་ཀར་བཀོད་པའི་ཞལ་བྱང་དོན་བསྡུ་ཀུན་དགའ་བསྐྱེད་པའི་ཞིང་ཁམས་རྒྱ་མཚོ།
༼ཏ༽ ༄༅། །རང་གི་རྟོགས་བརྗོད་ཐང་ཀར་བཀོད་པའི་ཞལ་བྱང་དོན་བསྡུ་ཀུན་དགའ་བསྐྱེད་པའི་ཞིང་ཁམས་རྒྱ་མཚོ་ཞེས་བྱ་བ་བཞུགས་སོ།། ཐེག་གསུམ་བསྟན་པ་སྨྲ་མཁས་དེད་དཔོན་བསྟེན། ། ཚུལཾ་ཁྲིམསཾ་བསླབ་པའི་རིནཾ་ཆེཾན་གླིང་མཆོག་སོན། ། ཕྱི་ནང་གཙུག་ལག་ནོར་བུ་འདོད་འཇོ་ཡིས། ། རང་གཞན་འདོད་པའི་རེ་སྐོང་དེ་ལ་འདུད། ། བོད་ཡུལ་འབྲི་ཀླུང་གསེར་དང་ལྡན་མའི་འགྲམ། ། ཤིས་པའི་མཚན་བཀྲ་ས་དཀར་བསམ་གླིང་དུ། ། ཞང་རིགས་ངག་ཆོས་བུ་ཆོག་ཐབས་ཤེས་སྲས། ། ཤ་ནའི་གོས་བཅས་མེ་གླང་སྐྱེས་ལ་འདུད། །
འཕགས་ཡུལ་འཇམ་དཔལ་གྲགས་དང་ཞི་བ་འཚོ། ། རཏྣའི་མིང་ཅན་དག་དང་ཡང་མེས་པོ། ། བླ་མ་སངས་རྒྱས་ལྷ་དབང་སྒྱུ་འཕྲུལ་གར། ། ངེས་པར་ལུང་བསྟན་འཕྲིན་སྙན་ཤོད་ལ་འདུད། ། རྟ་མགྲིན་སྲུང་བཏགས་འདྲི་ཀློག་ཆོས་འཆད་སོགས། ། སྔོན་གོམས་ཤུགས་བཟང་ནམ་མཁའ་འོད་གསལ་ལས། ། དབང་ནོད་སྐབས་ཤིག་རྨི་ལམ་གཏེར་རྙེད་དང༌། ། ནམ་མཁའི་ནོར་བུ་ལག་རྩེར་སོན་ལ་འདུད། ། གཞོན་ནུའི་འཇུག་སྒོ་ཡིག་ཀློག་བསླབ་པ་དང༌། ། ལཙྪ་ན་སོགས་རྒྱ་བོད་ཡིག་རིགས་ཤེས། །
བར་སྣང་ཆུ་འཛིན་འཁྲིགས་ཁྲོད་བེར་ནག་ཅན། ། གདོང་བརྙན་འཁོར་བཅས་མཇལ་བར་མཐོང་ལ་འདུད། ། དྲུང་པ་ཀུན་དགའ་རྒྱ་མཚོར་གཙུག་ཕུད་ཕུལ། ། དགེ་བསྙེན་སྒྲུབ་མིང་ཀུན་དགའ་བསོད་ནམས་སྩལ། ། ནམ་མཁར་འཇའ་རིས་གསར་པའི་རྒྱལ་མཚན་གདུགས། ། བཀྲ་ཤིས་རྟགས་ཀྱི་དགེ་མཚན་མཐོང་ལ་འདུད། ། རང་གི་ཁང་སྟེང་ཕྱིན་པས་ནམ་མཁའ་ལ། ། ཡི་གེའི་གཟུགས་ཤར་དེ་ལས་དུ་མ་འཕེལ། ། ཤར་ཕྱོགས་ནམ་མཁར་སྤྲིན་དཀར་ཤིང་རྟར་བརྟེན། ། སྟོན་པ་དགྲ་བཅོམ་བཅས་འབྱོན་རྨིས་ལ་འདུད། །
དབང་བླས་བདེ་མཆོག་སྟ་གོན་ཚུགས་པའི་ནུབ། ། གྱང་ལོགས་དེ་ན་འཁོར་ལོ་བདེ་མཆོག་སྐུ། ། ཞལ་ཕྱག་རྒྱན་རྫོགས་མཐོང་བའི་རྨི་ལམ་བཟང༌། ། གཞན་ཡང་ཟབ་ཆོས་མང་དུ་ཐོས་ལ་འདུད། ། ཤུག་ར་ཧེ་རུ་ཀ་ལས་ཀྱེ་རྡོ་རྗེ། ། ཀུན་རིག་མི་འཁྲུགས་དབང་ཆོས་དཔག་མེད་མནོས། ། རྨི་ལམ་ལྟད་མོ་ནམ་མཁའ་དྭངས་པའི་ངོས། ། ཀརྨ་མི་བསྐྱོད་པ་ཉིད་མཇལ་ལ་འདུད། ། ཐུ་མའི་གཞུང་འགྲེལ་གྱིས་མཚོན་བརྡ་དག་རིགས། ། བདེ་དུས་དགྲ་ནག་གིས་བསྟན་སྐུ་གཟུགས་དང༌། །
དཀྱིལ་འཁོར་རིགས་ཀྱི་ཆ་ཚད་སྐར་ནག་རྩིས། ། གསོ་རིག་གཞུང་སོགས་ལེགས་པར་རྟོགས་ལ་འདུད། ། མཁས་མཆོག་འཆི་མེད་དྲུང་ཕྱིན་བརྡ་སྤྲོད་གཞུང༌། ། རང་བཞིན་རྐྱེན་དང་རྣམ་གྱུར་སྟོན་པ་དང༌། ། བྲྀ་ཏ་ཛཱ་ཏིའི་སྡེབ་སྦྱོར་སྙན་ངག་གི ། རྒྱན་གསུམ་ལེགས་བཤད་འདོམས་པའི་མཆོག་ལ་འདུད། ། སྣ་ཚོགས་འགྲོ་བའི་བློ་དང་འཚམ་པའི་ཆོས། ། ཅི་འདོད་འཇོ་བའི་འབྱུང་གནས་དཔལ་ས་སྐྱ། ། ཨེ་ཝཾ་ཆོས་ལྡན་ལ་ཕྱིན་སྐྱབས་མགོན་རྣམས། ། ཞལ་མཇལ་བྱིན་རླབས་སྐལ་བ་བཟང་ལ་འདུད། །
ངོར་དུ་མཁན་ཆེན་ཚུལ་ཁྲིམས་ལྷུན་གྲུབ་ལས། ། ཚིགས་གསུམ་རིམ་མནོས་དགེ་སློང་དངོས་པོར་བསྒྲུབས། ། མདོ་སྔགས་ལམ་ཆེན་གསུང་ངག་རིན་པོ་ཆེའི། ། དབང་ཁྲིད་ཀྱིས་མཚོན་མང་ཐོས་གྱུར་ལ་འདུད། ། མངོན་སུམ་རྗེས་དཔག་སྟོན་པ་ཚད་མ་དང༌། ། ནང་རིག་སྡེ་སྣོད་གསུམ་དང་རྒྱུད་སྡེ་བཞིའི། ། ངེས་པར་བསྟན་པ་ལྟ་བསྒོམ་སྤྱོད་པའི་གཞུང༌། ། ཕལ་ཆེར་ཐོས་དང་སྦྱངས་མཐར་སོན་ལ་འདུད། ། ངོར་གྱི་ཆོས་སྨྲ་ཀུན་ལས་ཆོས་མང་ཐོས། ། རྨོར་ཆེན་རྗེ་ལས་དབང་ཁྲིད་རྗེས་གནང་རིགས། །
ཐོས་པའི་རྣ་ལུང་ཡངས་བྱས་ལྷ་ལྡན་དུ། ། ཇོ་ཤག་ཞལ་མཇལ་དགེ་ཚོགས་བསགས་ལ་འདུད། ། ཁམས་སུ་བདེར་ཕྱིན་ཀྱེ་རྡོར་གུར་མགོན་གྱི། ། བསྙེན་སོགས་དག་བྱས་སངས་རྒྱས་དཔལ་བཟང་ལས། ། བདེ་དགྱེས་གསང་གསུམ་ངན་སོང་སྦྱོང་དཀྱིལ་སོགས། ། དབང་ཁྲིད་གདམས་པའི་བཀའ་དྲིན་ནོས་ལ་འདུད། ། མགོན་དེར་སྙན་དངགས་སྡེབ་སྦྱོར་ལམ་འབྲས་རླུང༌། ། འཁྲུལ་འཁོར་བཅས་ཕུལ་དེ་དབོན་ཚུལ་དབང་པར། ། སྒྲུབ་ཐབས་བརྒྱ་རྩའི་རྗེས་གནང་རྒྱ་བོད་གཞུང༌། ། ལུང་དང་རྗེས་གནང་ཁ་ཤས་སྩལ་ལ་འདུད། །
མཁན་ཆེན་བཀྲས་ལྷུན་ཞབས་དང་སངས་རྒྱས་བསྟན། ། བཀྲས་བཟང་ནམ་བཟང་དག་ལས་བདེ་དགྱེས་སོགས། ། དབང་བསྐུར་གདམས་པ་མང་ཐོས་དེ་སྐབས་ཤིག ། དབྱངས་ཅན་དགྱེས་པའི་འཛུམ་ཞལ་མཐོང་ལ་འདུད། ། ཆོས་རྒྱལ་ཡབ་སྲས་བཀའ་བཞིན་གོང་མ་ལྔའི། ། གསུང་རབ་དགོངས་འགྲེལ་ལ་སོགས་པར་འདྲི་ཞུས། ། དགོས་སྩལ་གེགས་སེལ་བསྟན་སྲུང་ཕྲིན་བཅོལ་དང༌། ། ལས་བྱེད་གསང་བདག་དབང་གིས་བསྲུངས་ལ་འདུད། ། པར་ཁང་ལྡེབས་བྲིས་གཙོ་བོ་འདྲི་བ་དང༌། ། དཔལ་ཆོས་གཙོར་བཞུགས་རབ་གནས་མཛད་པའི་ཚེ། །
བཟང་དྲུག་རྒྱས་བཤད་རྟེན་དང་བརྟེན་པ་ཡི། ། དཀར་ཆག་བརྩམས་པའི་དགའ་སྟོན་བརྙེས་ལ་འདུད། ། ཁང་གསར་བསོད་བཟང་དཔལ་བཟང་མཁན་དབོན་པ། ། རབ་དཀར་མཁར་དབོན་ཟེ་དྲུང་སྐྱེ་རབ་འབྱམས། ། ལྷུན་གྲུབ་ཕུན་ཚོགས་ཤཱཀྱ་གྲགས་ལྡན་སོགས། ། སྒྲ་སྙན་བཟོ་རྩིས་བསླབ་རྒྱུན་སྤེལ་ལ་འདུད། ། བུདྡྷ་ཛྙཱ་ནར་འདུས་པ་འཕགས་ལུགས་དང༌། ། སྨར་ཁྲིད་ཚོམ་བུ་ལུགས་དང་གུར་མགོན་ཁྲིད། ། ས་སྐྱོང་བླ་མར་གུར་མགོན་ལྷ་བརྒྱད་སོགས། ། རྗེས་གནང་མང་པོའི་གེགས་སེལ་ཕུལ་ལ་འདུད། །
དགུན་གསུམ་བཅད་རྒྱ་ལ་ཞུགས་དེ་གྲོལ་ནས། ། བདེ་མཆོག་གུར་སམ་འདུས་པ་ལུགས་གསུམ་སོགས། ། དབང་དང་མཁའ་སྤྱོད་གུར་མགོན་ཐུགས་རྗེ་ཆེའི། ། ཉམས་ཁྲིད་ཆོས་ཀྱི་སྦྱིན་ཆེན་སྩལ་ལ་འདུད། ། སྐྱོར་མདའ་བསོད་ནམས་པ་ལ་རྟ་མགྲིན་དཔལ། ། ཡང་གསང་དབང་ཕུལ་སྤྱི་འདུས་དབང་བསྐུར་ཞུས། ། མཆོད་རྟེན་སྟེང་ཁང་འཁྲི་ཤིང་ལྷ་བཀོད་དང༌། ། ཞལ་བྱང་རབ་གནས་དང་བཅས་བསྐྲུན་ལ་འདུད། ། ཆོས་སྡེར་ལྷ་ཁང་རྙིང་པའི་གཤེགས་གསོལ་དང༌། ། གསར་བསྐྲུན་ལྟོ་འཕྱེའི་ཐིག་དང་ས་ཆོག་བྱས། །
བྲིས་འབུར་ཀུན་གྱི་ལྷ་བཀོད་བཟོ་བཅོས་དང༌། ། རབ་ཏུ་གནས་པའི་དཔལ་ཀུན་བསྐྱེད་ལ་འདུད། ། རྟེན་བཞེངས་དཀར་ཆག་བརྩམས་ནས་གཞན་དོན་གྱི། ། བཅད་རྒྱར་གནས་སྐབས་ས་ཆེན་བསོད་ནམས་རྩེ། ། རྨི་ལམ་ཞལ་མཐོང་དེར་བཞུགས་རྫོང་སྡོད་སོགས། ། མཁའ་སྤྱོད་མགོན་པོའི་ཉམས་ཁྲིད་སྩལ་ལ་འདུད། ། ལྡན་ཤོད་དཔོན་གྱི་ལྷ་ཁང་ལྡེབས་རིས་སུ། ། མཛད་པ་འཁྲུལ་མེད་འཁྲི་ཤིང་ཞལ་ཐང་ཡི། ། བཀོད་པའི་སྐྱ་རིས་གཉིས་ཀའི་ཞལ་བྱང་བརྩམས། ། རབ་གནས་ཆོ་གས་ཤིས་པར་བསྒྲུབས་ལ་འདུད། །
རྫོགས་ཆེན་སྤྲུལ་སྐུ་གཤེགས་པའི་དགོངས་རྫོགས་སུ། ། ཀྱེ་རྡོར་དུས་ཆོག་དབང་བཞི་བཅས་པར་ཕུལ། ། ཟེ་ཆེན་པ་ལས་འདོད་འཇོའི་བུམ་བཟང་གི ། དབང་ལུང་ཐོབ་པའི་སྐལ་བ་སྦོམ་ལ་འདུད། ། རྒྱ་རོང་དབོན་དང་མཆོག་སྤྲུལ་རྣམ་གཉིས་གཙོས། ། འདུས་ཚོགས་ཀུན་ལ་གྲུབ་ཐོབ་ཚེ་དབང་ཕུལ། ། ཨ་ལི་ཆོས་རྗེ་སྔོན་རྗེས་དབང་བསྐུར་སོགས། ། དབུ་མ་ལུགས་ཀྱི་སེམས་བསྐྱེད་སྩལ་ལ་འདུད། ། དཔལ་སྤུངས་སྐུ་དབོན་སྔ་ཕྱིར་ཞིང་གཤེགས་པའི། ། དགོངས་རྫོགས་བསྲེག་བླུགས་སོགས་ཀྱི་མཆོད་འབུལ་ཞུས། །
སླར་ཡང་གསུང་རབ་པར་གྱི་འདྲི་ཞུས་དང༌། ། དབང་ལུང་ཆོས་ཀྱིས་འགྲོ་དོན་གཞོལ་ལ་འདུད། ། པར་ཁང་གན་འཇི་ར་སོགས་གཟུངས་འབུལ་དང༌། ། རབ་གནས་བྱས་ནས་རང་གི་བརྩམས་ཆོས་སྐོར། ། གླེགས་བམ་བཅུ་གཅིག་པར་གྱི་འདྲི་ཞུས་ཚུགས། ། དཔལ་ཆོས་ཞབས་བརྟན་ཆོ་ག་བསྒྲུབས་ལ་འདུད། ། བཀྲ་ཤིས་ལྟེམ་དུ་དཔོན་སྲས་དབང་བསྐུར་ཕུལ། ། དཔལ་ཆོས་ཞིང་ཁམས་གཤེགས་པའི་གསལ་འདེབས་དང༌། ། སྐུ་གདུང་རིལ་པོའི་མཆོད་རྟེན་གཟུངས་སྒྲུབ་བཅས། ། བྱམས་ཆེན་སྐུ་བརྙན་རྟོགས་བརྗོད་བསྐྲུན་ལ་འདུད། །
རྨད་ཤོད་གཉེར་ཆེན་བུ་རྒྱལ་འབོད་པར་ཕྱིན། ། གཤིན་གསོན་ཆོ་གའི་རིམ་པ་ཅི་ཡང་བསྒྲུབས། ། སྡེ་དགེ་སྲས་ལྕམ་བཅས་པའི་གེགས་སེལ་དབང༌། ། སྔ་ཕྱིར་བཀའ་སྩལ་ཇི་བཞིན་བརྩོན་ལ་འདུད། ། རིན་ཆེན་མཆོག་གྲུབ་ཀྱིས་མཚོན་བླ་མ་འགར། ། སྣར་ཐང་བརྒྱ་རྩ་བརྩམས་ཆོས་སྐོར་གྱི་ལུང༌། ། རྒྱ་རོང་གྲྭ་པ་འགའ་ལ་རབ་བྱུང་དང༌། ། འཇིགས་བྱེད་དབང་སོགས་རེ་བ་བསྐངས་ལ་འདུད། ། ཡིད་ལྷུང་ཕྱིན་ནས་མི་དབོན་འདས་བཞུགས་ཀྱི། ། དགོངས་རྫོགས་ཞབས་བརྟན་ལ་སོགས་གང་དགོས་བསྒྲུབས། །
ཀ་ཐོག་སྤྲུལ་སྐུ་མཇལ་འཕྲད་འཕགས་པ་ཡི། ། གསུང་རབ་ལེ་ཚན་ལུང་བཅས་ཕུལ་ལ་འདུད། ། གད་ཐོག་གཉེར་ཆེན་བསོད་ནམས་རུ་བར་ཕྱིན། ། མིང་སྲིང་འཁོར་བཅས་དབང་ཆོས་རེ་བ་བསྐངས། ། སྐབས་ཤིག་ཚེ་དཔག་མེད་སྐུ་ཞལ་མཇལ་ཡང༌། ། དུག་ཅན་ཟས་ཀྱི་རྨི་ལམ་རྩུབ་ལ་འདུད། ། མཁན་ཆེན་ཀླུ་སྡིངས་འདྲེན་མཆོག་མི་བདག་གི ། སྤྱན་དྲངས་ཁྲི་འབུལ་སྟོབ་པའི་ཤིས་བརྗོད་དང༌། ། མཎྜལ་བཤད་པའི་སྲོལ་བཏོད་སྐུ་གདུང་གི ། རབ་གནས་དོན་འགྲེལ་ངོ་མཚར་བསྟན་ལ་འདུད། །
ལྕགས་ར་སྤྲུལ་སྐུ་དཔོན་སློབ་བརྡ་སྤྲོད་དང༌། ། སྡེབ་སྦྱོར་སྙན་དངགས་དབང་བསྐུར་ཞབས་འདེགས་ཞུས། ། ལྡན་གླིང་ཀུན་དུ་དབང་བསྐུར་ཟབ་ཁྲིད་དང༌། ། རང་གཞན་བཀའ་འབུམ་ལུང་མང་སྩལ་ལ་འདུད། ། ལབ་བླར་ཞལ་བཞིའི་བཀའ་གཏད་གསང་ཁྲིད་སྩལ། ། རྩིས་རིགས་སྒྲོ་འདོགས་ཆོད་པའི་སྤྲོ་དགའ་བྱུང༌། ། ས་དཀར་འདུས་སྡེས་ཁོ་བོར་རིང་འཚོར་བསྐུལ། ། སླར་ཡང་པར་གྱི་ལས་བྱེད་སྡུད་ལ་འདུད། ། ཤར་ཆེན་རྗེ་ལས་དགྱེས་རྡོར་རྒྱུ་དབང་ལམ། ། འཇིགས་བྱེད་ཀུན་རིག་དབང་དང་རྣམ་རྒྱལ་སོགས། །
རྗེས་གནང་སྐོར་མང་སྐྱེས་རབས་མཛད་ཆེན་དང༌། ། ཆོས་ཆུང་བཀའ་བརྩམས་སྐོར་མང་ཐོས་ལ་འདུད། ། མགོན་དེར་སཾ་ཊ་འཆི་འཇོམས་བཅུ་གཅིག་ཞལ། ། འཁྲོས་ནག་དབང་དང་ཚེ་དབང་སྣར་ཐང་གི ། བརྒྱ་རྩ་ལ་སོགས་རྗེས་གནང་སྐོར་འགའ་ཡིས། ། ཞབས་པད་བརྟན་པའི་ཆོ་ག་བསྒྲུབས་ལ་འདུད། ། ཐང་སྟོང་རྒྱལ་པོ་དྲིལ་དཀར་ཆིབས་ལས་བབ། ། བདག་ལ་ཧུར་གཟིགས་བར་ཆད་ཡོད་འདྲ་གསུང༌། ། གསང་ཆབ་དཀར་ཡོལ་གང་སྩལ་བདག་དགའ་བས། ། འདི་འཐུང་གེགས་ལས་གྲོལ་སྙམ་ཤར་ལ་འདུད། །
དུས་མི་རིང་བར་སྡེ་དགེའི་སྲས་ལྕམ་དང༌། ། ཁོ་བོའི་གཅེན་བཅས་འཇིག་རྟེན་ཕ་རོལ་སོང༌། ། མཐོང་བྱེད་བསྒྲིབས་དང་ནད་གཞིའི་མནར་ཡང་བདག ། བདེར་འཚོ་གྲུབ་ཆེན་དེ་དྲིན་ཤེས་ལ་འདུད། ། ལྷ་ལྕམ་འཆི་དུས་བབ་པ་མ་བཟློག་ཀྱང༌། ། དཀུ་ལ་ཆགས་པའི་སྲས་ལྕམ་བདེ་བར་བཙས། ། བསྟན་སྲུང་འཕྲིན་བཅོལ་ལ་སོགས་ཞབས་བརྟན་གྱིས། ། སྲུང་རིམ་ངོ་མཚར་གྲུབ་པ་དེ་ལ་འདུད། ། རང་གནས་ཁང་པར་བཀའ་དང་དགོངས་འགྲེལ་ཆོས། ། བཀའ་འབུམ་སྐོར་བཅས་པོ་ཏི་ཕྱེད་བཞི་བརྒྱ། །
བཞུགས་གསོལ་མཆོད་པའི་ཡོ་བྱད་རྣམ་མང་བཀྲམ། ། མར་མེ་རྒྱུན་འབར་མཆོད་པས་མཛེས་ལ་འདུད། ། ཚེ་བྷྲཱུྃ་གནས་སུ་སློབ་དཔོན་འཆི་མེད་པའི། ། གསེར་སྐུ་བཞུགས་ཁང་དཀར་ཆག་བརྩམས་ཕུད་དང༌། ། རྡོར་དྲིལ་ཏིང་བདུན་མར་མེའི་ཀོང་བུ་བཅས། ། བསྟོད་པ་ཚོགས་འདོན་རྒྱུན་ཆགས་འཛུགས་ལ་འདུད། ། ལྷ་རྒྱལ་སྲང་གི་རྟེན་གསུམ་རབ་གནས་དང༌། ། དཀར་ཆག་བཅའ་ཡིག་བྱས་ནས་རོལ་མོ་དང༌། ། མཁར་རྔ་གོས་འཕན་དཔྱངས་ནས་འདུས་ཚོགས་སུ། ། བསྙེན་བཀུར་གྲལ་འགྱེད་ཚོགས་བསགས་བགྱིད་ལ་འདུད། །
བླ་དགེ་འདུས་པར་འཇིགས་བྱེད་ཀུན་རིག་དབང༌། ། སྤྱི་སྒེར་དོན་གཉེར་ཅི་འདོད་ཆོས་སྦྱིན་སྩལ། ། ཉི་གྲགས་སྤྲུལ་སྐུ་གཤེགས་རྫོང་ཆོ་ག་དང༌། ། ཡང་སྤྲུལ་མྱུར་འབྱོན་སྨོན་ལམ་བཏབ་ལ་འདུད། ། ཆོས་གྲྭ་འདིར་འཁོད་ཕྱོགས་གཞན་ནས་ལྷགས་པའི། ། དོན་གཉེར་དབང་ཁྲིད་ལུང་དང་རྗེས་གནང་སོགས། ། སོ་སོར་རྩ་བའི་རྣམ་གྲངས་ཡི་གེའི་ལམ། ། འདྲི་བར་མ་ལྡང་བྱས་བྱུང་མདོ་ཙམ་མོ། ། རང་གི་དབོན་དགེར་སྒྲ་སྙན་སྡེབ་སྦྱོར་སོགས། ། བསླབ་ནས་དབུས་གཙང་བཏེག་ཆས་བླ་མ་ལྷའི། །
འབུལ་ཡིག་འདོད་གསོལ་ཉེར་བསྡོགས་ཀུན་བསྒྲིགས་ནས། ། རང་ཉིད་ཆབ་ཚན་ལྷན་ཅིག་བཏེག་ལ་འདུད། ། རྫོང་དགོན་སེར་སྦྲེངས་བསུ་བས་འབོད་པར་ཕྱིན། ། དགོན་སྡེ་ཀུན་ལ་ཆོས་སྦྱིན་ཅི་ཡང་སྩལ། ། རྨ་རོང་ཚ་ཁར་དབོན་ལ་དུར་བདག་གི ། བསྲུང་དབང་བགྱིས་ནས་བོད་ཕྱོགས་རྫོངས་ལ་འདུད། ། རང་གནས་ཕྱིན་ནས་སངས་རྒྱས་ཐོད་པ་ཡི། ། སྒྲུབ་དཀྱིལ་བསྒྲིགས་ནས་ཤར་ཆེན་ས་ཕུར་གྱི། ། ཆོས་རྗེ་རྣམ་གཉིས་དཔལ་སྤུངས་ཀུན་ཁྱབ་སོགས། ། དབང་བསྐུར་དུ་མས་སྐལ་བཟང་བྱས་ལ་འདུད། །
ཞྭ་ནག་མཆོག་སྤྲུལ་ཁམས་ཕེབས་དེ་སྐབས་ཤིག ། སྐྱ་མི་བོད་ཆས་ཅན་ཞིག་མདུན་ཐད་དེར། ། དཔལ་སྤུངས་ཉེ་མང་རཱ་ཛའི་གདུང་དཀོན་ཞེས། ། མི་དགའ་རྣམ་འགྱུར་བྱེད་པ་མཐོང་ལ་འདུད། ། ས་སྐྱོང་བསྙུང་བའི་སྐུ་རིམ་གཏིང་བསྐུལ་སྐབས། ། སྐུ་ཚེ་ཅུང་ཟད་བསྲིངས་ཅེས་ཐོས་པ་དང༌། ། སྡེ་དགེའི་རིགས་སྲས་བསྙུང་སྐབས་ཙནྡན་སྐུ། ། རང་གཞན་ཕྱི་བདར་མཐའ་གཙང་བྱེད་ལ་འདུད། ། རང་གི་རྟོགས་བརྗོད་ཐང་ཀར་རབ་གནས་དང༌། ། སྡེ་དགེའི་བང་མཛོད་རྣམ་སྲས་དུར་ཁྲོད་བསྒྲུབས། །
རྒྱལ་རོང་དཔོན་གཤེགས་དགོངས་རྫོགས་བསྒྲུབ་པར་ཕྱིན། ། མཆོག་སྤྲུལ་གཉིས་ལ་རྒྱུ་དབང་ཕུལ་ལ་འདུད། ། དཔོན་དགེ་དཔོན་སློབ་དབུས་འགྲོས་འཁོར་བ་དང༌། ། འཁོར་ལོ་མདོར་འཕྲད་ཆབས་ཅིག་དགོན་འདིར་བཏེག ། གཞིའི་བསྙེན་ཁྲིད་དང་བཅའ་བསྒྲིགས་སྨར་ཁམས་སོགས། ། བླ་དགེར་མང་པོར་ཀྱེ་རྡོར་སྩལ་ལ་འདུད། ། སི་ཏུ་རྒྱ་ཡུལ་འབྱོན་པར་དྭོགས་ཚུལ་དང༌། ། ཕེབས་རྫོངས་མཇལ་ཕྱག་ཞུས་ནས་སྐུ་གཤེགས་ཚེ། ། འདུས་སྡེའི་དབུར་ཕྱིན་ཀུན་རིག་ཆོ་ག་བསྒྲུབས། ། ཡང་སྲིད་མྱུར་འབྱོན་སྨོན་ལམ་ཕུལ་ལ་འདུད། །
སྲིབ་དགོན་གཉེར་དཔོན་ནན་ཏན་འབོད་པར་ཕྱིན། ། འཆི་བསླུ་དབང་བསྐུར་ལ་སོགས་ཞག་བཅུ་སྐོར། ། རེ་བ་བསྐངས་ནས་ཤར་ཆེན་སྐུ་ཞབས་སུ། ། བྱབས་ཁྲུས་ཚེ་དབང་དགུང་གྲངས་ཕུལ་ལ་འདུད། ། འཁོན་སྟོན་ལུང་བཞིན་རྣམ་རྒྱལ་བསྙེན་པར་བཞུགས། ། མཚམས་གཏོར་སྤུས་ཁེངས་གྲོལ་ནུབ་རྨི་ལམ་དུ། ། ཚོགས་ཆེན་དཀྱིལ་ནས་རང་གི་མིང་ཡོད་པའི། ། བརྟན་བཞུགས་སྨོན་ལམ་རྐང་བཞི་ཐོས་ལ་འདུད། ། ཆུ་འབམ་ངེས་བཟུང་དཀའ་བས་དལ་རྟེན་གཙེས། ། རྨི་ལམ་སྣང་བར་ད་ལམ་འཆིའོ་ཞེས། །
ལན་གསུམ་འབོད་ཐོས་འཚོ་བྱེད་སྨན་བཅོས་དང༌། ། ཤར་ཆེན་སྤྱན་དྲངས་དབང་བསྐུར་ནོད་ལ་འདུད། ། སྡེ་དགེ་མཆེད་ལྕམ་སོགས་དྲུང་འབྱུང་འགྱུར་སྐོར། ། ཞལ་ཆེམས་ཞུ་ཡིག་ཕུལ་ཞིང་རང་གི་དབོན། ། གྲྭ་འཁོར་ཀུན་ལ་སྤྱི་སྒེར་ཞལ་ཆེམས་དང༌། ། གནང་སྦྱིན་བཀོད་པ་གང་དགོས་བྱས་ལ་འདུད། ། ལྷ་ལྕམ་རྣམ་གཉིས་མཇལ་ཕྱག་སྨོན་ལམ་བཏབ། ། ལྷུན་གྲུབ་སྟེང་གི་འདུས་སྡེ་ཡུལ་མི་ཀུན། ། བྱིན་རླབས་བགྱིས་ནས་སྤྱི་སྒེར་དད་ཅན་འགར། ། གང་འཚམ་བསླབ་བྱའི་རིམ་པ་གདམས་ལ་འདུད། །
གནས་བརྟན་རྟོགས་བརྗོད་ལུང་དང་འཕྲིན་བཅོལ་སྩལ། ། མེ་ཏོག་ཆར་དང་འཇའ་འོད་མང་དུ་འཁྲིགས། ། སངས་རྒྱས་འཕེལ་གདུང་ལ་སོགས་བྱིན་རྟེན་རིགས། ། གསོལ་ཞིང་རང་གཞན་སྨོན་ལམ་བཏབ་ལ་འདུད། ། དེ་ནས་དགོངས་མཚམས་དགེས་ཉམས་དུ་མ་དང༌། ། གཟིམས་ཆུང་སྟེང་ན་འཇའ་འོད་གུར་ཁང་སོགས། ། རྡོ་རྗེ་འཆང་གི་ཕྱག་རྒྱ་བཞུགས་སྟངས་བཅས། ། རྒྱལ་བའི་ཟླ་ ༧ ཚེས་ ༡༥ ཐོ་རེངས་གཤེགས་ལ་འདུད། ། དགུང་གསུམ་མཉམ་བཞག་གྲོལ་འཕྲལ་ས་ཆེན་གཡོས། ། མཁན་ཆེན་མཆོག་ནས་གདུང་ཁྲུས་ན་བཟའ་གསོལ། །
སྐལ་ལྡན་གདུལ་བྱ་མང་པོར་མཇལ་ཁ་བཏང༌། ། ཕྱག་དང་མཆོད་འབུལ་སྨོན་ལམ་བརྗོད་ལ་འདུད། ། ཤར་ཆེན་མཆོག་གི་དུས་ཐའི་ཆོ་ག་ཡིས། ། སྐུ་གདུང་ཞུགས་ཕུལ་དགེ་སློང་བཅུ་ཕྲག་གིས། ། ཞེ་དགུའི་དགུང་ལ་ཀྱེ་རྡོར་སྒྲུབ་མཆོད་དང༌། ། ཚོགས་ཆེན་སྒྲུབ་མཆོད་ཉིན་གྲངས་ཚུགས་ལ་འདུད། ། གཞན་ཕྱོགས་ཀུན་ལ་མ་ཁྱབ་མེད་སྙམ་གྱི། ། དགོངས་རྫོགས་སྒྲུབ་དང་སཱཙྪ་ཆོ་ག་བཅས། ། གྲུབ་ནས་རྡོ་ཁོ་ཁང་བརྩེགས་བསྐྲུན་པ་དང༌། ། རབ་གནས་དང་བཅས་ལས་མཐར་ཕྱིན་ལ་འདུད། །
དྲི་གཙང་ཁང་དུ་ལྷ་མིའི་མཆོད་སྐོར་རྟེན། ། དཔལ་ལྡན་ས་སྐྱའི་བྱིན་སྣ་ཁྱད་འཕགས་སོགས། ། ནང་བཞུགས་དུ་མས་ཕྱུག་པའི་མཆོད་རྟེན་ཆེ། ། བཀྲ་ཤིས་སྒོ་མངས་རབ་གནས་བཅས་གྲུབ་འདུད། ། འདིར་སྨྲས་པ། དེ་སྐད་མཐོང་བའི་ཆོས་ཀྱི་གནང་ཚུལ་རྣམས། ། འཕྲིན་དུ་ཤོད་པ་མཉན་འདོད་སློབ་མའི་ངོར། ། རགས་བསྡུས་སྨྲས་དོན་གཟུགས་བརྙན་རྣམ་བཀོད་པ། ། བརྡ་དོན་གསལ་བའི་ཁ་བྱང་བཅས་པ་འདི། ། བསྐྲུན་པའི་དགེ་བས་བྱང་ཆུབ་སྙིང་པོའི་བར། །
དལ་འབྱོར་རྟེན་ལྡན་དཔལ་ལྡན་བླ་མ་དང༌། ། འབྲལ་མེད་ལྷུན་གྲུབ་མཉམ་འགྲོགས་ཤེས་བྱའི་གཞུང༌། ། བཅུ་ཕྲག་རྟོགས་པའི་ཡོན་ཏན་ཕུན་ཚོགས་ཤོག ། དགེ་ལེགས་སྤྱོད་པའི་གྲོགས་དང་དཀོན་མཆོག་གསུམ། ། སྐྱབས་མགོན་བཟུང་བ་སྦྱིན་པའི་བདག་དེ་ཡང༌། ། བླ་མ་རྒྱལ་བ་སྲས་བཅས་གསང་གསུམ་གྱི། ། ཡོན་ཏན་རྒྱུད་ལ་སྐྱེ་བ་ཉིད་གྱུར་ཅིག ། དེ་སོགས་འབྲེལ་ཐོགས་རིགས་བཟང་དཔལ་འབྱོར་རྒྱས། ། བློ་གྲོས་རྣམ་གསལ་ཐམས་ཅད་མཁྱེན་པའི་རྒྱུ། ། ཤེས་བྱ་ཀུན་ལ་བསླབ་སྦྱངས་མཐར་ཕྱིན་ནས། །
རྒྱལ་བསྟན་སེམས་ཅན་སྨན་འདོགས་བསྒྲུབ་པར་ཤོག ། བླ་མ་ཡི་དམ་རྒྱལ་བ་སྲས་བཅས་སུ། ། བསམས་ནས་མཆོད་བསྟོད་གསོལ་བ་གང་བཏབ་པ། ། འགྲུབ་འགྱུར་ངེས་པ་རྒྱལ་གསུང་ཚད་མ་ཡི། ། བདེན་པ་གང་གིས་སྨྲས་དོན་ཀུན་འགྲུབ་ཤོག ། ཅེས་རང་གི་རྟོགས་བརྗོད་ཐང་ཀར་བཀོད་པའི་ཞལ་བྱང་དོན་བསྡུ་ཀུན་དགའ་བསྐྱེད་པའི་ཞིང་ཁམས་རྒྱ་མཚོ་ཞེས་བྱ་བ་འདིའང་སློབ་བུ་ལྷུན་གྲུབ་ཕུན་ཚོགས་ཀྱི་ངོར། ངག་དབང་ཚུལ་ཁྲིམས་རིན་ཆེན་གྱིས་བྲིས་པ། ཞིང་གཤེགས་རྗེས་ཀྱི་ཁ་འགེངས་ཅུང་ཟད་བྱེད་པོ་གོང་གི་རིགས་དབོན་ངག་དབང་དགེ་ལེགས་ལྷུན་གྲུབ་ཅན་གྱིས་བགྱིས་པ་དགེ་ལེགས་འཕེལ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
