གསུང་འབུམ། ཚུལ་ཁྲིམས་རིན་ཆེན།
པོད ༡༣༦
འདིར་སྐུ་བརྙན་ལ་སྙན་ཤལ་ཕུལ་བའི་འདོད་དོན་གསོལ་གདབ་ཀྱི་རིགས་རྣམས།
༼ཉ༽ ༄༅། །འདིར་སྐུ་བརྙན་ལ་སྙན་ཤལ་ཕུལ་བའི་འདོད་དོན་གསོལ་གདབ་ཀྱི་རིགས་རྣམས་བཞུགས་སོ།། ན་མཿཤཱཀྱ་མུ་ན་ཡེ། སྟོབས་བཅུ་མངའ་བའི་སྟོན་མཆོག་ཐུབ་དབང་ཉིད། ། ཚེ་རབས་གཏན་གྱི་སྐྱབས་སུ་བཟུང་བ་བདག ། རྣམ་འདྲེན་ཁྱོད་རྗེས་སློབ་ཅིང་བསྟན་འགྲོའི་དོན། ། སྒྲུབ་ལ་བར་ཆད་ཀུན་ལས་རྣམ་རྒྱལ་ཞིང༌། ། ཁྱད་པར་རྒྱལ་སྲས་སྤྱོད་པ་རྨད་བྱུང་གིས། ། དོན་གཉིས་སྒྲུབ་ལ་མེད་ཐབས་མེད་པའི་མིག ། མཐོང་བྱེད་དབང་པོའི་སྒྲིབ་གཡོགས་ཆུ་འཛིན་འདི། །
ཐུགས་རྗེའི་རླུང་གིས་རྗེས་མེད་གཏོར་མཛོད་ཅིག ། མཐུན་རྐྱེན་ཤེས་བྱ་རིག་པའི་ལྟད་མོ་ལ། ། ཐོགས་མེད་འཇུག་པའི་འདྲེན་བྱེད་ཆེས་གསལ་བ། ། ལུང་རྟོགས་བསྟན་པར་ཕན་པའི་འཆད་རྩོད་རྩོམ། ། རྟག་འཇོ་བསྟན་པའི་སྣང་བྱེད་བདག་བྱིན་རློབས། ། ཞེས་པ་འདིའང་དྲིའི་གཙང་ཁང་གི་ཐུབ་ཆེན་ཡིད་བཞིན་ནོར་བུ་ལ། གེགས་སེལ་འདོད་དོན་གསོལ་བའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་སྨྲས་པའོ།། ༈ །།རྒྱལ་བའི་ཞལ་ལུང་དྲི་མེད་ཀྱིས། ། ལུང་བསྟན་རྒྱལ་ཚབ་ཀུན་དགའ་བཟང༌། ། གྲགས་པའི་བ་དན་སྲིད་རྩེའི་བར། །
གཡོ་བ་ཁྱོད་ཀྱིས་རྟགས་སུ་སྲུངས། ། འདྲེན་མཆོག་ཁྱོད་ཀྱི་ཕྲིན་ལས་རྒྱུན། ། མི་ནུབ་སྨན་འདོགས་འདོད་པ་བདག ། སྔོན་ལས་འཕྲལ་རྐྱེན་གང་ཡིན་ཡང༌། ། ལྟ་བྱེད་དབང་པོ་བསྒྲིབས་པ་འདི། ། མཁྱེན་བརྩེ་ནུས་པའི་ཐུར་རྩེ་ཡིས། ། སྐད་ཅིག་ཉིད་ལ་ཉེར་བསལ་ནས། ། ཁྱོད་བསྟན་མཁས་པའི་ལས་གསུམ་ལ། ། དབང་འབྱོར་ཡེ་ཤེས་སྤྱན་མཆོག་སྩོལ།། །། ཞེས་པ་འདིའང་ཨེ་ཝཾ་པ་ཆེན་པོའི་སྐུ་བརྙན་ལ་གནས་སྐབས་འདོད་གསོལ་གྱི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་སྨྲས་པའོ།། །།
སརྦ་མངྒ་ལཾ།། ༈ །།འཆར་ཀའི་ཉིན་བྱེད་འབུམ་གྱི་མཛེས་སྡུག་ཆ། ། བྱེད་པོས་གཅིག་ཏུ་སྤུངས་ལྟར་དགེ་ལེགས་མཚན། ། ཀུན་ནས་རྫོགས་སྐུ་ལྷར་བཅས་འཇིག་རྟེན་གྱི། ། མཆོད་ཡུལ་བླ་མེད་ཉི་མའི་གཉེན་ལ་འདུད། ། བསོད་ནམས་བརྒྱ་ཕྲག་གིས་བསྐྲུན་སྟོན་མཆོག་སྐུ། ། སྐལ་དམན་ལྟ་བྱེད་ཡུལ་ལས་ཆས་བརྒལ་ཡང༌། ། མཐོང་དོན་བསོད་ནམས་ཕུང་པོ་གཞལ་དཀའ་བའི། ། སྐུ་བརྙན་མཇལ་བའི་ལྷས་བསྐོས་དགའ་བ་བརྟས། ། གང་ཆེ་ཉེར་སྤྱོད་ཕྲེང་དང་སྟོང་འཁུན་གྱི། །
ཡུལ་གྲུར་བཏགས་པའི་དར་དཔྱངས་ཀྱིས་མཚོན་པའི། ། ཕྱག་མཆོད་སྡིག་ལྟུང་མཐོལ་བཤགས་དགེ་ལ་རང༌། ། ཕྱོགས་བཅུའི་སྟོན་མཆོག་ཆོས་སྟོན་འཚོ་གཞེས་གསོལ། ། དགེ་བས་རྣམ་འདྲེན་ཉིད་དང་དགོངས་གཅིག་ཏུ། ། སྨྲ་མཆོག་ས་སྐྱའི་དད་སྒྲོལ་རྣམ་ལྔ་དང༌། ། ཀུན་དགའ་བཟང་བསྟན་བཤད་སྒྲུབ་མགྲིན་འཇོ་བས། ། གྲངས་མེད་ཕྱོགས་མཚམས་ནོར་འཛིན་མཛེས་གྱུར་ཅིག ། བདག་རྒྱུད་ལེགས་བྱས་ཆུ་ཀླུང་ཇི་སྙེད་ཀྱང༌། ། རྒྱལ་སྲས་སྤྱོད་པའི་མཚོར་འཁྱིལ་སྨོན་ལམ་གྱི། ། མནྡཱ་རྭ་བས་བསྲུབས་སྐྱེས་བྱང་ཆུབ་ཆེའི། །
རྒྱུ་སྐར་རྒྱལ་པོའི་གོ་འཕང་མངོན་བགྱིད་ཤོག ། དེ་སྲིད་སྐྱེ་བའི་རྐང་འཐུང་དལ་བརྒྱད་དང༌། ། འབྱོར་བཅུའི་ཡལ་ག་མ་ཚང་མེད་རྫོགས་པར། ། ཕྱི་ནང་རིག་གཞུང་རྟོགས་པའི་མེ་ཏོག་དང༌། ། སྙེ་མ་བསྟན་འགྲོར་སྨན་པའི་གསོས་འགྱེད་ཤོག ། རཏྣ་ཤཱི་ལ་བོད་པ་བདག་ཅག་ལ། ། རེ་ལྟོས་བཅས་པའི་གསོན་གཤིན་འགྲོ་བ་རྣམས། ། སྡུག་བསྔལ་ཀུན་འབྱུང་གནས་ལས་རིང་འཕགས་པའི། ། འགོག་ལམ་བདེན་པར་དགྱེས་དགུར་རྩེན་གྱུར་ཅིག ། ཅེས་ཐུབ་ཆེན་སྐུ་བརྙན་མཐོང་བ་དོན་ལྡན་ལ་མཆོད་འབུལ་གྱི་ཚེ།
བསྔོ་བ་སྨོན་ལམ་གྱི་ཚིགས་སུ་བཅད་པ་འདི་ནི་ཚུལ་ཁྲིམས་རིན་ཆེན་གྱིས་བགྱིས་པ་སརྦ་མངྒ་ལཾ།། ༈ །།དགའ་ཚལ་སྦྲང་རྩིའི་རྒྱལ་མཚན་གྲངས་མེད་དབུས། ། ཨུ་དུམྦཱ་ར་གཉིས་པ་མི་སྲིད་ལྟར། ། བསྟན་ལ་མཁས་པའི་ལས་བྱས་མང་བྱོན་ཡང༌། ། རྒྱལ་བས་ལུང་བསྟན་ཀུན་དགའ་བཟང་འདྲ་སུ། ། གང་གི་ཞལ་སྐྱིན་རབ་འབྱམས་རྒྱལ་བའི་ཞིང༌། ། གྲངས་མེད་ཅིག་ཅར་ལྟ་བྱེད་དབང་པོའི་ཡུལ། ། མངོན་དུ་བགྱིས་དང་བསོད་ནམས་སྐལ་བའི་སྟོབས། ། འདི་མཐོང་ལྷག་པར་ཡོད་མེད་འཕྱང་མོ་ཉུག ། གང་ཕྱིར་ལུས་བརྒྱ་སྤྲུལ་པའི་ཡན་ལག་ལྔ། །
དད་པའི་ཁུར་དུབ་ས་ལ་ངལ་གསོ་སྙམ། ། བདག་ལུས་ལོངས་སྤྱོད་སྒོ་གསུམ་དགེ་བ་རྣམས། ། མཆོད་སྤྲིན་བློ་ཡི་བྱེད་པོས་སྤྲུལ་ཏེ་དབུལ། ། སྐྱེ་བ་ལུ་གུ་རྒྱུད་ཀྱི་སྡིག་ལྟུང་རྣམས། ། མནོངས་འགྱོད་ཀྱིས་མཐོལ་སླན་ཆད་མི་བགྱིད་བསྡམ། ། འཕགས་དང་སོ་སྐྱེས་བྱས་པའི་དགེ་བའི་མཚོར། ། འཛུམ་ཟེར་ནམ་མཁའི་རྣ་བས་བླ་མར་སྤེལ། ། སྟོན་མཆོག་ལེགས་གསུངས་བདུད་རྩི་ཅང་འབྱིན་པར། ། བསྐུལ་ཚིག་སྙན་དངགས་བཻ་ཌཱུའི་རྒྱུད་མངས་བརྡུང༌། ། རྒྱལ་བ་མྱང་འདས་ཐ་མའི་མཛད་པ་ལ། །
དགྱེས་པར་བསྐྱུངས་པའི་གསོལ་འདེབས་གླིང་བུ་བསྒྱུར། ། ལེགས་བྱས་དེ་ཉིད་ཀྱིས་མཚོན་དུས་གསུམ་གྱི། ། དགེ་ཚོགས་རྣམ་བཀྲའི་ཚོན་པར་བྱེ་བ་ཕྲག ། བསྒྱུར་ཏེ་བྲིས་པའི་དགེ་ལེགས་མཚན་རིས་ཅན། ། སྐྱེ་དགུའི་སྐྱབས་ཀྱི་དམ་པ་མངོན་འགྱུར་ཤོག ། དེ་སྲིད་སྐྱེ་བར་ལས་བཟང་མ་མ་ཡིས། ། དལ་འབྱོར་རྟེན་གྱི་ལང་ཚོ་བསྐྱེད་བསྲིངས་ནས། ། ཚུལ་ཁྲིམས་རིན་ཆེན་རྒྱན་གསུམ་གྱིས་མཛེས་པར། ། ཕྱི་ནང་གཙུག་ལག་སྨྲ་བའི་དབང་ཕྱུག་ཤོག ། བོད་ཡུལ་པུཎྜ་རི་ཀའི་སྐྱེད་ཚལ་གྱི། །
དཀྱིལ་འཁོར་ཀུན་དུ་ཁྱོད་གསུང་ལྷུར་ལེན་པའི། ། དགེ་འདུན་སྦྲང་རྩི་འཛིན་པ་གྲངས་མེད་ཀྱིས། ། བཤད་སྒྲུབ་དབྱངས་སྙན་འབྱིན་པས་བརྒྱན་གྱུར་ཅིག ། ཚུལ་ཁྲིམས་རིན་ཆེན་ཅན་བདག་རེ་ལྟོས་ཅན། ། གསོན་གཤིན་འགྲོ་བ་སྡུག་བསྔལ་རྒྱུ་དང་བཅས། ། ལེགས་སྦྱངས་ཚོགས་ཟུང་རབ་རྒྱས་རྣམ་པར་ཤེས། ། བདེ་ལྡན་མགོན་པོའི་ཞབས་དྲུང་བརྫུས་བལྟམས་ཤོག ། ཅེས་རབ་བྱུང་འདོད་པའི་མེ་ཕག་ལོའི་ཆོ་འཕྲུལ་ཟླ་བའི་དཀར་ཕྱོགས་རྫོགས་པ་གསུམ་པར་རང་གི་མཆོད་འབུལ་གྱི་ཚེ་བྲིས་པའོ།། ༈ །།ཀུན་མཁྱེན་བཞི་པའི་ཞལ་ལུང་ཏམྦུ་རའི། ། འཕྲུལ་ལས་འབྱུང་འགྱུར་ལུང་བསྟན་སྟོང་ཕྲག་རྒྱུད། །
འགྲོལ་བའི་སྒྲ་སྙན་གྱིས་བསྔགས་ཀུན་དགའ་བཟང༌། ། ཞེས་གྲགས་ཡི་གེའི་རྣ་བ་དོན་ལྡན་བྱེད། ། གང་གི་ལེགས་མཛད་ཆུ་གཏེར་བསྲུབས་པའི་བཅུད། ། ཨེ་ཝཾ་དམ་པའི་ཆོས་རབ་འབྱུང་བའི་གནས། ། ངུར་སྨྲིག་འཆང་བའི་སྡོམ་ལྡན་འདུས་པའི་སྡེ། ། ཀུན་ནས་འདུ་བའི་གཙུག་ལག་ཁང་ཆེན་དུ། ། རྩ་བརྒྱུད་བླ་མ་ཕྱོགས་བཅུའི་རྒྱལ་བ་སྲས། ། བསྟན་སྲུང་དབང་པོ་བགྲང་ཡས་ཡེ་ཤེས་སྤྱན། ། འཛུམས་པ་མེད་པར་གཟིགས་རྣམས་པདྨའི་མཚོར། ། ངང་པའི་ཚོགས་རབ་ཇི་བཞིན་འདུ་བ་དེར། །
དྲི་ཟའི་གླིང་བུ་བྱེ་བའི་སྙན་འགྱུར་ཡང༌། ། གྱི་ནར་བགྱིད་པའི་ཆོས་སྤྱོད་དགེ་བའི་དབྱངས། ། མགྲིན་ལས་འཇོ་བའི་ངུར་སྨྲིག་འཆང་གི་ཚོགས། ། གྲངས་མེད་འདུས་པར་དགྱེས་པའི་བསྙེན་བཀུར་བསྟབས། ། ཞིང་རྡུལ་གྲངས་སྙེད་ལུས་བཏུད་ཕྱག་འཚལ་ཞིང༌། ། ལྷ་རྫས་དར་འཕན་གྱིས་མཚོན་འདོད་དགུའི་དཔལ། ། འཛད་མེད་རྟག་འཇོ་མཆོད་པའི་སྤྲིན་ཆེན་སྤྲོས། ། ཚེ་རབས་བརྒྱུད་མར་བསགས་པའི་སྡིག་ལྟུང་མཐོལ། ། འཕགས་དང་སོ་སྐྱེའི་དགེ་རྩར་དགའ་བར་བསྐྱེད། ། སྨྲ་མཆོག་རྣམས་ལ་ཆོས་འཁོར་བསྐོར་བར་བསྐུལ། །
མྱ་ངན་མི་འདའི་གསོལ་འདེབས་གླིང་བུ་བསྒྱུར། ། བསོད་ནམས་རྫོགས་པའི་བྱང་ཆུབ་ཐོབ་ཕྱིར་བསྔོ། ། བྱང་ཆུབ་བར་གྱི་སྐྱེ་བར་དལ་འབྱོར་གྱི། ། རྐང་འཐུང་ཐོས་བསམ་བསྒོམ་པའི་ཡལ་འདབ་རྫོགས། ། ལུང་རྟོགས་ཡོན་ཏན་ཅི་འདོད་འབྲས་བུ་ཡིས། ། ལུས་ཅན་རེ་བའི་ཡོལ་གོ་འགེངས་པར་ཤོག ། ཅེས་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་དགེ་འདུན་འདུས་པའི་ཚོགས་སུ། དགེ་ཚུལ་དཀོན་མཆོག་མིང་ཅན་གྱི་མང་ཇའི་བསྙེན་བཀུར་དང༌། དར་འཕན་དཔྱངས་རྒྱུར་ཡན་ལག་བདུན་པའི་ཚིགས་བཅད་དུ་བཅས་པ་འདིའང་བནྡེ་ཚུལ་ཁྲིམས་རིན་ཆེན་གྱིས་བགྱིས་པ་བཀྲ་ཤིས་པར་གྱུར་ཅིག། ༈ །།རྒྱལ་བའི་བཀའ་སྲུང་གུར་མགོན་ལྕམ་དྲལ་དང༌། །
གདོང་བཞི་གཉེན་མགོན་ལས་བྱེད་དམག་ཟོར་སོགས། ། མཐུ་ཆེན་བསྟན་སྲུང་ཚོགས་རྣམས་ཚུར་དགོངས་ལ། ། བདག་ཅག་བསམ་དོན་ལས་བཅོལ་ཚུལ་ལ་དགོངས། ། ཁྱེད་རྣམས་མཆོད་གསོལ་སྐྱབས་སུ་བསྟེན་པ་བདག ། སྔོན་ལས་འཕྲལ་རྐྱེན་ལས་བྱུང་ནད་གདོན་གྱི། ། ཉེར་འཚེ་ཀུན་དང་དགྲ་འདྲེའི་གནོད་པ་རྣམས། ། ཁྱེད་ཞལ་དྲན་པའི་མཐུ་སྟོབས་ཉི་མ་ཡིས། ། མུན་པའི་དཔུང་བཞིན་སྐད་ཅིག་ཞི་བར་མཛོད། ། མཐུན་རྐྱེན་འཆི་མེད་ཚེ་དང་བསོད་ནམས་སྟོབས། ། བདེ་དགའ་དཔལ་འབྱོར་དབྱར་མཚོ་ལྟར་འཕེལ་ལ། །
རྟག་ཏུ་རྩེན་པས་འདི་ཕྱིའི་དོན་འགྲུབ་པའི། ། དགེ་ལེགས་ཐམས་ཅད་བསྟན་སྲུང་རྣམས་ཀྱིས་སྒྲུབས། ། ཞེས་པ་འདིའང་རང་གིས་བསྟན་སྲུང་ཚོགས་ལ་སྙན་ཤལ་ཕུལ་བའི་ཚེ། ཚུལ་རིན་པ་རང་གིས་བྲིས་པའོ། ། སརྦ་མངྒ་ལཾ་བྷ་ཝ་ཏུ།། ༈ །།བསྟན་འཛིན་དམ་ཚིག་ཅན་ལ་གུས་བརྩེ་ཡང༌། ། བསྟན་དགྲ་དམ་ཉམས་ཚར་གཅོད་ལས་ལ་བརྩོན། ། བསྟན་སྲུང་རྡོ་རྗེ་གུར་མགོན་ལྕམ་དྲལ་དང༌། ། བསྟན་དགྲའི་སྲོག་ཟན་ཞིང་སྐྱོང་གདོང་བཞི་ལྡན། ། ལས་མགོན་འཁོར་བཅས་བསྟེན་ཅིང་མཆོད་པའི་མཐུས། །
ཨེ་ཝཾ་པ་ཡི་བསྟན་པ་བསྟན་འཛིན་དང༌། ། རྣལ་འབྱོར་བདག་སོགས་སྡང་བའི་དགྲ་འདྲེ་ཡི། ། ཉེར་འཚེ་བར་ཆད་བཟློག་བསྒྱུར་ཕྲིན་ལས་མཛོད། ། མཐུན་རྐྱེན་དངོས་གྲུབ་ཚེ་དང་བསོད་ནམས་དང༌། ། ཐོས་བསམ་བསྒོམ་པ་ལས་བྱུང་ཡོན་ཏན་དང༌། ། རྣམ་དཀར་ཕྲིན་ལས་ཐམས་ཅད་དབྱར་མཚོ་ཡི། ། ངོ་མཚར་ཇི་བཞིན་འཕེལ་རྒྱས་ཕྲིན་ལས་མཛོད། ། ཅེས་པ་མགོན་ཁང་ནུབ་ཏུ་ཀུན་དགའ་བསོད་ནམས་པ་མགོན་བླར་བཀོད་པའི་ཚེ། འདོད་གསོལ་ཉུང་ངུ་འདིའང་བནྡེ་ཚུལ་རིན་གྱིས་སོ།། ༈ །།ཕྱོགས་བཅུའི་རྒྱལ་བ་རྒྱལ་སྲས་ལྷག་པའི་ལྷ། །
བསྟན་སྲུང་ནོར་ལྷ་ཀུན་འདུས་སྐྱབས་ཀྱི་མཆོག ། མཐུ་སྟོབས་བི་རཱུ་པ་དང་དབྱེར་མེད་པའི། ། དཔལ་ལྡན་ཆོས་སྐྱོང་ཞབས་ཀྱིས་རྟག་ཏུ་སྐྱོངས། ། བསོད་ནམས་བརྒྱ་ཕྲག་གིས་བསྐྲུན་ཁྱོད་ཀྱི་སྐུ། ། རིལ་པོར་བཞུགས་པའི་མཆོད་སྡོང་སྲིད་དང་ཞིའི། ། དཔལ་ཀུན་འཇོ་བའི་དཔག་བསམ་གང་ཡིན་ལ། ། ཅི་འདོད་གསོལ་བཏབ་མི་བསླུ་གསུང་དོན་ལྟར། ། ཉེར་སྤྱོད་མར་མེའི་ཕྲེང་བ་བརྒྱ་ཕྲག་གིས། ། མདུན་བདར་མཆོད་ཅིང་གསོལ་བ་འདེབས་པ་བདག ། བསྟན་དོན་ལྷག་བསམ་སྒྲུབ་ལ་ཕྱི་ནང་གི །
བར་ཆད་དགྲ་འདྲེས་གནོད་པ་ཀུན་ལས་སྐྱོབས། ། བདག་ལ་གཞན་གྱི་བསམ་སྦྱོར་ངན་མཐུའམ། ། དུག་ཅན་ཟས་སྦྱར་གནོད་པ་གང་ཡིན་ཡང༌། ། མཐོང་བྱེད་བསྒྲིབས་གཡོགས་ངན་པས་ནོངས་པ་འདི། ། དྲི་བཞོན་ཕྲད་པའི་སྤྲིན་ལྟར་མྱུར་གཞིལ་མཛོད། ། མཁྱེན་བརྩེ་ནུས་པའི་རིན་ཆེན་མིག་ཐུར་གྱིས། ། ལྟ་བྱེད་བསྒྲིབས་པ་བསལ་ནས་ཤེས་བྱའི་གནས། ། མ་ལུས་དྲི་མེད་མཐོང་བ་ཀུན་མཁྱེན་གྱི། ། ཡེ་ཤེས་སྤྱན་མཆོག་ཐོབ་པར་བདག་བྱིན་རློབས། ། ཞེས་པ་འདིའང་མཆོད་སྡོང་སྲིད་ཞིའི་དཔལ་ཀུན་འཇོ་བའི་དཔག་བསམ་ལ་རྐྱེན་སེལ་འདོད་དོན་གསོལ་བའི་ཆེད་དུ་ཚུལ་རིན་རང་གིས་བྲིས་པའོ།།
༈ །།རྡོ་རྗེ་འཆང་ནས་འཁོར་ལོའི་མགོན་གྱི་བར། ། རིམ་བྱོན་རྩ་བརྒྱུད་བླ་མའི་བཀའ་དམ་ཚིག ། རྟག་གནས་གུར་མགོན་ལྕམ་དྲལ་གདོང་བཞི་ལྡན། ། དམག་ཟོར་ལས་མགོན་བསྟན་སྲུང་རྒྱ་མཚོ་གསོན། ། བདག་ཅག་བསྟན་དོན་བསྒྲུབ་ལ་མཐོང་བྱེད་ཀྱི། ། སྒྲིབ་གཡོགས་བསལ་ནས་ཤེས་བྱ་ཀུན་རིག་པའི། ། འདྲེན་བྱེད་རྣམ་གསལ་མྱུར་དུ་ཐོབ་འགྱུར་བའི། ། ཕྲིན་ལས་བསྟན་སྲུང་དབང་པོ་རྣམས་ཀྱིས་སྒྲུབས། ། བསམ་སྦྱོར་ངན་པ་རྩོམ་པའི་དགྲ་བགེགས་རྣམས། ། དྲག་པོའི་སྟོབས་ཀྱིས་མྱུར་དུ་ཚར་ཆོད་ལ། །
ལྟ་བྱེད་དབང་པོ་རང་བྱེར་གསལ་བ་སོགས། ། བསམ་དོན་ལ་གོར་འགྲུབ་པའི་ཕྲིན་ལས་མཛོད། ། བསོད་ནམས་ལྷུན་པོའི་ཕྲག་པ་ཆེས་མཐོ་ལས། ། འཆི་མེད་ཚེ་ཡི་གངྒཱ་རྒྱུན་ཆག་བབས། ། ལུང་རྟོགས་ཡོན་ཏན་ཉི་ཟླའི་འོད་གསལ་བས། ། ཕན་བདེའི་འདབ་སྟོང་ཚལ་རབ་རྒྱས་པར་མཛོད། ། མདོར་ན་བླ་མ་ལྷ་སྲུང་མཐུ་རྩལ་དང༌། ། བདག་ཅག་ལྷག་བསམ་སྨོན་ལམ་བདེན་པའི་མཐུས། ། སྒོ་གསུམ་བར་ཆད་མི་མཐུན་ལས་རྒྱལ་ཞིང༌། ། བསམ་དོན་ཡིད་བཞིན་འགྲུབ་པའི་ཕྲིན་ལས་མཛོད། །
ཅེས་པ་འདིའང་མགོན་ཁང་ནུབ་ཤར་དུ་རྐྱེན་སེལ་གྱི་ཆེད་དུ་བནྡེ་ཚུལ་རིན་གྱིས་བྲིས་སོ།། ༈ །།སངྒུ་ར་ཝེ་ན་མཿ སྟོན་མཆོག་ཐུགས་ལས་སྤྲུལ་པའི་ནག་པོ་ཆེ། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། ལས་བྱེད་མགོན་པོ་རུ་འདྲེན་སྡེ་ཚོགས་བཅས། ། དམ་ཚིག་དབང་གིས་བདག་ལ་བརྩེར་དགོངས་ནས། ། བདག་གི་འདོད་དོན་བདེ་བླག་བསྒྲུབ་ཕྱིར་དུ། ། དངོས་འབྱོར་ཡིད་སྤྲུལ་ཕྱི་ནང་གསང་བ་ཡི། ། མཆོད་སྤྲིན་རྒྱ་མཚོས་ཐུགས་དམ་གཉན་བསྐང་ནས། ། ཐུགས་དམ་འགལ་བའི་ཉེས་ཚོགས་མཐོལ་ཞིང་བཤགས། །
བསྟེན་ཅིང་སྒྲུབ་པའི་རྣལ་འབྱོར་བདག་ཅག་གིས། ། བསྟན་དང་འགྲོ་དོན་སྒྲུབ་བྱེད་དལ་རྟེན་ལ། ། ལོ་ཟླ་ཞག་དུས་ཀེག་དང་སྲིར་ལྡང་བའི། ། ནད་རིགས་གདོན་བགེགས་བར་ཆད་ཀུན་ཞིར་མཛོད། ། ཕྲག་དོག་སྡུག་སེམས་འཆང་བའི་དགྲ་འདྲེ་ཡི། ། འཁྱོག་འགྲོ་ཁྲོས་པའི་བྱད་གཏད་ངན་སྔགས་སོགས། ། དུག་རླངས་འཐུལ་བ་མཐའ་དག་བསྟན་སྲུང་མཆོག ། ཁྱོད་ཞེན་དྲན་པའི་སྨན་གྱིས་མྱུར་གཞིལ་མཛོད། ། མཐུན་རྐྱེན་འཆི་མེད་རིང་འཚོས་ཚེ་དཔལ་དང༌། ། བསོད་ནམས་དཔལ་འབྱོར་རྣམ་དཀར་ཕྲིན་ལས་རྣམས། །
དབྱར་དུས་ཆུ་གཏེར་ལྟ་བུར་འཕེལ་རྒྱས་ཀློང༌། ། ཕྲིན་ལས་རླབས་ཕྲེང་བྱེ་བས་མཛེས་པར་མཛོད། ། ཅེས་བསྟན་སྲུང་དབང་པོ་རྣམས་ལ་རང་གི་འགལ་རྐྱེན་སེལ་ཞིང་མཐུན་རྐྱེན་སྒྲུབ་པའི་ལས་བཅོལ་དོན་ཡོད་ཞགས་པ་ཞེས་བྱ་བ་འདི་ནི་ལྷུན་གྲུབ་སྟེང་གི་མགོན་ཁང་ནུབ་ཤར་དུ་བསྐང་བ་སྟོང་ཚར་བསགས་པའི་སྙན་ཤལ་ཞལ་ཡིག་ཏུ་བནྡེ་ཚུལ་རིན་གྱིས་བྲིས་པར་སརྦ་ཨརྠ་སིདྡྷནྟུ།། ༈ །།སངྒུ་ར་ཝེ་ན་མཿ རྒྱལ་བའི་ཕྲིན་ལས་བསྟན་སྲུང་དབང་པོའི་སྐུར། ། སྤྲུལ་ནས་ལས་བཞིའི་ཕྲིན་ལས་གང་བཅོལ་བ། ། ཐོགས་མེད་སྒྲུབ་པའི་གཉན་མགོན་གདོང་བཞི་པ། ། ཡུམ་བཞི་དྲེགས་པའི་སྡེ་ཚོགས་འཁོར་བཅས་གསོན། ། ཕྱི་ནང་གསང་བའི་མཆོད་གཏོར་དམ་རྫས་ཀྱིས། ། མདུན་བདར་ཐུགས་དམ་གཉན་པོ་བསྐང་བ་དང༌། །
ཐུགས་དང་འགལ་བའི་ཉེས་ཚོགས་མཐོལ་བགྱིད་པས། ། གང་འཚམ་ཕྲིན་ལས་སྒོ་བརྒྱ་འབྱེད་པར་མཛོད། ། རྗེ་བཙུན་ས་སྐྱ་པ་དང་ཨེ་ཝཾ་པའི། ། རིང་ལུགས་དད་འདུན་སྐྱོང་བ་བདག་ལུས་ལ། ། ལོ་ཟླ་ཞག་དུས་ཀེག་དང་སྲིར་ལྡང་བའི། ། ནད་གདོན་དགྲ་འདྲེའི་གནོད་པ་ཞི་བར་མཛོད། ། སྔོན་ལས་འཕྲལ་རྐྱེན་འཆི་རིགས་ཐམས་ཅད་དང༌། ། ལྟ་བྱེད་དབང་པོའི་སྒྲིབ་གཡོགས་བཅས་པ་རྣམས། ། བསྟན་སྲུང་དབང་པོ་ཁྱེད་ཞལ་དྲན་པའི་མོད། ། ཉི་མས་མུན་པའི་དཔུང་བཞིན་ཞི་བར་མཛོད། །
བསོད་ནམས་མ་དྲོས་ཆུ་གཏེར་རྒྱས་པ་ལས། ། འཆི་མེད་ཚེ་ཡི་གངྒཱ་རྟག་འབབ་ཅིང༌། ། ལུང་རྟོགས་ཡོན་ཏན་འདོད་འབྱུང་ནོར་བུས་གཏམས། ། མཁས་ཚུལ་གསུམ་གྱི་ཀླུང་བརྒྱ་འཇོ་བར་མཛོད། ། ཅེས་གསང་མགོན་ཡིད་བཞིན་ནོར་བུ་ལ་རང་གི་འགལ་རྐྱེན་སེལ་ཞིང་མཐུན་རྐྱེན་སྒྲུབ་པའི་ལས་བཅོལ་དཔག་བསམ་ཡོངས་འདུ་ཞེས་བྱ་བ་འདིའང་ལྷུན་གྲུབ་སྟེང་གི་མགོན་ཁང་ནུབ་ཤར་དུ་བསྐང་བ་སྟོང་ཚར་བསགས་པའི་སྙན་ཤལ་ཞལ་ཡིག་ཏུ་བནྡེ་ཚུལ་རིན་གྱིས་བྲིས་པར་སྭསྟི་བི་ཛ་ཡ་ཏུ།། ༈ །།གང་བཅོལ་ཕྲིན་ལས་ལ་གོར་སྒྲུབ་ཕྱིར་དུ། ། མཐུ་ལྡན་རྡོ་རྗེ་ལེགས་པ་འཁོར་དང་བཅས། ། བདག་གི་དམ་རྫས་མཆོད་པས་མཉེས་གྱུར་ནས། ། བར་ཆད་ཀུན་བསལ་བསམ་དོན་མཐའ་དག་སྒྲུབས། ། སརྦ་མངྒ་ལཾ།།
༈ །།བདག་ཅག་བསྟན་དོན་སྒྲུབ་ལ་མཐོང་བྱེད་ཀྱི། ། སྒྲིབ་གཡོགས་བསལ་ནས་ཉེས་བྱ་ཀུན་རིག་པའི། ། འདྲེན་བྱེད་རྣམ་གསལ་མྱུར་དུ་ཐོབ་འགྱུར་བའི། ། ཕྲིན་ལས་བསྟན་སྲུང་དབང་པོ་རྣམས་ཀྱིས་སྒྲུབས། ། ཞེས་པ་འདིའང་རྐྱེན་སེལ་གྱི་ཆེད་དུ་བྲིས་པའོ། ། བསམ་སྦྱོར་ངན་པ་བརྩམ་པའི་དགྲ་བགེགས་རྣམས། ། གང་འདུལ་ཐབས་ཀྱིས་མྱུར་དུ་ཚར་ཆོད་ལ། ། བསྟེན་ཅིང་བསྒྲུབས་པའི་ལྷ་སྲུང་ཁྱེད་རྣམས་ཀྱིས། ། བསྲུང་བའི་གུར་ཁྱིམ་བདག་ཅག་རྟག་འཚོར་མཛོད། ། ཅེས་པ་འདིའང་རྐྱེན་སེལ་གྱི་ཆེད་དུ་བྲིས་པའོ།།
༈ །།རྒྱལ་བས་བསྟན་པ་བསྐྱང་བར་གཉེར་གཏད་པའི། ། མཐུ་སྟོབས་དཔག་ཡས་གུར་མགོན་ལྕམ་དྲལ་དང༌། ། གདོང་བཞི་ལྡན་པ་ལས་མགོན་བཀའ་སྲུང་ཚོགས། ། ཐམས་ཅད་ཚུར་དགོངས་དགྱེས་པའི་མཐུན་རྫས་འབུལ། ། བསྟོད་དབྱངས་རོལ་མོའི་ང་རོ་ལྷན་ཅིག་ཉིད། ། ཕྱི་ནང་མཆོད་སྤྲིན་སྤྱན་གཟིགས་གནམ་སའི་ཁྱོན། ། དོག་སྙམ་བྱེད་སྤྲུལ་འབུལ་བ་འདི་བཞེས་ཤིག ། སྦྱིན་བདག་འཁོར་བཅས་འདི་ནས་བྱང་ཆུབ་བར། ། ནད་གདོན་བགེགས་དང་དུས་མིན་འཆི་རིགས་ཀྱི། ། གནོད་པ་མི་འབྱུང་བསྲུང་བའི་གུར་ཁྱིམ་ན། །
ཚེ་དང་བསོད་ནམས་དགེ་ཆོས་འཕེལ་བར་མཛོད། ། སརྦ་མངྒ་ལཾ་བྷ་ཝ་ཏུ། ཅེས་པ་ཀུན་དགའ་བློ་གསལ་གྱི་ངོར། ཚུལ་རིན་གྱིས་སོ།། ༈ །།སྭསྟི་བི་ཛ་ཡནྟུ། ཀུན་མཁྱེན་རྡོ་རྗེ་འཆང་ནས་ས་སྐྱ་པ། ། བརྒྱུད་པར་བཅས་དང་བདག་གི་ཡོངས་འཛིན་བར། ། ཇི་ལྟར་བགོས་པའི་འཕྲིན་ཡིག་ཐུགས་ཀར་བཀོད། ། དམ་ཚིག་རྡོ་རྗེའི་རྒྱས་བཏབ་ལ་གནས་པའི། ། ཡིད་ལ་བསམ་པའི་དངོས་གྲུབ་ཅི་དང་ཅི། །
ཐོགས་མེད་སྒྲུབ་པའི་རྫུ་འཕྲུལ་མཐུ་སྟོབས་བདག ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། ལས་ཀྱི་མགོན་པོ་ཕོ་ཉ་འཁོར་བཅས་དང༌། ། ལས་བཞིའི་ཕྲིན་ལས་གང་བཅོལ་ལ་གོར་དུ། ། སྒྲུབ་མཛད་གཉན་མགོན་ཆེན་པོ་ཞལ་བཞི་པ། ། འཇིགས་རུང་ཡུམ་བཞི་དྲེགས་པའི་སྡེ་ཚོགས་བཅས། ། དུར་ཁྲོད་དམག་ཟོར་རེ་བ་ཏཱི་ལ་སོགས། ། རྟག་ཏུ་བསྟན་ཅིང་བསྒྲུབས་པའི་ལྷ་སྲུང་རྣམས། ། དེང་འདིར་དགོས་པའི་དོན་ཆེན་བཅོལ་བ་ནི། ། མཁྱེན་བརྩེ་ནུས་པའི་སྒོ་བརྒྱ་ཕྱེ་བ་ལས། །
འདོད་དོན་སྦྱིན་པའི་ཕྱག་རིང་བརྐྱང་བར་མཛོད། ། སྟོབས་བཅུ་མངའ་བའི་ལུང་རྟོགས་བསྟན་པ་སྤྱི། ། དེ་ཚུལ་སྨྲ་བའི་རྒྱལ་པོ་ས་སྐྱ་པ། ། ཐབས་ཤེས་ཡི་གེའི་མཚན་མངའ་ཡབ་སྲས་བཅས། ། བསྟན་པ་རྒྱས་ཤིང་བསྟན་འཛིན་ཞབས་བརྟན་མཛོད། ། གང་དེའི་ལུགས་བཟང་ལེགས་བྲིས་གྲོང་ཁྱེར་བཞིན། ། དད་སྟོབས་ལྷུན་པོའི་ཕྲག་པ་ལྟར་བརླིང་བའི། ། སྡེ་བཞི་དགེ་བཅུའི་ས་ཆེན་སྐྱོང་བའི་ལྷའི། ། རིགས་ཀྱི་བུམ་ཆོག་མྱུར་དུ་འབྱུང་བར་མཛོད། ། རྣམ་སད་ལྷ་དང་མི་དབང་གདེངས་ཅན་གྱི། །
སྐྱེ་བ་འཕོས་པའི་རིགས་མཆོག་བསྟན་ཇུས་ལ། ། ཕན་པའི་ཕྲིན་ལས་འཁོར་ལོ་ཕྱོགས་བྲལ་དུ། ། བགྲོད་ལ་ལས་དབང་གནམ་གྱིས་བསྐོས་པར་སྩོལ། ། དེ་ཚེ་མི་དང་མི་མ་ཡིན་པ་ཡི། ། བྱད་གཏད་འཁྲུལ་འཁོར་བསམ་ངན་སྦྱོར་རྩུབ་ཀྱི། ། སྦྲུལ་གདུག་ཁ་རླངས་དུག་གིས་མི་ཚུགས་པར། ། ཞི་བྱེད་སྨན་གྱི་བདུད་རྩིས་བསལ་མཛོད་ཅིག ། ལྷ་ཀླུ་མི་ཡི་སྐྱེ་འགྲོ་ཐམས་ཅད་ཀྱི། ། འཆི་མེད་ཚེ་ཡི་གངྒཱའི་རྒྱུན་ཆེན་དེ། ། བསོད་ནམས་གསེར་གྱི་ས་གཞིར་འཁྱིལ་བའི་ནང༌། །
དགེ་ལེགས་ཆུ་སྐྱེས་འབུམ་ཕྲག་དགོད་པར་མཛོད། ། འཁོར་འདས་ལས་བཟང་དར་བབ་མཛའ་ན་བོ། ། ཡིད་འཕྲོག་དབང་གི་ཕྲིན་ལས་མཛེས་དགའ་མའི། ། ཟུར་མིག་བསྐྱོད་པ་ཙམ་གྱིས་རིགས་སྲས་དེའི། ། བསོད་ནམས་ཁང་པར་ཁུགས་ཤིང་འདུན་པར་མཛོད། ། ཆོས་དང་ཐར་པ་ནོར་འདོད་ཕྱྭ་གཡང་རྣམས། ། རིགས་སྲས་འདི་ཡི་དབང་དུ་ཁབ་ལེན་རྡོས། ། ལྕགས་ཕྱེ་ལྟ་བུར་སྡུད་ལ་བར་ཆད་བགེགས། ། མངོན་སྤྱོད་ལས་ཀྱིས་བསྐྲད་གཟིར་ཕྲིན་ལས་མཛོད། ། ཕུན་ཚོགས་སྡེ་བཞིའི་སྙེ་མ་གཡུར་ཟ་བའི། །
དགེ་བཅུའི་ཡལ་འདབ་ཕྱོགས་སུ་རྒྱས་པའི་ཁྲོད། ། ཐོག་མཐའ་བར་དགེའི་ཆོས་ཀྱི་མེ་ཏོག་དཀར། ། རྣམ་བཀྲ་ཤིས་པའི་དྲི་བསྲུང་རྟག་འཇོ་མཛོད། ། རྒྱལ་གསུང་མཐའ་དྲུག་ཚུལ་བཞིའི་དཀའ་བའི་གནས། ། ཐུབ་མཆོག་ཉིད་དང་དགོངས་གཅིག་སྨྲ་བའི་མཆོག ། བརྩེ་ཆེན་ས་སྐྱ་པ་དང་ཀུན་བཟང་གི ། ལུགས་མཆོག་རྒྱས་པའི་རྩ་ལག་དམ་པ་སྒྲུབས། ། མཁྱེན་དཔྱོད་ལོངས་སྤྱོད་འཁོར་ལོ་གྲོལ་བ་ལས། ། འཆད་རྩོམ་བརྩད་པའི་སྒྲ་དབྱངས་འབུམ་འཇོ་བའི། ། མཁས་བཙུན་གྲུབ་པའི་བསྟན་སྐྱོང་གྲངས་མེད་ཀྱིས། །
ཕྱོགས་བྲལ་གདུལ་བྱའི་དཔལ་དུ་བརྒྱན་པར་མཛོད། ། དེ་འཛིན་དགེ་འདུན་འདུས་པའི་ཐུན་མཚམས་སྤྲིན། ། དམར་མདངས་ནོར་འཛིན་བཞིན་རས་ཡོངས་བཀབ་པར། ། མཚུངས་ཀྱང་བཤད་དང་སྒྲུབ་པའི་དབྱངས་ལྡིར་བས། ། ཁྱད་པར་འཕགས་པའི་ཁུར་གྱིས་ལྕི་བར་མཛོད། ། དེ་མཐུའི་ཉིད་མོར་བྱེད་པའི་འོད་སྟོང་གིས། ། ཆབ་འབངས་ཀྱིས་མཚོན་ཡངས་པའི་འཇིག་རྟེན་ཁམས། ། ནད་དང་བཀྲེས་རྔབས་འཐབ་རྩོད་མི་དགེའི་མུན། ། སྐད་ཅིག་གཉིས་པར་གནས་སུ་མ་སྟེར་ཅིག ། རིང་འཚེའི་ཚེ་དང་ལྷས་བསྐོས་དཔལ་འབྱོར་སྟོབས། །
སྒོ་གསུམ་དགེ་སྤྱོད་ཕན་ཚུན་མཛའ་གཅུགས་ཡིད། ། བདེ་བ་རྒྱུར་བཅས་འཇུག་པ་རྫོགས་ལྡན་གྱི། ། སྐལ་བཟང་འདི་ན་ཡོངས་སུ་འཕོས་སྙམ་མཛོད། ། བླ་མ་མཆོག་གསུམ་བདེན་པའི་སྤྲིན་གྱི་སྒྲར། ། ལྷག་བསམ་མདོངས་མཐའི་མུ་མོ་རབ་དགའི་འགྱུར། ། མངོན་འདོད་སྨོན་ལམ་ཟློས་པའི་གར་བསྒྱུར་བའི། ། ངོ་མཚར་སྐྱེ་དགུའི་མིག་ལམ་སྨིན་གྱུར་ཅིག ། ཅེས་པ་ཀུན་འཛིན་གནམ་ལོ་གསར་ཚེས་ཀྱི། ། ཧོར་ཟླ་དྲག་པོར་རྨི་ལྟས་འཁྲུགས་པའི་སྐབས། ། འདོད་གསོལ་རྐང་མགྱོགས་གྲུབ་པའི་ཕོ་ཉ་འདི། །
ལེགས་དགུ་འཛོམས་པའི་ཡང་ཐོག་ཕོ་བྲང་བྲིས། ། སརྦཱརྠ་སིདྡྷ་བྷ་ཝ་ཏུ། ཞེས་པ་འདིའང་ས་སྐྱོང་རིགས་ཀྱི་ཁྱེའུའི་མཚན་རྟགས་མི་འགྱུར་བའི་འདོད་གསོལ་དུ་བནྡེ་ཚུལ་ཁྲིམས་རིན་ཆེན་ཞེས་བོད་པས། བསྟན་སྲུང་གཉེན་པོ་རྣམས་ལ་གཏོར་མ་སྟོབ་པ་དང་ལྷན་ཅིག་བྲིས་ནས་ཕུལ་བ་དོན་ཐམས་ཅད་གྲུབ་པར་གྱུར་ཅིག། ༈ །།ན་མོ་གུ་ར་མོ་གྷ་སིདྡྷ་ཡ། རྒྱལ་བའི་རྣམ་འཕྲུལ་བསྟན་སྲུང་དབང་པོའི་སྐུར། ། བཞེངས་ནས་ཞི་རྒྱས་དབང་དྲག་ཕྲིན་ལས་རྣམས། ། གང་བཅོལ་ཐོགས་མེད་སྒྲུབ་པའི་མཐུ་སྟོབས་དང༌། ། རྫུ་འཕྲུལ་དཔག་ཡས་དཔལ་མགོན་གདོང་བཞི་པ། ། ཡུམ་ཆེན་སྲིང་བཞི་བཀའ་འཁོར་སྡེ་ཚོགས་བཅས། །
ཕྱི་ནང་གསང་བའི་མཆོད་གཏོར་འདི་བཞེས་ལ། ། སྦྱིན་བདག་དམ་ཚིག་ཉམས་ཆག་བསྐང་བ་དང༌། ། ཁྱེད་ཐུགས་འགལ་བའི་ཉེས་སྐྱོན་མཐོལ་ཞིང་བཤགས། ། བསྲུང་བྱའི་ལུས་ཀྱི་བདེ་བ་འཕྲོག་བྱེད་པའི། ། ནད་རིམས་གདོན་བགེགས་དགྲ་འདྲེའི་གནོད་པ་དང༌། ། དུས་མིན་འཆི་བའི་འཇིགས་ཚོགས་ནག་པོའི་སྤྲིན། ། མཐུ་སྟོབས་དྲི་བཞོན་ཤུགས་ཀྱིས་བསལ་བར་མཛོད། ། རིང་པོར་འཚོ་བའི་ཚེ་དང་བསོད་ནམས་སྟོབས། ། དབང་ཐང་དབྱར་སྐྱེས་དགའ་ཚལ་རྒྱས་པའི་ཁྲོད། ། ས་སྐྱོང་རིགས་མཆོག་སཱ་ལའི་རྐང་ཐུང་ཕྲེང༌། །
ཀུན་མཁྱེན་བསྟན་པའི་དཔལ་དུ་བསྐྱེད་བསྲིང་མཛོད། ། སྲིད་ཞིའི་བདེ་འབྱོར་དགུགས་ལ་མི་མཐུན་ཕྱོགས། ། གཟུགས་ཅན་གཟུགས་མེད་བསམ་སྦྱོར་ལྷ་མིན་དཔུང༌། ། མངོན་སྤྱོད་ལྷ་དབང་རྡོ་རྗེས་ཉེར་བཅོམ་ནས། ། བདེ་འབྱོར་བདུད་རྩིའི་དགའ་སྟོན་རྩེན་པར་མཛོད། ། ཅེས་གཉན་མགོན་ཆེན་པོ་གདོང་བཞི་པས་ས་སྐྱོང་རིགས་ཀྱི་དཔག་བསམ་སྡོང་བུ་བསྐྱེད་པའི་གེགས་འཕྲང་བསལ་བ་དང་མཐུན་རྐྱེན་བསྒྲུབ་པའི་རྨི་ལྟས་དགེ་བ་ཤར་ཚེ་སླར་ཡང་མྱུར་མགྱོགས་དྲན་བསྐུལ་གྱི་ཚུལ་དུ་འདོད་གསོལ་ལྷ་དབང་རྡོ་རྗེ་ཞེས་བྱ་བ་འདི་དང་ཁྱད་པར་གྱི་བསྐང་གསོ་སྟོང་རྩ་འདོན་པར་བསྐུལ་བ་དང་ལྷན་ཅིག་ཏུ་སྙན་ཤལ་ཞལ་བྱང་དུ་སྟོང་འཁུན་ཡུལ་གྲུར་ལྦུ་ཙིར་བོད་པའི་གནམ་ལོའི་ཞག་མཛོད་གསུམ་པའི་དབང་པོའི་ཚེས་ཀྱི་ཉིན་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་ནས་ཕུལ་བ་ལ། སྲོད་དུས་སུ་འདོད་དོན་གྲུབ་པའི་དགེ་མཚན་ཡང་བྱུང་བ་སརྦ་མངྒ་ལཾ།། ༈ །།སརྦཱརྠ་སིདྡྷྭ་བྷ་བ་ཏུ། དཀོན་མཆོག་གསུམ་དངོས་རྩ་བརྒྱུད་བླ་མ་དང༌། ། དགྱེས་མཛད་རྡོ་རྗེ་ལ་སོགས་ཡི་དམ་གྱི། །
བཀའ་ལུང་རྡོ་རྗེའི་རྭ་བར་གནས་བཅས་ཏེ། ། རྣམ་བཞི་འཕྲིན་ལས་སྒྲུབ་པའི་མཐུ་རྩལ་ཅན། ། རྡོ་རྗེ་གུར་མགོན་དྲལ་ལྕམ་བྲན་གཡོག་བཅས། ། ཞིང་སྐྱོང་དབང་པོ་གདོང་བཞི་ཡུམ་ཆེན་བཞི། ། ལས་བྱེད་མགོན་པོ་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་རུ་འདྲེན་སྡེ་ཚོགས་བཅས། ། དམག་ཟོར་དུར་ཁྲོད་བེག་ཙེ་ལྕམ་དྲལ་སོགས། ། བསྟེན་ཅིང་བསྒྲུབས་པའི་ལྷ་སྲུང་གཉན་པོ་རྣམས། ། ད་ལྟར་ཚུལ་དགོངས་ཕྲིན་ལས་བཅོལ་བ་ནི། ། འདི་ན་དམ་ཚིག་ཅན་གྱི་ས་སྐྱོང་མར། །
ཕྱི་ནང་འབྱུང་ཚོགས་འཁྲུགས་པའི་ཉེ་ཞོའམ། ། མི་དང་མི་མིན་གནོད་བྱེད་གདོན་བགེགས་ཀྱིས། ། གཙེས་པའི་ལུས་ངག་ཡིད་ཀྱི་ནད་གདོན་དང༌། ། དུས་མིན་འཆི་བའི་རྐྱེན་ངན་གང་ཡིན་ཡང༌། ། བསྟན་སྲུང་ཁྱེད་ཅག་ཡོན་ཏན་དྲན་ཀྱིན་དད། ། མཆོད་གཏོར་རྒྱ་ཆེན་གྱིས་བསྟབས་བསྟེན་པའི་མཐུས། ། ཐུན་གསུམ་མུན་ཁྲོད་སྒྲོན་མེ་བཏེག་པ་ལྟར། ། སྐད་ཅིག་ཉིད་ལ་ཞི་བའི་ཕྲིན་ལས་མཛོད། ། ཡུས་པའི་བུ་ཆུང་བརྩེ་བའི་མ་མ་ལ། ། ངུད་མོས་འབོད་ལྟར་བདག་ནུས་མ་འཚལ་བར། །
མཐུ་ལྡན་ཁྱེད་རྣམས་དཔུང་གྲོགས་བཅོལ་བ་ལ། ། འགལ་རྐྱེན་སེལ་བའི་མཐུ་རྩལ་མ་ཆུང་ཅིག ། སྔོན་ལས་འཕྲལ་རྐྱེན་བར་ཆད་ཚེར་མའི་དཔལ། ། གང་དག་གཟེངས་པ་མཐུ་སྟོབས་བསྐལ་པའི་མེས། ། སྐད་ཅིག་གཉིས་པར་གཞོབ་ཏུ་ཐུལ་བསྲེགས་ནས། ། ཁྱེད་ཅག་བསྲུང་བའི་གུར་ཁྱིམ་རྟག་གནས་མཛོད། ། བླ་མ་ལྷ་སྲུང་རྣམས་ཀྱི་ཐུགས་རྗེ་དང༌། ། དམ་ཚིག་ཅན་གྱིས་མཆོད་བསྟོད་བསྐུལ་བའི་མཐུས། ། ནོར་འཛིན་སྐྱོང་མ་བར་ཆད་ཀུན་བྲལ་ནས། ། ཚེ་དཔལ་དབང་ཐང་དབྱར་མཚོ་ལྟར་འཕེལ་ཤོག །
ཅེས་བསྟན་སྲུང་དབང་པོ་རྣམས་ལ་ལས་བསྐུལ་བསྐལ་པའི་ཞུགས་ཆེན་ཞེས་བྱ་བ་འདི་ནི་ལྷ་ལྕམ་བཀྲ་ཤིས་དབང་མོའི་ཀེག་འཕྲང་ཚེར་མ་གཞོམ་པའི་ཕྱིར། རབ་བྱུང་ཆོས་འཁོར་གྱི་གྲངས་མཉམ་གྱི་ནང་གསེལ་སརྦ་དྷ་རི་ཞེས་པའི་གནམ་ལོའི་ཟླ་ ༣ ཚེས་ ༩ ལ་བནྡེ་ཚུལ་ཁྲིམས་རིན་ཆེན་གྱི་སྡེ་དགེ་འཛོམས་ཐོག་ཕོ་བྲང་དུ་འཕྲལ་ལ་བྲིས་པ་དགེ་ལེགས་རྣམ་པར་རྒྱལ་བར་གྱུར་ཅིག། ༈ །།ན་མོ་གུ་རུ་དྱ། རྡོ་རྗེ་འཆང་ནས་བདག་གི་འདྲེན་མཆོག་བར། ། བར་ཆད་བསལ་ནས་མཐུན་རྐྱེན་ཅི་འདོད་ཀྱི། ། དངོས་གྲུབ་ལག་རྩེར་སྦྱིན་པ་བཀའ་བསྐོས་ཤིང༌། ། རྟག་ཏུ་མཆོད་ཀྱིན་སྒྲུབ་པས་བསྟེན་བགྱིས་པའི། ། བསྟན་སྲུང་གུར་གྱི་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་རུ་འདྲེན་སྡེ་ཚོགས་བཅས། །
དུར་ཁྲོད་དམག་ཟོར་བེག་ཙེ་ལྕམ་དྲལ་སྡེ། ། ཁྱེད་ཅག་ཡེ་ཤེས་གཟིགས་པའི་སྤྱན་གསལ་ཞིང༌། ། རྫུ་འཕྲུལ་གོམ་པས་སྟོང་གསུམ་ཡུད་ཀྱིས་བསྐོར། ། མཐུ་སྟོབས་ཐོགས་ཐུགས་མེད་པའི་ཕྱག་རྐྱོང་ལ། ། བསམ་དོན་དངོས་པོ་བསྒྲུབས་པའི་སྡོང་གྲོགས་མཛོད། ། བདེ་སྐྱོང་བགྲང་ཕྲེང་མཛེས་བྱེད་རྒྱན་དང་བཅས། ། བོར་སྟོར་མ་བྱིན་བླངས་པ་སུ་ཞིག་གིས། ། ལག་ཏུ་ཆུད་པ་བགོར་བ་རང་དབང་དུ། ། གེགས་མེད་འབྱོར་བའི་མཐུ་རྩལ་མ་ཆུང་ཞིག ། གཞན་ནོར་རྦད་རྐུན་བྱེད་པའི་ལས་ངན་མཁན། །
རྣམ་སྨིན་ལྟས་ངན་ཆོ་འཕྲུལ་བརྒྱ་སྟོང་གིས། ། ལུས་ལ་མི་བདེ་སེམས་ལ་སྨྱོ་འབོག་དང༌། ། སྔངས་སྐྲག་བཟོད་དཀའ་དུ་མས་ཡིད་བསྒྱུར་ཅིག ། བདག་འཁོར་བཅས་པས་གཞན་ལ་དྲིས་བཙལ་ཡང༌། ། མ་རྙེད་སྨྲ་བའི་གལ་རྫུན་ཉེས་པ་ཅན། ། མཐུ་ཆེན་བསྟན་སྲུང་ཁྱེད་རྣམས་གཉེན་བསྐུལ་བའི། ། ཡིད་ལ་རེ་བའི་འབྲས་བུ་འགྲུབ་པར་མཛོད། ། འཇབ་བུས་བརྐུ་འཕྲོག་ངག་གི་བདེན་མིན་སྨྲ། ། གཞན་དབྱིག་བརླག་འཚོང་བྱེད་པའི་དགྲ་བྱུང་ན། ། ལུས་ལ་བྲོ་འཚལ་དག་གི་གསང་དོན་བརྟོར། །
ཡིད་འཁྲུགས་མཚང་རྟགས་སྨ་ཚོགས་དེ་ལྟ་སྟོན། ། ས་མ་ཡསྨ་ར་ས་མ་ཡ་མ་ཏི་ཀྲ་མ་ས་མ་ཡ་རཀྵནྟུ། ཅེས་དགོས་སྐབས་ཀྱི་ལས་བཅོལ་བསམ་དོན་འགུགས་པའི་ཕོ་ཉ་འདིའང་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
