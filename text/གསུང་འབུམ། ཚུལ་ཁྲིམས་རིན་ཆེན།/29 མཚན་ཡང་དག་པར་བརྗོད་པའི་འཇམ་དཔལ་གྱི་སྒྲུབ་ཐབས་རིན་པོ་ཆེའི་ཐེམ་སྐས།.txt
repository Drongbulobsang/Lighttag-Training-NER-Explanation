གསུང་འབུམ། ཚུལ་ཁྲིམས་རིན་ཆེན།
པོད ༢༩
མཚན་ཡང་དག་པར་བརྗོད་པའི་འཇམ་དཔལ་གྱི་སྒྲུབ་ཐབས་རིན་པོ་ཆེའི་ཐེམ་སྐས།
༼ང་༽ ༄༅། །རཏྣསྱསོཔཱནམྣཱམནཱམསཾགཱིཏེརྨཉྫུཤྲཱིཡཱསྶཱདྷནམྦིཧརཏིསྨ།།
༄༅། །མཚན་ཡང་དག་པར་བརྗོད་པའི་འཇམ་དཔལ་གྱི་སྒྲུབ་ཐབས་རིན་པོ་ཆེའི་ཐེམ་སྐས་ཞེས་བྱ་བ་བཞུགས་སོ།། ན་མོ་གུ་རུ་བྷྱཿ སྟོབས་བཅུ་མངའ་བ་ཀུན་གྱི་ཡེ་ཤེས་ནི། ། སྨོན་ལམ་སྒྱུ་མའི་བྱད་པོས་མཚན་བཟང་དང༌། ། དཔེ་བྱད་འོད་དུ་འབར་བར་སྤྲུལ་པའི་གཟུགས། ། དྲན་པས་རྨོངས་པའི་སྒྲིབ་སེལ་འཇམ་པའི་དབྱངས། ། དེ་དང་ཐ་དད་མིན་པར་གྱུར་པའི་ཞལ། ། སྲིད་གསུམ་འགྲོ་ལ་དགྱེས་པའི་འཛུམ་སྒྲོས་ནས། །
རྣམ་པར་སྤྲོས་པའི་ཆོས་ཀྱི་བཀྲཾ་ཤིསཾ་དབྱངས། ། འགག་མེད་ལྷུནཾ་གྲུབཾ་སྨྲ་བའི་དབང་པོས་སྲུངས། འཕགས་ཡུལ་མཁས་པའི་གསེར་གྱི་མངལ་ཅན་གྱི། ། ཐོད་ལས་བབ་པའི་སྒྲུབ་ཐབས་མཐོ་རིས་ཀླུང༌། ། བསྟན་འཛིན་སྐལ་ལྡན་ཤིང་རྟས་སྤེལ་བའི་རྒྱུན། དོན་གཉེར་ལྷ་བུའི་སྒྲིབ་པ་སྦྱང་ཕྱིར་སྤྲོ། ། དེ་ལ་འདིར་གང་བཤད་པར་བྱ་བའི་སྒྲུབ་ཐབས་ཉིད་ནི། འཇམ་དཔལ་ཡེ་ཤེས་སེམས་དཔའི་མཚན་ཡང་དག་པར་བརྗོད་པའི་སྒྲུབ་པའི་ཐབས་མཁས་གྲུབ་ཀྱི་སློབ་དཔོན་ཆེན་པོ་རྣམས་ཀྱིས་མཛད་པ། ད་ལྟ་སྒྲུབ་ཐབས་བརྒྱ་རྩ་དང་རྒྱ་མཚོར་གྲགས་པའི་རྒྱ་བོད་ཀྱི་བསྟན་བཅོས་ཆེན་པོ་རྣམས་ནས་འབྱུང་བ། དེའི་སྤྱི་འགྲོ་མི་ཤེས་པའི་ལས་དང་པོ་པ་དག་གི་དོན་དུ་ཅུང་ཟད་སྤེལ་བའི་སྒོ་ནས་ཉམས་སུ་བླང་བདེ་བ་ཟུར་དུ་བཀོལ་བ་ལ་གཉིས་ཏེ་རྒྱུ་ཚོགས་གཉིས་བསགས་པ་དང༌།
འབྲས་བུ་ལྷར་བསྐྱེད་པའོ། ། དང་པོ་ལའང་བསོད་ནམས་དང་ཡེ་ཤེས་ཀྱི་ཚོགས་གཉིས་ལས། དང་པོ་ནི་དུས་གང་ཡང་རུང་བར་སྒྲུབ་པ་པོ་ཁ་ལ་སོགས་པ་དག་པར་བྱས་ཏེ། བསམ་གཏན་གྱི་ཁང་པར་སྟན་བདེ་བ་ལ་བསྡད་དེ། སྤྲོ་ན་འོག་ནས་འབྱུང་བའི་སྔགས་ཚར་གཅིག་བརྗོད་པས་བྱིན་གྱིས་བརླབ་པར་བྱ་སྟེ། རྒྱ་གཞུང་རྣམས་དང་ས་ཆེན་གྱིས་སྒྲུབ་ཐབས་འགྲེལ་པ་རྣམས་སུ་དེ་ལྟར་བཤད་དོ། ། དེ་ནས་སྐྱབས་ཡུལ་རྣམས་མདུན་གྱི་ནམ་མཁར་མངོན་སུམ་བཞིན་དུ་བཞུགས་པར་དམིགས་ལ། ངག་ཏུ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་པ་ཅི་ནུས་དང༌། མཐར་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་སྐྱབས་ཡུལ་རྣམས་ཀྱི་བྱིན་རླབས་རང་གཞན་གྱི་རྒྱུད་ལ་ཞུགས་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཇམ་དཔལ་ཡེ་ཤེས་སེམས་དཔའི་མཚན་ཡང་དག་པར་བརྗོད་པའི་རྣལ་འབྱོར་ཉམས་སུ་བླང་བར་བགྱིའོ། ། ཞེས་པ་ལན་གསུམ་གྱིས་སེམས་བསྐྱེད།
རང་སྐད་ཅིག་གིས་འཇམ་པའི་དབྱངས་སུ་གསལ་བའི་ཐུགས་ཀར་པདྨ་དང་ཟླ་བ་ལ་གནས་པའི་མུཾ་ཡིག་དཀར་ལ་དམར་བའི་མདངས་ཅན། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་འཕགས་པ་འཇམ་དཔལ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་ཨཱརྻ་མཉྫུ་ཤྲཱི་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱུྃ་སོགས་ནས་ཤབྡའི་བར་གྱིས་མཆོད། དཀོན་མཆོག་གསུམ་ལ་བདག་སྐྱབས་མཆི་ཞེས་སོགས་ཀྱིས་ཡན་ལག་བདུན་པ་ལན་གསུམ་དང༌། སེམས་ཅན་ཐམས་ཅད་བདེ་བ་དང་སོགས་ཀྱིས་ཚད་མེད་བཞི་བསྒོམ་མོ། ། གཉིས་པ་ནི། ངག་ཏུ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་པའི་སྔགས་བརྗོད་དེ་རང་གི་ཕུང་པོ་ཁམས་དང་སྐྱེ་མཆེད་ཐམས་ཅད་མི་དམིགས་ཏེ་སྟོང་པར་གྱུར་པར་བསམ་མོ། ། གཉིས་པ་འབྲས་བུ་ལྷར་བསྐྱེད་པ་ལ།
དམ་ཚིག་པ་བསྐྱེད་པ་དང༌། ཡེ་ཤེས་པ་བསྟིམ་པ་དང༌། དབང་བསྐུར་བ་དང༌། རྒྱུད་བཀླག་པ་དང་བཞི་ལས། དང་པོ་ནི། སྟོང་པའི་ངང་ལས་ནམ་མཁར་ཧཱུྃ་ཡིག་ལས་བྱུང་བའི་རྡོ་རྗེ་རྩེ་ལྔ་པ་ཧཱུྃ་གིས་མཚན་པ་ལས་འོད་ཟེར་འཕྲོས་པས་རྡོ་རྗེའི་ས་གཞི། རྭ་བ་གུར། རྡོ་རྗེ་དེ་ཉིད་ཞུ་བ་ལས་བྱུང་བའི་འོད་ཟེར་གྱི་རྭ་བས་ཕྱི་རོལ་ནས་ཡོངས་སུ་བསྐོར་བ། དེའི་ནང་དུ་ཧྲཱྀཿལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་མུཾ་ཡིག་དཀར་དམར། དེ་ལས་འོད་ཟེར་འཕྲོས་པས་འཕགས་པ་མཆོད་སེམས་ཅན་གྱི་དོན་བྱས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་མཁྱེན་པ་དང་བརྩེ་བ་དང༌། སྤོབས་པ་དང་གཟུངས་ལ་སོགས་པའི་བྱིན་རླབས་ཐམས་ཅད་འོད་ཀྱི་རྣམ་པར་སྤྱན་དྲངས་ཏེ་མུཾ་ལ་ཐིམ། དེ་ཡོངས་སུ་གྱུར་པ་ལས་བདག་ཉིད་རྗེ་བཙུན་འཇམ་པའི་དབྱངས་ཞལ་གསུམ་ཕྱག་བཞི་པ། སྐུ་དང་རྩ་ཞལ་དཀར་ལ་དམར་བའི་མདངས་ཅན། གཡས་ཞལ་སྔོ་ཞིང་གཡོན་ཞལ་དཀར་བ། ཕྱག་དང་པོ་གཉིས་ཀྱིས་རལ་གྲི་དང་པོ་ཏི་འཛིན་པ། འོག་མ་གཉིས་ཀྱིས་མདའ་དང་གཞུ་འཛིན་པ། ཤིན་ཏུ་གཞོན་ཞིང་ཞི་བའི་ཉམས་དང་ལྡན་པ། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲད་པ།
རལ་པའི་ཐོར་ཚུགས་ཅན་ཟུར་ཕུད་ལྔ་གཡོན་དུ་འཕྱང་བ། རིན་པོ་ཆེའི་རྒྱན་དང་དར་གྱི་ན་བཟས་མཛེས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་ཐུགས་ཀར་སེམས་མ་རྡོ་རྗེ་མ་དཀར་མོ་གཡས་རྡོ་རྗེ་སྙིང་གར་འཛིན་ཅིང་གཡོན་དྲིལ་བུ་དཀུར་བརྟེན་པ། དཔྲལ་བར་རིན་ཆེན་རྡོ་རྗེ་མ་སེར་མོ་སྤྱི་བོར་མེ་ཏོག་གི་ཕྲེང་བ་འཛིན་པ། མགྲིན་པར་པདྨ་རྡོ་རྗེ་མ་དམར་སེར་གཡོན་པདྨ་འཛིན་ཅིང་གཡས་པས་དེའི་ཁ་འབྱེད་པ། སྤྱི་བོར་ལས་ཀྱི་རྡོ་རྗེ་མ་ལྗང་གུ་ཕྱག་གཉིས་ཀྱིས་རྡོ་རྗེ་རྩེ་གསུམ་པ་འཚིར་བའི་ཚུལ་གྱིས་སྤྱི་བོར་འཛིན་པ། ཐམས་ཅད་ཀྱང་པདྨ་དང་ཟླ་བའི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པར་བསམ། དེ་ལྟར་དམ་ཚིག་པ་བསྐྱེད་པའི་རྗེས་སུ་ཡང་འོག་གི་སྔགས་ཚར་གཅིག་བརྗོད་པས་བྱིན་གྱིས་བརླབ་པར་བཤད། གཉིས་པ་ནི།
རང་གི་ཐུགས་ཀའི་མུཾ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འཕགས་པ་འཇམ་དཔལ་གྱི་རྣམ་པར་ཨོཾ་བཛྲ་ས་མཱ་ཛཿ གོང་བཞིན་མཚན་སྔགས་སྔོན་དུ་འགྲོ་བའི་ཨརྒྷཾ་ནས་ཤབྡའི་བར་གྱིས་མཆོད་ལ། ཛཿཧཱུྃ་བཾ་ཧོཿཞེས་པའམ་སྤྲོ་ན། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃཿ ཨོཾ་བཛྲ་སྥོ་ཊ་བཾ། ཨོཾ་བཛྲ་ཨཱ་ཝེ་ཤ་ཧོཿཞེས་པས་བསྟིམ། དེའི་དུས་སུ་རྡོ་རྗེ་འཁོར་ལོའི་ཕྱག་རྒྱ་བཅའ་བར་གསུངས་ཏེ། དེ་ཡང་ལག་པ་གཉིས་རྡོ་རྗེ་ཁུ་ཚུར་སྙིང་གར་བཅིངས་ཏེ། སྡིགས་མཛུབ་དང་མཐེའུ་ཆུང་ལྕགས་སྒྲོག་ཏུ་བྱས་ཤིང་སྤྲད་པ་བཀན་ཏེ་རང་གི་ཁ་རུ་ཉེ་བར་བཞག་པའོ། །
གསུམ་པ་ནི། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། དེ་ལ་ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་ལ་སོགས་པའི་མཆོད་པས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམ་མོ། ། དེ་ནས་ཨོཾ་སརྦ་དྷརྨཱ་བྷ་ཝ་སྭ་བྷཱ་ཝ།
བི་ཤུདྡྷ་བཛྲ་ཙཀྵུ་ཨ་ཨཱ་ཨཾ་ཨཿ པྲ་ཀྲྀ་ཏེ་པ་རི་ཤུདྡྷ་སརྦ་དྷརྨཱ་ཡ་དུ་ཏ། སརྦ་ཏ་ཐཱ་ག་ཏ་ཛྙཱ་ན་ཀཱ་ཡ། མཉྫུ་ཤྲཱི་པ་རི་ཤུདྡྷི་ཏ་མུ་པ་དཱ་ཡ་ཏི། ཨ་སརྦ་ཏ་ཐཱ་ག་ཏ་ཧྲྀ་ད་ཡ། ཧ་ར་ཧ་ར་ཨོཾ་ཧཱུྃ་ཧྲཱིཿབྷ་ག་ཝཱན་ཛྙཱ་ན་མུརྟི། ཝཱ་གཱི་ཤྭ་ར་མ་ཧཱ་ཝ་ཙ། སརྦ་དྷརྨཱ་ག་ག་ན་ཨ་མ་ལ་སུ་པ་རི་ཤུདྡྷ་དྷརྨ་དྷཱ་ཏུ་ཛྙཱ་ན་གརྦྷ་ཨཱཿ ཞེས་པའི་སྔགས་ཚར་གཅིག་བརྗོད་པས་འདིར་ཡང་བྱིན་གྱིས་བརླབ་བོ། ། དེ་ནས་བཟླས་པ་བྱ་བ་ནི་རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་མུཾ་ཡིག་གི་མཐར་སྔགས་ཀྱིས་བསྐོར་བ་ལས་འོད་ཟེར་འཕྲོས་པས།
འཕགས་པ་མཆོད། སེམས་ཅན་གྱི་དོན་བྱས། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ཏེ་རང་ལ་ཐིམ་པར་བསམས་ལ། ཨོཾ་སརྦ་དྷརྨཱ་བྷ་ཝ་སོགས་སྔགས་ཀྱི་བཟླས་པ་ཅུང་ཟད་བྱའོ། ། བཞི་པ་ནི་དེ་དག་སྔོན་དུ་སོང་བས་མཚན་ཡང་དག་པར་བརྗོད་པ་ཉི་མ་རེ་རེ་ཞིང་ལན་གཅིག་གམ་གསུམ་ལ་སོགས་པར་སྐྱིལ་མོ་ཀྲུང་མ་བཤིག་པར་མཉམ་པར་བཞག་པས་བཀླག་པར་བྱ་སྟེ། དེ་ཡང་རང་གི་སྙིང་གར་ཟླ་བ་ལ་གནས་པའི་མུཾ་ཡིག་གམ་ཨ་ཡིག་ལས་ཚིག་ཐམས་ཅད་སྐྱེས་ཤིང་མི་དམིགས་པར་བསམས་ལ་གདོན་པར་བྱའོ། ་་་་་ འདིར་སྔ་མ་ནི་ལྷ་འདི་ཉིད་ཀྱི་ས་བོན་ཡིན་པས་མི་འགལ་བར་སེམས་ཤིང་ཕྱི་མ་ནི་ས་པཎ་གྱིས། འཇམ་དཔལ་གྱི་རྣལ་འབྱོར་གྱིས་འདོན་པ་དང་ལྷ་གཞན་གྱི་རྣལ་འབྱོར་གྱིས་འདོན་པ་གཉིས་ཀ་ལ་ཨ་ཡིག་བསྒོམ་པར་གསུངས་ཏེ། དེ་ཡང་རྒྱུད་ལས། ཨ་ནི་ཡིག་འབྲུ་ཀུན་གྱི་མཆོག །
ཅེས་སོགས་ཀྱི་དོན་དུ་དགོངས་པའི་མན་ངག་གོ ། ཐུན་བསྡུ་བ་ན་བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་འདོད་པའི་དོན་ལ་གསོལ་བ་གདབ། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པར་བསམ། དགེ་བ་འདི་ཡིས་སོགས་དང༌། དུས་འདི་ནས་ནི་བཟུང་ནས་སོགས་ཀྱིས་དགེ་བ་བསྔོ་བ་དང་སྨོན་ལམ་གང་ཤེས་བཏབ་སྟེ་རྟག་ཏུ་ལྷའི་ང་རྒྱལ་གྱིས་གནས་པར་བྱའོ། ། ཐུན་མཚམས་སོགས་སུ་གཏོར་མ་འབུལ་བ་སྤྲོ་ན། དགེ་བ་བསྔོ་བའི་གོང་དེར་དཀར་གཏོར་ཆུ་གཙང་གིས་བྲན་ཏེ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། གཏོར་མགྲོན་རྒྱས་པ་ནི། གཏོར་མའི་སྟེང་གི་ནམ་མཁར་ཧྲཱིཿལས་པདྨ་སོགས་ནས་བདག་ཉིད་ཅེས་པ་དོར་བ་མ་གཏོགས་གོང་ལྟར་བསྐྱེད་ཅིང་ཡེ་ཤེས་པ་སྤྱན་དྲངས་ནས། ཡི་གེ་བཞིས་བསྟིམ། སླར་ཡང་སོགས་ཀྱིས་དབང་ལྷ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་སོགས་ནས་དབང་བསྐུར་རྒྱས་གདབ་སྔར་བཞིན་བྱ། བསྡུ་ན་སྐད་ཅིག་གིས་སྤྱན་དྲང་བ་གང་མོས་བྱ། དེ་ནས་གཏོར་མ་ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་ཨཱརྻ་མཉྫུ་ཤྲཱི་ས་པ་རི་ཝཱ་ར་ཨོཾ་ཨ་ཀཱ་རོ་སོགས་བཏགས་པ་ལན་གསུམ་མམ་བདུན་གྱིས་ཕུལ།
མཚན་སྔགས་སྔོན་དུ་འགྲོ་བས་མཆོད་དེ་གཞོན་ནུའི་སྐུ་ལུས་སོགས་ཀྱིས་བསྟོད། འདོད་པའི་དོན་ལ་གསོལ་བ་གདབ་ཅིང་ཡིག་བརྒྱས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་སོགས་དང་ཨོཾ་བཛྲ་མུཿཞེས་པས་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ། བསྐྱེད་ཆོག་རྒྱས་པ་ལྟར་ན་དམ་ཚིག་པ་རང་ལ་བསྡུ། རྗེས་དགེ་བ་བསྔོ་བ་སོགས་གོང་ལྟར་བྱའོ། ། དེ་ལྟ་བུའི་ངང་ནས་ཇི་སྲིད་དུ་གྲུབ་པའི་མཚན་མ་མ་བྱུང་བ་དེ་སྲིད་དུ་འབད་པར་བྱ་སྟེ། དེ་ཡང་ལྷ་དངོས་སུ་བྱོན་ནས་ཁྱོད་ཀྱིས་དངོས་གྲུབ་སྒྲུབས་ཤིག་དང་གང་འདོད་པ་འགྲུབ་བོ་ཞེས་བྱ་བ་ལ་སོགས་པ་རྨི་ལམ་སོགས་སུ་འབྱུང་བར་འགྱུར་ལ། དེ་བྱུང་བ་ན་རྒྱུད་ནས་ཇི་སྐད་བཤད་པའི་དངོས་གྲུབ་གང་བསྒྲུབས་ཀྱང་འགྲུབ་བོ། ། ཡང་ན་མཚན་མ་ནི་སྨིག་རྒྱུ་དང༌།
དུ་བ་ལ་སོགས་པའི་རྟགས་ལྔ་མཐོང་ནས་རིང་པོར་མི་ཐོགས་པར་རྗེ་བཙུན་འཇམ་པའི་དབྱངས་ཀྱི་གོ་འཕང་ཐོབ་པ་ལ་སོགས་པ་སྟེ། རྒྱས་པ་ནི་རྒྱུད་ཀྱི་ཕན་ཡོན་གྱི་སྟེང་དུ་རྟོགས་པར་བྱའོ། ། སྨྲས་པ། ཐར་པ་ཐམས་ཅད་མཁྱེན་པའི་གྲོང་མཆོག་ཏུ། ། འཇུག་ལ་བར་དུ་གཅོད་པའི་སྒྲིབ་པ་དག ། ཤེས་རབ་རལ་གྲི་མདའ་གཞུའི་ཏིང་འཛིན་གྱིས། ། དྲུང་ནས་འབྱིན་པའི་ཐབས་ལ་འདི་རྨད་བྱུང༌། ། དེ་མཐོང་ཚེ་ན་སྔོན་བྱུང་ར་མཱ་ཎས། མདའ་དང་གནམ་རུ་ཕལ་པའི་འཁྲུལ་འཁོར་གྱིས། ། ལངྐའི་དབང་ཕྱུག་གནད་ལ་ཕུག་པའི་གཏམ། །
བརྩེ་དང་བྱང་སེམས་མེད་ཕྱིར་འདི་བས་དམན། ། འཇམ་དཔལ་གོ་འཕང་བླ་མེད་ཁང་བཟངས་རྩེར། ། མངོན་པར་འཛེགས་ལ་དཀའ་བ་མེད་པའི་འཕྲུལ། ། མཚན་ནས་ཡང་དག་བརྗོད་པའི་འཇམ་དཔལ་གྱི། ། སྒྲུབ་ཐབས་རིན་པོ་ཆེ་ཡི་ཐེམ་སྐས་གང༌། ། རྣམ་གཞག་སྤྱི་ཡི་ཁོང་ནས་ཁྱད་པར་ཆོས། ། འཕགས་བོད་མཁས་པའི་གཞུང་དོན་མ་འཕྱུགས་གཏམ། ། སྨྲས་འདི་སྙིང་ལ་མི་འབབ་མེད་གྱུར་ན། ། སྒོ་གསུམ་དགེ་བར་སྦྱོར་བའི་གསོས་སུ་ལོང༌། ། ཚུལ་འདིར་འབད་པའི་བསོད་ནམས་གཡབ་མོ་ཡིས། །
བྱང་ཆུབ་བར་གྱི་སྐྱེ་ནས་སྐྱེ་བའི་ཕྲེང༌། ། འཇམ་དཔལ་དགེ་བའི་བཤེས་སུ་ཁུགས་དང་མཉམ། ། འཆད་རྩོད་རྩོམ་པས་བསྟན་པ་རྒྱས་བྱེད་ཤོག ། དེ་ལྟར་མཚན་ཡང་དག་པར་བརྗོད་པའི་འཇམ་དཔལ་གྱི་སྒྲུབ་པའི་ཐབས་རིན་པོ་ཆེའི་ཐེམ་སྐས་ཞེས་བྱ་བ་འདི་ནི། ལམ་འདི་ལ་མོས་པའི་གང་ཟག་ལས་དང་པོ་པ་ཨ་ཡིག་སྐྱེ་བ་མེད་པ་ངག་ཏུ་འདོན་པར་བྱ་བའི་མིང་ཅན་ལ་ཕན་པའི་ཆེད་དུ། རྗེ་ངོར་ཆེན་ཆོས་ཀྱི་རྒྱལ་པོ་དཀོན་མཆོག་ལྷུན་གྲུབ་པས་མཛད་པའི་ཐོ་ཡིག་མུན་སེལ་སྒྲོན་མེ་ལ་གཞི་བྱས། དེར་མི་གསལ་བའི་ཁྱད་པར་རྣམས་སྒྲུབ་ཐབས་བརྒྱ་རྩ་དང་རྒྱ་མཚོའི་རྒྱ་གཞུང་དང༌། རྗེ་ས་ཆེན་གྱིས་མཛད་པའི་ཡིག་སྣ་དང་བསྡུས་དོན། རྗེ་བཙུན་གྱིས་མཛད་པའི་སྒྲུབ་ཐབས་སྤྱིའི་རྣམ་གཞག་སོགས་བོད་གཞུང་ཚད་ལྡན་རྣམས་དང་མི་འགལ་བར་ཅུང་ཟད་སྤྲོས་ཏེ། ཐམས་ཅད་མཁྱེན་པ་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་གསུང་གི་བདུད་རྩིས་སྐལ་བ་སྦོམ་པོར་གྱུར་པའི་བནྡེ་ཚུལ་ཁྲིམས་རིན་ཆེན་ཞེས་བགྱི་བས་ལྕགས་སྤྲེལ་གྱི་ལོའི་དམར་ཕྱོགས་ཀྱི་རྒྱལ་བ་གསུམ་པའི་ཚེས་ལ་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་གྲུབ་པར་བགྱིས་པ་དགེ་ལེགས་འཕེལ་བར་གྱུར་ཅིག
འདིའི་ཐོག་མཐའ་བར་གསུམ་གྱི་བྱིན་གྱིས་རློབ་པའི་སྔགས་དང༌། ཡེ་ཤེས་པ་དང་དབང་ལྷའི་མཆོད་པ་གཉིས། རྡོ་རྗེ་འཁོར་ལོའི་ཕྱག་རྒྱ་རྣམས་དོར་བ་ཙམ་གྱིས་སྒྲུབ་ཐབས་བརྒྱ་རྩའི་ཐུན་མོང་བའི་འགྲོས་ཀྱང་ཇི་ལྟ་བ་བཞིན་དུ་རྟོགས་པར་ནུས་སོ། ། མངྒ་ལཾ།། །། ༄། །འཇམ་དཔལ་ཡེ་ཤེས་བཟང་པོའི་བསྟོད་སྒྲུབ་ཉམས་སུ་ལེན་ཚུལ་ཞེས་བྱ་བ་བཞུགས་སོ།། ༄༅། །རྒྱལ་ཀུན་བསྐྱེད་པའི་ཡབ་གྱུར་ཀྱང༌། ། སྲིད་གསུམ་རྨོངས་པ་གཅོད་པའི་དགྲ། ། བློ་གྲོས་མཆོག་སྟེར་འཇམ་པའི་དབྱངས། ། བསྟོད་པས་གྲུབ་བྱེད་སྒྲུབ་ཐབས་བརྩམ། ། ཐོག་མར་སངས་རྒྱས་ཆོས་ཚོགས་སོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ།
ཨོཾ་སྭ་བྷཱ་ཝ་སོགས་ཀྱིས། འདི་ལྟར་སྣང་བའི་དངོས་པོ་རྣམས། ། རིག་པས་བརྟགས་ན་འགའ་མ་རྙེད། ། མ་རྙེད་པ་དེ་དོན་དམ་ཡིན། ། གདོད་ནས་གནས་པའི་ཆོས་ཉིད་དོ། ། ཞེས་པ་ལྟར་ཆོས་ཐམས་ཅད་བདག་མེད་པའི་དོན་དྲན་པར་བྱ། དེའི་ངང་ལས་རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀའི་སྟོད་དུ་ཧཱུྃ། དབུས་སུ་ཟླ་བ་ལ་གནས་པའི་དྷཱིཿཡིག་དམར་སེར།
དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་འཕགས་པ་འཇམ་དཔལ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་པདྨ་ཀ་མ་ལཱ་ཡ་སྟྭཾ་གྱིས་གདན་ཕུལ། སྤྲོ་ན། མདུན་གྱི་ནམ་མཁར་པད་ཟླའི་གདན་ལ་འཁོད་པ་ནི་འཕགས་པ་འཇམ་དཔལ་སྐུ་མདོག་གུར་གུམ་གྱི་མདོག་ཅན། ཞལ་གཅིག ཕྱག་གཉིས་པ། གཡས་པས་ཤེས་རབ་ཀྱི་རལ་གྲི་འཕྱར་ཞིང༌། གཡོན་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏིས་མཚན་པའི་ཨུཏྤ་ལའི་ཡུ་བ་ཐུགས་ཀར་འཛིན་པ། ཞི་ཞིང་འཛུམ་པ། རལ་པའི་ཐོར་ཚུགས་དང་ཟུར་ཕུད་ལྔ་འཕྱང་བ།
དར་དང་རིན་པོ་ཆེའི་རྒྱན་གྱིས་སྤྲས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པར་གསལ་བཏབ། ཨོཾ་ཨཱརྻ་མཉྫུ་ཤྲཱི་ས་པ་རི་ཝཱ་ར་ཨརྒྷ་པྲ་ཏཱིཙྪ་སྭཱ་ཧཱ་ནས་ཤབྡའི་བར་ཕྱག་རྒྱ་དང་བཅས་པས་མཆོད། དེ་ནས། གང་གི་བློ་གྲོས་སྒྲིབ་གཉིས་སྤྲིན་བྲལ་ཉི་ལྟར་རྣམ་དག་རབ་གསལ་བས། ། ཇི་སྙེད་དོན་ཀུན་ཇི་བཞིན་གཟིགས་ཕྱིར་ཉིད་ཀྱི་ཐུགས་ཀར་གླེགས་བམ་འཛིན། ། གང་དག་སྲིད་པའི་བཙོན་རར་མ་རིག་མུན་འཐོམ་སྡུག་བསྔལ་གྱིས་གཟིར་བའི། ། འགྲོ་ཚོགས་ཀུན་ལ་བུ་གཅིག་ལྟར་བརྩེ་ཡན་ལག་དྲུག་ཅུའི་དབྱངས་ལྡན་གསུང༌། ། འབྲུག་ལྟར་ཆེར་སྒྲོགས་ཉོན་མོངས་གཉིད་སློང་ལས་ཀྱི་ལྕགས་སྒྲོག་སྒྲོལ་མཛད་ཅིང༌། ། མ་རིག་མུན་སེལ་སྡུག་བསྔལ་མྱུ་གུ་ཇི་སྙེད་གཅོད་མཛད་རལ་གྲི་བསྣམས། །
གདོད་ནས་དག་ཅིང་ས་བཅུའི་མཐར་སོན་ཡོན་ཏན་ལུས་རྫོགས་རྒྱལ་སྲས་ཐུ་བོའི་སྐུ། ། བཅུ་ཕྲག་བཅུ་དང་བཅུ་གཉིས་རྒྱན་སྤྲོས་བདག་བློའི་མུན་སེལ་འཇམ་པའི་དབྱངས་ལ་འདུད། ། ཅེས་པའི་བསྟོད་པ་དེ་ཉིད་ཀྱིས་ལན་གསུམ་མམ། བདུན་ནམ། བཅུ་གཅིག་གམ། ཉེར་གཅིག་ལ་སོགས་པས་བསྟོད་པའི་མཐར། མདུན་བསྐྱེད་ཀྱི་ཐུགས་ཀར་ཟླ་བའི་སྟེང་དུ་དྷཱིཿཡིག་སྔགས་ཀྱིས་བསྐོར་བ་ལས་འོད་ཟེར་བྱུང་སྟེ་རང་ལ་ཐིམ་པས་མཁྱེན་བརྩེ་ནུས་པའི་དངོས་གྲུབ་གནང་བར་བསམ་ཞིང༌། ཨོཾ་ཨ་ར་པ་ཙ་ན་དྷཱིཿཞེས་པ་ཅི་ནུས་ཤིག་བཟླས་མཐར། ཐལ་མོ་སྦྱར་ཏེ། བརྩེ་ལྡན་ཁྱེད་ཀྱི་མཁྱེན་རབ་འོད་ཟེར་གྱིས། །
བདག་བློའི་གཏི་མུག་མུན་པ་རབ་བསལ་ནས། ། བཀའ་དང་བསྟན་བཅོས་གཞུང་ལུགས་རྟོགས་པ་ཡི། ། བློ་གྲོས་སྤོབས་པའི་སྣང་བ་བསྐྱེད་དུ་གསོལ། ། དུས་འདི་ནས་ནི་བཟུང་ནས་སུ། ། ཕྱི་མ་བྱང་ཆུབ་མ་ཐོབ་བར། ། བཅོམ་ལྡན་འཇམ་དབྱངས་མགོན་གྱིས་ནི། ། བདག་གི་བླ་མ་མཛད་དུ་གསོལ། ། ཞེས་གསོལ་བ་བཏབ། མདུན་བསྐྱེད་ཀྱི་ལྷ་ཨོཾ་བཛྲ་མུཿཞེས་པས་གཤེགས་སུ་གསོལ་ལ། འདི་བསྒྲུབས་པ་ལས་བྱུང་བ་ཡི། །
དགེ་བ་བདག་གིས་གང་ཐོབ་པ། ། དེ་ཡིས་སྐྱེ་བོ་ཐམས་ཅད་ཀྱིས། ། བདེ་གཤེགས་ཤེས་རབ་ཐོབ་པར་ཤོག ། ཅེས་སོགས་ཀྱི་བསྔོ་བ་སྨོན་ལམ་གང་ཤེས་བརྗོད་དོ། ། དེ་ལྟ་བུའི་ཚུལ་གྱིས་བསྟོད་པ་བརྒྱ་སྟོང་ལ་སོགས་པ་ཇི་ལྟར་ནུས་པ་ཉམས་སུ་བླངས་པས་གཞུང་གིས་བསྟན་པའི་ཕན་ཡོན་རྣམས་འབྱུང་བ་ནི་ངེས་པའོ། ། བྱ་བའི་རྒྱུད་ལྟར་ལྷག་པའི་ལྷ། རྗེ་འབངས་ཚུལ་གྱིས་སྒྲུབ་པའི་ཐབས། ། བགྱིས་པའི་དགེ་བས་ཆོས་དོན་ཀུན། ། རྣམ་འབྱེད་བློ་གྲོས་རྒྱས་གྱུར་ཅིག ། ཅེས་འཇམ་དཔལ་ཡེ་ཤེས་བཟང་པོའི་བསྟོད་སྒྲུབ་ཉམས་སུ་ལེན་ཚུལ་འདི་ནི།
ཨོ་རྒྱན་རབ་དགའི་ངོར་སྔོན་གྱི་ཡི་གེ་རྙིང་པའི་དགོངས་པ་དང་མཐུན་པར་བནྡེ་ཚུལ་ཁྲིམས་རིན་ཆེན་གྱིས་ཉི་མ་མེ་བཞིའི་འགྲུབ་སྦྱོར་གྱི་ཉིན་ལྷུན་གྲུབ་སྟེང་གི་རྒྱལ་ཁབ་ཏུ་སུག་བྲིས་བགྱིས་པ་དགེ་བར་གྱུར་ཅིག ། སརྦ་མངྒ་ལཾ།། །། ༄༅། །འཇམ་དཔལ་ཨ་ར་པ་ཙ་ནའི་སྒྲུབ་ཐབས་ཤེས་རབ་འོད་བརྒྱ་ཞེས་བྱ་བ་བཞུགས།། ༄༅། །ཕྱོགས་བཅུའི་ལུས་མེད་ཐུལ་གྱི་དབང་པོ་ཀུན། ། བསྐྱེད་པའི་ཡབ་གྱུར་ན་ཡང་བགྲང་བའི་གཞི། ། བཅུ་དྲུག་ལང་ཚོའི་འཇོ་སྒེག་མཐོང་ན་དགའ། ། བླ་མ་འཇམ་དཔལ་གཞོན་ནུ་སྙིང་གར་རོལ། ། ཁྱོད་ཀྱི་སྒྲུབ་ཐབས་གྲངས་མེད་སྐྱེ་བའི་ཕྲེང༌། ། རྗེས་བཟུང་ཤེས་བྱ་ཀུན་མཁྱེན་ས་སྐྱ་པའི། ། ཞལ་ལུང་བྱིན་རླབས་མ་ཉམས་ཉི་མའི་དྲོད། །
བརྒྱ་ཕྲག་འབར་བ་འདིར་སྤེལ་གནང་བ་སྩོལ། ། དེའང་ཆོས་ཐམས་ཅད་ཀྱི་རང་བཞིན་བདག་མེད་པར་རྟོགས་པའི་ཤེས་རབ་བསྐྱེད་པའི་ལྷ་མཆོག་འཇམ་པའི་དབྱངས་ཀྱི་སྒྲུབ་པའི་ཐབས་ལ་བརྒྱུད་པའི་ལུགས་སྲོལ་དུ་མ་མཆིས་པ་ལས། འདིར་གྲུབ་པའི་སློབ་དཔོན་ཆེན་པོ་ཛེ་ཏཱ་རེ་ནས། རྡོ་རྗེ་གདན་པ་ཆེ་ཆུང༌། བླ་མ་བ་རི་ལོ་ཙཱ་བ། དེས་རྗེ་ས་སྐྱ་པ་ཆེན་པོ་ལ་སྩལ་ཏེ་བསྒྲུབས་པས་འཇམ་དཔལ་གྱིས་ཞལ་དངོས་སུ་བསྟན། ཞེན་པ་བཞི་བྲལ་ཞེས་པ་ཕ་རོལ་ཏུ་ཕྱིན་པའི་ལམ་སྲོལ་ཡོངས་སུ་རྫོགས་པར་སྟོན་པར་སྩལ། དེ་ནས་བཟུང་སྟེ་ཕྱི་དང་ནང་གི་ཤེས་བྱའི་གནས་ཐམས་ཅད་ལ་མི་འཇིགས་པའི་མཁྱེན་རབ་རྒྱས་ཤིང༌། ཆོས་ཀྱི་དཀའ་གནས་ཐེ་ཚོམ་ཐམས་ཅད་ཉིན་མཚན་ཀུན་དུ་འཇམ་པའི་དབྱངས་ཀྱིས་དྲལ་བར་མཛད། བརྒྱུད་པའི་རིམ་པ་ཕལ་ཆེ་བའང་འཇམ་དཔལ་གྱིས་བྱིན་གྱིས་བརླབས་པ་ཤ་སྟག་ཏུ་བྱུང་བ་དེ་ལས་བརྒྱུད་པའི་འཇམ་དཔལ་ཨ་ར་པ་ཙ་ནའི་སྒྲུབ་ཐབས་ཉམས་སུ་ལེན་པར་འདོད་པས།
འདིའི་རྗེས་གནང་ཐོབ་ཅིང་ཤ་ཆང་སྒོག་བཙོང་རྫུན་དང་འཁྲིག་པ་རྣམས་སྤངས་པས། གནས་ཡིད་དུ་འོང་བར་བདེ་བའི་སྟན་ལ་འཁོད་དེ། ངག་ཏུ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༴ དམ་པའི་ཆོས་རྣམས་ལ༴ འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་སྐྱབས་འགྲོ་ཅི་ནུས་དང༌། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ། སེམས་ཅན་ཐམས་ཅད་ཀྱི་མ་རིག་པའི་མུན་པ་བསལ་ནས་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཕགས་པ་འཇམ་དཔལ་གྱི་བསྒོམ་བཟླས་ཉམས་སུ་བླང་བར་བགྱིའོ་ཞེས་ལན་གསུམ་གྱིས་སེམས་བསྐྱེད། ཚད་མེད་བཞི་བསྒོམས་ལ། རང་གི་སྙིང་སྒོ་ང་སྟོང་པ་ལྟ་བུའི་ནང་དུ། པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་དྷཱིཿདམར་སེར་གུར་གུམ་གྱི་མདོག་འདྲ་བ། དེ་ལས་འོད་ཟེར་འཕྲོས། ལུས་ཐམས་ཅད་ལ་ཁྱབ་པས་སྡིག་པ་དང་སྒྲིབ་པ་མི་ཤེས་པའི་མུན་པ་ཐམས་ཅད་བཅོམ། དྲི་མ་མེད་པའི་འོད་ལྟར་གྱུར་པ་ལས། སྐད་ཅིག་གིས་རང་ཉིད་འཕགས་པ་འཇམ་དཔལ་སྐུ་མདོག་དམར་སེར་ཉི་མའི་དཀྱིལ་འཁོར་ལྟར་འོད་གསལ་བ།
ཞལ་གཅིག་ཕྱག་གཉིས་པ། ཕྱག་གཡས་པས་མི་ཤེས་རྨོངས་པ་གཅོད་པའི་ཤེས་རབ་ཀྱི་རལ་གྲི་འཕྱར་ཞིང༌། གཡོན་པས་ཨུཏྤ་ལའི་ཡུ་བ་ཐུགས་ཀར་བཟུང་ནས་སྙན་གྱི་ཐད་ཀར་ཁ་བྱེ་བའི་སྟེང་ན་ཆོས་ཐམས་ཅད་ཀྱི་རང་བཞིན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འཛིན་པ། པདྨ་དང་ཟླ་བའི་གདན་ལ་ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། ལོ་བཅུ་དྲུག་ལོན་པ་ལྟ་བུའི་ན་ཚོད་ཅན། རལ་པའི་ཐོར་ཅོག་སྤྱི་བོར་བཅིངས་པའི་ལྷག་མ་ཟུར་ཕུད་ལྔ་གཡོན་དུ་འཕྱང་བ། རིན་པོ་ཆེའི་རྒྱན་གྱིས་སྤྲས་ཤིང་དར་སྣ་ཚོགས་ཀྱི་ཤམ་ཐབས་གསོལ་བ། ཟླ་བའི་རྒྱབ་ཡོལ་ཅན། མི་བསྐྱོད་པས་དབུ་ལ་བརྒྱན་ཞིང་འོད་ཟེར་མུ་མེད་པར་འཕྲོ་བ། སྣང་ལ་རང་བཞིན་མེད་པའི་སྐུར་གྱུར་པ་ལ་སེམས་རྩེ་གཅིག་ཏུ་གཏད་ལ་ཡུན་རིང་དུ་བསྒོམ།
བསྒོམས་པས་སྐྱོ་ན་སྔགས་བཟླ་བ་ནི། རང་གི་སྙིང་གར་པདྨ་དང་ཟླ་བའི་སྟེང་དུ་དྷཱིཿཡིག་གི་མཐར་ཨོཾ་ཨ་ར་པ་ཙ་ན་དྷཱིཿཞེས་པས་བསྐོར་བ་དང༌། ལྕེའི་རྩ་བར་དྷཱིཿདམར་སེར་མགོ་བོ་གྲེ་ཕུགས་སུ་བསྟན་ནས་ཉལ་ཐབས་སུ་གནས་པ་གསལ་བར་དམིགས་ནས་བཟླས་པ་བྱ། སྐབས་འགར་སྙིང་གའི་སྔགས་ཕྲེང་ལས་འོད་ཟེར་འཕྲོས་པས། འཕགས་པ་རྣམས་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་དང་མི་ཤེས་པའི་མུན་པ་བསལ་ནས་འཇམ་དཔལ་གྱི་སྐུར་གྱུར། སངས་རྒྱས་བྱང་ཆུབ་སེམས་དཔའ་མཁས་པ་པཎྜི་ཏ་རྣམས་ཀྱི་མཁྱེན་བརྩེ་ནུས་མཐུ། འཆད་རྩོད་རྩོམ་གསུམ་ལ་ཐོགས་པ་མེད་པའི་ཡོན་ཏན་ཐམས་ཅད་འོད་ཟེར་སེར་པོའི་རྣམ་པར་བསྡུས་ནས། ཐུགས་ཀར་ཐིམ་པས་ཤེས་བྱ་ཐམས་ཅད་ལ་ཐོགས་པ་མེད་པའི་བློ་གྲོས་ཕུན་སུམ་ཚོགས་པར་རྒྱས་པར་བྱིན་གྱིས་བརླབས་པར་མོས་ལ་སྔགས་བཟླ། ཐུན་མཇུག་ཏུ་ལྕེའི་རྩ་བའི་དྷཱིཿལས་འོད་ཟེར་འཕྲོས་པས་ངག་གི་ཉེས་སྐྱོན་ཐམས་ཅད་སྦྱངས་པར་མོས་ལ།
དབུགས་ཐོགས་གཅིག་ལ་དྷཱིཿབརྒྱ་རྩ་བརྒྱད་བཟླས་ཏེ། རྫོགས་པ་དང་མཆིལ་མ་ཅུང་ཟད་མིད་པས་ལུས་དྷཱིཿཡིག་ཏུ་གྱུར་པར་བསམ། ཐུན་ལས་ལངས་པ་ན། ཨོཾ་ཨཱརྻ་མཉྫུ་ཤྲཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ་པྲ་ཏཱིཙྪ་སྭཱ་ཧཱ་ནས་ཤབྡའི་བར་གྱིས་མཆོད། གཞོན་ནུའི་སྐུ་ལུས་དང༌། གང་གི་བློ་གྲོས་སོགས་ཀྱིས་བསྟོད། རྒྱས་པར་ན་མཚན་ཡང་དག་པར་བརྗོད་པས་བསྟོད་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་མི་ཤེས་པའི་རྨོངས་པ་ཐམས་ཅད་བཅོམ་ནས། བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ།
ཞེས་འདོད་དོན་གསོལ་བ་བཏབ། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པར་བསམས་ལ། དགེ་བ་འདི་ཡིས་མྱུར་དུ་བདག ། འཕགས་པ་འཇམ་དཔལ་འགྲུབ་གྱུར་ནས་ཞེས་སོགས་ཀྱིས་དགེ་བ་སངས་རྒྱས་ཀྱི་སར་བསྔོས་ལ། དུས་དང་གནས་སྐབས་ཐམས་ཅད་དུ་འཇམ་དཔལ་གྱི་ང་རྒྱལ་དང་མ་བྲལ་བར་བྱའོ། ། གཏོར་མ་འབུལ་ན། དཀར་གཏོར་གཙང་མ་ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས།
ནམ་མཁའ་མཛོད་ཀྱི་ཕྱག་རྒྱ་དང་མཚན་སྔགས་ལ་ཨ་ཀཱ་རོ་བཏགས་པ་ལན་གསུམ་གྱིས་ཕུལ། གཏོར་མགྲོན་རྒྱས་པར་ན། མདུན་གྱི་ནམ་མཁར་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་དྷཱིཿདམར་སེར་སོགས་ནས་ཟླ་བའི་རྒྱབ་ཡོལ་ཅན། འོད་ཟེར་མུ་མེད་པར་འཕྲོ་བ་སྣང་ལ་རང་བཞིན་མེད་པའི་སྐུར་གྱུར། དེའི་དཔྲལ་བར་ཨོཾ་ལ་སོགས་པས་གནས་གསུམ་བྱིན་གྱིས་བརླབས། ཡེ་ཤེས་སེམས་དཔའ་དགུག་བསྟིམ་དང༌། དབང་བསྐུར་ཏེ་སྤྱི་བོར་མི་བསྐྱོད་པའི་རྒྱས་འདེབས་པ་རྣམས་སྤྱི་ལྟར་བྱ། བསྡུ་ན། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་འཇམ་པའི་དབྱངས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས་ལ། ནམ་མཁའ་མཛོད་ཀྱི་ཕྱག་རྒྱ་དང་མཚན་སྔགས་ལ་ཨ་ཀཱ་རོ་བཏགས་པ་ལན་གསུམ་ལ་སོགས་པས་གཏོར་མ་ཕུལ།
མཆོད་བསྟོད་བསྡུས་པ་དང་གསོལ་གདབ་བྱས། མ་འབྱོར་པ་དང་ཞེས་སོགས་ཀྱིས་ནོངས་པ་བཤགས་ནས་རྟེན་ཡོད་ན་བརྟན་བཞུགས་དང༌། མེད་ན་གཏོར་མགྲོན་གྱི་ཡེ་ཤེས་པ་ཨོཾ་བཛྲ་མུཿཞེས་པས་གཤེགས་སུ་གསོལ། གཏོར་མགྲོན་རྒྱས་པ་ལྟར་ན་དམ་ཚིག་པ་རང་ལ་ཐིམ་ཞེས་བརྗོད་ཅིང་དགེ་བ་བསྔོ་བ་ལ་སོགས་པ་བྱའོ། ། དེ་ལྟ་བུའི་ཚུལ་གྱིས་ཟླ་བ་དྲུག་གམ་འབུམ་ཕྲག་བརྒྱད་ལ་སོགས་པ་བསྙེན་པས། ཉམས་སྣང་ངམ་རྨི་ལམ་དུ་རལ་གྲི་དང་ཨུཏྤ་ལ་བསྲེལ་བ་དང་མེ་འབར་བ་དང་ཉི་ཟླ་ཤར་བ་སོགས་བྱུང་ན་འགྲུབ་པར་ཉེ་བའི་ལྟས་སུ་ཤེས་པར་བྱ་ཞིང༌། བྱིན་རླབས་ཅི་ཙམ་མྱུར་བ་དེ་ཙམ་དུ་བར་ཆད་ཀྱི་རྟགས་ཀྱང་འབྱུང་སྲིད་དེ། སྤྲིན་ནག་འཐིབས་པ་དང༌། ཐོག་སེར་འཁྲུགས་པ། རླུང་ནག་འཚུབས་པ།
མུན་ཁུང་དུ་ཞུགས་པ། གཅན་གཟན་གྱིས་ཟོས་པ་ལ་སོགས་པ་བྱུང་ན། དེ་སེལ་བར་བྱེད་པ་ནི། རང་སྐད་ཅིག་གིས་པདྨ་དང་ཉི་མའི་གདན་ལ་ཁྲོ་བོའི་རྒྱལ་པོ་མི་གཡོ་བ་ཤིན་ཏུ་འཇིགས་པའི་སྐུར་བསྒོམས་པའི་ཐུགས་ཀར་པད་ཉིའི་སྟེང་དུ། ཧཱུྃ་གི་མཐར་ཨོཾ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ་ཅེས་པས་བསྐོར་བ་ལས། འོད་ཟེར་སྔོན་པོ་ཚ་ཞིང་རྩུབ་པ་འཕྲོས་པས་བར་ཆད་མི་མཐུན་པའི་ཕྱོགས་ཐམས་ཅད་བསྲེགས་པར་བསམས་ལ་སྔགས་དེ་ཉིད་བཟླས་པས་ཞི་བར་འགྱུར་རོ། ། འདིའི་རྗེས་སུ་གནང་བ་ནི་རྗེ་བཙུན་སངས་རྒྱས་རིན་ཆེན་པ་དང་པཎ་ཆེན་ནམ་མཁའ་དཔལ་བཟང་གི་ཡིག་ཆ་གང་རུང་ལྟར་བྱའོ། ། ཆོས་ཀུན་རྒྱལ་བ་དངོས་དང་མཁྱེན་གཅིག་ཏུ། ། ལེགས་པར་འདོམས་པའི་རྒྱལ་པོ་ས་སྐྱ་པའི། ། འཇམ་དཔལ་གཞོན་ནུའི་སྐྱེ་བར་རིམ་བརྒྱུད་པའི། །
འཇམ་དཔལ་སྒྲུབ་ཐབས་ཤེས་རབ་འོད་བརྒྱ་པ། ། རྡོ་རྗེའི་ཚིག་གི་གླིང་གཞན་མཁར་རྒྱུ་བ། ། ཁོ་བོའི་རྣམ་པར་དཔྱོད་པའི་ཤིང་རྟར་བརྟེན། ། རྒྱལ་བསྟན་ཀུན་གསལ་ཡངས་པ་འདིར་དྲངས་ལ། ། ཀུན་དགའི་འདབ་བརྒྱ་མི་འཛུམས་ག་ལ་སྲིད། ། དགེ་དེས་སེམས་ཅན་ཀུན་གྱི་གཏི་མུག་ཤིང༌། ། གཅོད་བྱེད་གཉིས་སུ་མེད་པའི་ཡེ་ཤེས་མཚོན། ། རྣོན་པོ་འཛིན་པའི་མཆོག་དེ་མངོན་གྱུར་ནས། ། རྣམ་འདྲེན་བསྟན་ལ་ཕན་པའི་ལས་བྱེད་ཤོག ། ཅེས་འཇམ་དཔལ་ཨ་ར་པ་ཙ་ནའི་སྒྲུབ་ཐབས་ཤེས་རབ་འོད་བརྒྱ་ཞེས་བྱ་བ་འདི་ནི་དོན་གཉེར་གྱི་ངོར།
རྗེ་བཙུན་རིན་པོ་ཆེས་མཛད་པའི་སྒྲུབ་ཐབས་ཚིགས་བཅད་ཅན་དང༌། དེའི་གསལ་བྱེད་ཆོས་རྗེ་ས་སྐྱ་པཎྜི་ཏས་མཛད་པ་ཉིད་གཞིར་བཟུང་དེར་བསྡུས་ཤིང་ཚིག་སྡུད་མང་བ་སོགས་ཀྱིས་ཁ་འགེངས་འོས་པ་ཅུང་ཟད་དང་བཅས་ཏེ་ཉམས་སུ་བླང་བདེ་བར། བནྡེ་ཚུལ་ཁྲིམས་རིན་ཆེན་ཞེས་བགྱི་བས་རབ་བྱུང་འདོད་པའི་མེ་བྱི་ལོའི་ཁྲུམས་ཟླའི་དཀར་ཕྱོགས་ཀྱི་རྒྱལ་བ་གསུམ་པར་བྲིས་པ་སརྦ་མངྒ་ལ་བྷ་ཝ་ཏུ།། །། ༄༅། །ཨོཾ་སྭསྟི། རྒྱལ་བ་ཀུན་གྱི་ཡེ་ཤེས་གཅིག་གྱུར་པ། ། མི་ཤེས་མུན་པ་སེལ་མཛད་ལྷག་པའི་ལྷ། ། འཇམ་པའི་དབྱངས་ཁྱོད་སྙིང་གི་པདྨའི་དབུས། ། བྱང་ཆུབ་བར་གྱི་དགེ་བའི་བཤེས་སུ་བཞུགས། ། སྲིད་པ་ཀུན་དུ་རབ་བྱུང་ཁྲིམས་གཙང་ལྡན། ། བཅུ་ཕྲག་རིག་པའི་གཙུག་ལག་ཀུན་གྱི་གཞུང༌། །
ལེགས་པར་རྟོགས་ནས་སེམས་ཅན་ཁམས་རྣམས་སུ། ། འཆད་རྩོད་བརྩམ་པའི་སྣང་ཆེན་འགྱེད་པར་མཛོད། ། ལེགས་པའི་གོ་འཕང་སྒྲུབ་པའི་འགལ་རྐྱེན་རྣམས། ། ཉི་འོད་དང་ཕྲད་མུན་པ་ལྟར་ཞི་ནས། ། ཐུབ་མཆོག་གསུང་གིས་རབ་བསྔགས་མཐུན་པའི་རྐྱེན། ། སྤྲིན་སྔོན་དུས་ཀྱི་མཚོ་ལྟར་འཕེལ་བར་ཤོག ། ཅེས་འཇམ་པའི་དབྱངས་ལ་འདོད་དོན་གསོལ་བའི་ཚིགས་སུ་བཅད་པ་ཉུང་ངུ་འདིའང་དགེ་ཚུལ་ཤཱཀྱ་ཆོས་འཕེལ་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་སྦྱར་བའོ། ། སརྦ་མངྒ་ལཾ།། །། ༄༅། །འཇམ་པའི་དབྱངས་ཀྱི་སྤྱོད་པ་རྗེས་སུ་སྒྲུབ་པའི་སྨོན་ལམ་འཇམ་དཔལ་དགྱེས་པར་བསྐྱེད་པའི་དབྱངས་ཞེས་བྱ་བ་བཞུགས།། ༄༅། །ན་མོ་མཉྫུ་ཤྲཱི་ཡེ།
སྐྱབས་གནས་བསླུ་མེད་དཀོན་མཆོག་གསུམ། ། བྱང་ཆུབ་བར་དུ་སྐྱབས་སུ་མཆི། ། འགྲོ་ལ་ཕན་པ་བསྒྲུབ་པའི་ཕྱིར། ། སྨོན་ལམ་ཕ་རོལ་ཕྱིན་པ་བསྒྲུབ། ། བདག་ཅག་མོས་པའི་ཁང་པ་རུ། ། རྩེ་གཅིག་སེམས་ཀྱིས་ལེགས་བྲིས་པའི། ། སྨོན་ལམ་འགྲུབ་པའི་དཔང་པོ་མཆོག ། གང་དག་བཞུགས་པ་འདི་ལྟ་སྟེ། ། ཕྱོགས་བཅུ་དུས་གསུམ་བདེ་གཤེགས་ཀྱི། ། མཁྱེན་དང་བརྩེ་བ་ནུས་པའི་གཏེར། །
བླ་མ་མཆོག་དང་དབྱེར་མེད་པའི། ། ལྷག་པའི་ལྷ་མཆོག་འཇམ་པའི་དབྱངས། ། རྒྱལ་བ་ཀུན་གྱི་ཡབ་གྱུར་ཀྱང༌། ། ལོ་གྲངས་བཅུ་དྲུག་ལོན་འདྲའི་སྐུ། ། མཚན་དང་དཔེ་བྱད་འབར་བའི་འོད། ། ཉི་མ་འཆར་ཀའི་འོད་ལ་འགྲན། ། མ་རིག་གཅོད་ལ་རྣོ་བའི་མཚོན། ། མཁའ་ལྟར་སྔོ་བའི་རལ་གྲི་དང༌། ། རྒྱལ་བའི་ཡུམ་གྱུར་ཤེས་རབ་ཀྱི། ། ཕ་རོལ་ཕྱིན་པའི་གླེགས་བམ་དག །
རིན་ཆེན་གདུབ་ཀོར་མཛེས་པའི་ཕྱག ། གཡས་དང་གཡོན་པའི་ཨུཏྤ་ལ། ། འདབ་མ་རྒྱས་པའི་གེ་སར་རྩེར། ། འགྱིང་བའི་ཚུལ་གྱིས་བསྣམས་པ་པོ། ། སྣ་ཚོགས་དར་གྱི་ན་བཟའ་ཡིས། ། འཇའ་ཚོན་གསར་པའི་དཔལ་ལ་སྡང༌། ། རིན་ཆེན་རྒྱན་གྱིས་བརྒྱན་པ་ལས། ། གདུབ་སིལ་སྙན་པའི་སྒྲ་སྙན་འཁྲོལ། ། སྲིད་པ་གསུམ་གྱི་མཛེས་པའི་དཔལ། ། གཅིག་ཏུ་སྤུངས་ལྟའི་བཞིན་རས་ལ། །
དཀར་ནག་རྣམ་པར་འབྱེས་པའི་སྤྱན། ། ཟིམ་བུར་ལྟ་བ་དཀྱུས་སུ་རིང༌། ། སྲབ་ཅིང་མཉེན་པའི་ལྗགས་ཡངས་དང༌། ། དཀར་ཞིང་འཛུམ་པ་བཞི་བཅུའི་ཚེམས། ། འགེབས་པར་བྱེད་པའི་མཆུ་ཡི་སྒྲོས། ། བནྡུ་ཛཱི་བ་ཀ་ལྟར་དམར། ། གང་ལས་འོངས་པའི་གསུང་གི་དཔལ། ། ཡན་ལག་དྲུག་ཅུ་རྫོགས་པ་ལས། ། གཙུག་ལག་བྱེ་བ་གྲངས་མེད་ནི། ། སེམས་ཅན་ཀུན་གྱི་བསམ་པར་འཇོ། །
ཁྱོད་ཐུགས་ཡེ་ཤེས་མེ་ལོང་དུ། ། ཡོངས་སུ་ཆུད་པར་མ་བྱས་པའི། ། ཇི་ལྟ་ཇི་སྙེད་ཤེས་བྱའི་གནས། ། འགའ་ཡང་མེད་པའི་ངོ་མཚར་རྨད། ། དེ་ལྟའི་མགོན་པོ་འཇམ་པའི་དབྱངས། ། ཀུན་ནས་ལྷུན་ཆགས་ཡངས་པའི་ཁྲི། ། པདྨ་ཟླ་བས་བརྒྱན་པ་ལ། ། དགྱེས་པའི་ཉམས་ཀྱིས་བརྟན་པར་བཞུགས། ། དེ་ཡི་སྟེང་ཕྱོགས་ཡངས་པ་དང༌། ། མཐའ་སྐོར་ཀུན་གྱི་ནམ་མཁའི་ཁམས། །
ཏིལ་གྱི་གང་བུ་ཏིལ་གྱི་འབྲུས། ། ཡོངས་སུ་ཁེངས་ལྟར་བཞུགས་པ་ནི། ། སོ་སོར་ཐར་དང་བྱང་ཆུབ་སེམས། ། རིག་འཛིན་སྡོམ་པའི་རྒྱུན་བཟུང་ནས། ། སྐལ་བ་ཇི་བཞིན་འདོམས་མཛད་པའི། ། བླ་མ་མཁན་པོར་གྱུར་པ་དང༌། ། རྡོ་རྗེ་ཐེག་པའི་རྒྱུད་སྡེ་བཞིས། ། བསྟན་བྱ་མཆོག་དང་ཐུན་མོང་གི ། དངོས་གྲུབ་འདྲེན་པའི་ཤིང་རྟ་ཆེ། ། ཡི་དམ་ལྷ་ཚོགས་ཐམས་ཅད་དང༌། །
ཕྱོགས་བཅུའི་འཇིག་རྟེན་ཐམས་ཅད་ན། ། དུས་གསུམ་གཤེགས་དང་བཞུགས་པ་ཡི། ། ཆོས་ཀྱི་སྒྲོན་མ་བླ་ན་མེད། ། རྫོགས་པའི་སངས་རྒྱས་གང་བཞུགས་དང༌། ། འགྲོ་བ་སྒྲོལ་བའི་ཐུགས་བསྐྱེད་དང༌། ། སྤྱོད་པ་རྨད་བྱུང་རྒྱལ་བའི་སྲས། ། ཕྱིར་འོང་མི་འོང་རྒྱུན་དུ་ཞུགས། ། དགྲ་བཅོམ་ཉན་ཐོས་རང་རྒྱལ་དང༌། ། ཆོས་དང་ཆོས་མཛད་བུ་བཞིན་དུ། ། སྐྱོང་བ་དམ་ཚིག་རྡོ་རྗེ་ཡི། །
རི་མོ་སྙིང་གར་གསལ་བའི་ལྷ། ། སྲུང་མ་རྒྱ་མཚོ་ཐམས་ཅད་དང༌། ། ཆོས་བཞིན་བྱེད་པའི་གང་ཟག་ལ། ། ལོངས་སྤྱོད་མི་ཟད་ནམ་མཁའི་མཛོད། ། ཡངས་པར་ཕྱེ་བའི་དངོས་གྲུབ་གཏེར། ། གནོད་སྦྱིན་ནོར་ལྷའི་ཚོགས་དང་བཅས། ། གཞན་ཡང་སྨོན་ལམ་བཏབ་ཙམ་གྱིས། ། ཕན་འདོགས་ནུས་པའི་ལྷ་དང་ཀླུ། ། དྲང་སྲོང་བདེན་ཚིག་གྲུབ་པར་བཅས། ། སྨོན་ལམ་འགྲུབ་པའི་དཔང་དུ་བཞུགས། །
ཕྱག་བགྱིར་འོས་པ་ཐམས་ཅད་ལ། ། བདག་ལུས་ཞིང་ཁམས་རྒྱ་མཚོའི་རྡུལ། ། ཕྲ་བ་སྙེད་དུ་སྤྲུལ་པའི་ལུས། ། ཐལ་མོ་སྦྱར་ནས་ཕྱག་འཚལ་ལོ། ། གྲངས་མེད་སྐྱེ་བའི་ཕྲེང་བ་རུ། ། རང་བཞིན་ཁ་ན་མ་ཐོའི་སྡིག ། བགྱིས་དང་བགྱིད་དུ་སྩལ་བ་རྣམས། ། སྟོབས་བཞི་ཚང་བའི་ཆོ་གས་བཤགས། ། ཕྱོགས་དང་ཕྱོགས་བྲལ་འཇིག་རྟེན་ན། ། གང་དག་བཞུགས་པའི་འཕགས་པ་དང༌། །
སོ་སོ་སྐྱེ་བོས་འདུས་བྱས་པའི། ། དགེ་བ་ཀུན་ལ་རྗེས་ཡི་རང༌། ། སངས་རྒྱས་བྱང་ཆུབ་མངོན་མཛད་ཀྱང༌། ། ཆོས་ཀྱི་བདུད་རྩི་མི་སྤྲོ་བ། ། དེ་དག་སྤྱན་སྔར་མཆིས་ནས་ནི། ། ཆོས་ཀྱི་འཁོར་ལོ་བསྐོར་བར་བསྐུལ། ། སངས་རྒྱས་འགྲོ་བའི་སྣང་ངོ་རུ། ། རྣམ་པར་བསྐལ་ལ་མངོན་ཕྱོགས་པ། ། དེ་ལ་མྱ་ངན་མི་འདའ་བའི། ། གསོལ་འདེབས་སྙན་པའི་གླུ་རུ་ལེན། །
སྟོང་གསུམ་ཀུན་དུ་མཆོད་ཡོན་དང༌། ། མེ་ཏོག་སྤོས་དང་མར་མེ་དྲི། ། ཞལ་ཟས་རོལ་མོའི་སྒྲ་དབྱངས་ནི། ། ཇི་སྙེད་བློ་ཡིས་བླངས་ནས་འབུལ། ། ཚེ་རབས་སྔོན་ནས་ད་ལྟའི་བར། ། དུས་གསུམ་ཀུན་དུ་སྒོ་གསུམ་དང༌། ། རྗེས་སུ་འབྲེལ་བ་དགེ་བའི་ལས། ། མངོན་པར་འདུ་བགྱིས་ཐམས་ཅད་དང༌། ། དུས་འདིར་རྒྱལ་དང་རྒྱལ་སྲས་ཀྱི། ། སྐུ་གསུང་ཐུགས་ཀྱི་རྟེན་བསྐྲུན་དང༌། །
ཕྱག་འཚལ་མཆོད་དང་བསྐོར་བ་བྱས། ། གསུང་རབ་འདྲི་ཀློག་འཛིན་པ་དང༌། ། ཐོས་དང་བསམ་དང་རྩེ་གཅིག་བསྒོམ། ། མདོ་དང་སྔགས་ཀྱི་བཟླས་བརྗོད་དང༌། ། སེམས་ཅན་ཕན་པར་འདོད་པའི་སེམས། ། སྐད་ཅིག་སྐྱེས་པའི་དགེ་བར་བཅས། ། མ་ལུས་བློ་ཡིས་བླངས་ནས་ནི། ། བླ་མ་འཇམ་དབྱངས་འཁོར་དང་བཅས། ། དགྱེས་པར་བསྐྱེད་པའི་མཆོད་སྤྲིན་དུ། ། མངོན་པར་སྤྲུལ་ཏེ་དབུལ་བར་བགྱི། །
གཅེས་པར་བཟུང་བའི་ལུས་འདི་ཡང༌། ། མགོན་ལ་འབུལ་གྱི་དེང་ནས་བརྩམས། ། བྱ་བ་གང་དང་གང་བྱེད་པ། ། ཁྱེད་ཀྱི་བྲན་དུ་མཆི་བར་བགྱི། ། གཞན་སེམས་མཁྱེན་པའི་དབང་ཕྱུག་ལ། ། བདག་གིས་གསོལ་བ་མི་འཚལ་ཡང༌། ། བུས་ཕ་ཡུས་པའི་ངུད་མོ་ལ། ། མ་ནི་རྗེས་སུ་བརྩེ་ལྟར་དགོངས། ། བདག་ནི་འཇམ་པའི་དབྱངས་ལ་སྔོན། ། ལས་འབྲེལ་ཡོད་པ་ཞིག་མིན་ན། །
ཁྱེད་ལ་མོས་གུས་གདུང་བ་ཙམ། ། གཞན་ལ་མི་ཆེ་འདི་ཅི་ག ། དེ་སླད་དེང་ནས་བྱང་ཆུབ་བར། ། འཇམ་པའི་དབྱངས་ཁྱོད་བདག་ཅག་གི ། དགེ་བའི་ཤེས་སུ་མི་འབྲལ་བའི། ། སྨོན་ལམ་འབྲས་སུ་སྨིན་པར་ཤོག ། བདག་གི་ཕ་མ་གཉེན་བཤེས་དང༌། ། འཁོར་གཡོག་དུད་འགྲོའི་སེམས་ཅན་བར། ། ཕན་གནོད་འབྲེལ་པ་གང་ཡོད་ཀྱང༌། ། ཁྱེད་ཀྱི་སྤྱན་སྔར་ཆུད་པར་ཤོག །
སྲིད་པའི་རྒྱ་མཚོར་བྱིངས་གྱུར་པའི། ། འགྲོ་བ་གདོན་པའི་བྱང་ཆུབ་ཐུགས། ། ཁྱོད་ཀྱིས་ཇི་ལྟར་བསྐྱེད་པ་བཞིན། ། བདག་ཀྱང་དེ་ལྟར་སྤོབས་པར་ཤོག ། དྲན་པ་ཉེར་གཞག་ཡང་དག་སྤོང༌། ། རྫུ་འཕྲུལ་རྐང་པ་སྟོབས་ལ་སོགས། ། བྱང་ཆུབ་ཕྱོགས་ནི་རྫོགས་བྱས་པ། ། དེ་བཞིན་བདག་གིས་བགྱིད་པར་ཤོག ། ཁྱོད་ཀྱི་རྟུན་པ་རྨད་བྱུང་གིས། ། སྤྱོད་པ་ཕ་རོལ་ཕྱིན་བཅུ་ཡི། །
ས་བཅུ་རིམ་གྱིས་བགྲོད་པ་ལྟར། ། བདག་གི་ཚོགས་གཉིས་མཐར་ཕྱིན་ཤོག ། དེ་བཞིན་བསྡུ་བའི་དངོས་པོ་བཞིས། ། འགྲོ་བ་རྒྱ་མཚོ་བྱང་ཆུབ་ཏུ། ། ཁྱོད་ཀྱིས་ཇི་ལྟར་སྨིན་བྱས་པ། ། དེ་དང་དེ་ལ་བདག་སློབ་ཤོག ། མི་དགེའི་གྲོགས་ཀྱིས་བསྒྱུར་བའི་བློ། ། མི་དགེའི་ལམ་དུ་རྒྱུག་པ་རྣམས། ། མི་དགེ་བཟློག་ལ་ཁྱོད་སྒྲིན་ལྟར། ། མི་དགེ་སྤོང་བའི་ལམ་སྟོན་ཤོག །
སེམས་ཅན་མ་རིག་ལྡོང་བ་རྣམས། ། བློ་ལྡན་སྨྲ་བའི་དབང་ཕྱུག་གི ། གོ་འཕང་སྦྱིན་པ་ཁྱོད་ཀྱི་ལས། ། གང་ཡིན་དེ་ལ་བདག་སློབ་ཤོག ། བདག་ཏུ་ལྟ་བ་གཅོད་པའི་མཚོན། ། བདག་མེད་ཤེས་རབ་རལ་གྲི་ཁྱོད། ། བདག་གི་སྙིང་ལ་ཞུགས་འདྲ་ཡི། ། བདག་མེད་སྨྲ་བའི་ཉི་མར་ཤོག ། མངོན་པར་འདོད་པའི་བཅུད་ཀྱི་ཕུལ། ། རྒྱན་མཆོག་བརྒྱ་དང་བཅུ་གཉིས་ཀྱིས། །
བརྒྱན་པ་ཁྱོད་ཀྱི་སྐུ་ཐོབ་ནས། ། འཁོར་བ་སྲིད་དུ་དོན་བྱེད་ཤོག ། བསོད་ནམས་དཔག་ཏུ་མེད་པའི་འབྲས། ། གསུང་དབྱངས་ཡན་ལག་རྫོགས་པ་དེ། ། བདག་གིས་གྲུབ་ནས་འཇིག་རྟེན་ཁམས། ། ཆོས་ཀྱི་སྣང་བས་འགེངས་པར་ཤོག ། རིང་ནས་སྦྱངས་པ་ཁྱོད་ཀྱི་ཐུགས། ། བསམ་གྱིས་མི་ཁྱབ་ཡེ་ཤེས་གཏེར། ། བདག་ལ་སྐྱེས་ནས་ཆོས་ཀུན་གྱི། ། ཁྱབ་བདག་ཆེན་པོ་བདག་གྱུར་ཅིག །
འཇམ་པའི་དབྱངས་ཁྱོད་བླ་མེད་གནས། ། འཚང་རྒྱ་བགྱིད་པའི་ཚུལ་བསྟན་ཚེ། ། འཁོར་གྱི་གཙོ་བོ་བདག་གྱུར་ནས། ། བྱང་ཆུབ་ལུང་བསྟན་ཐོབ་པར་ཤོག ། དེ་སྐད་ཇི་ལྟར་སྨོན་པའི་ལམ། ། དེ་ལྟར་འགྲུབ་པའི་བདེན་དཔང་དུ། ། གང་དག་བཞུགས་པ་ཁྱེད་ཅག་རྣམས། ། མཐུན་འགྱུར་དབྱངས་སུ་ལོང་ཤིག་ཀྱེ། ། བདུད་ལས་རྒྱལ་བ་རྫོགས་སངས་རྒྱས། ། ཆོས་མིན་ལས་རྒྱལ་དམ་པའི་ཆོས། །
མུ་སྟེགས་ལས་རྒྱལ་དགེ་འདུན་ཏེ། ། རྣམ་རྒྱལ་གསུམ་གྱི་བཀྲ་ཤིས་ཤོག ། ཅེས་འཇམ་པའི་དབྱངས་ཀྱི་སྤྱོད་པ་རྗེས་སུ་བསྒྲུབ་པའི་སྨོན་ལམ་འཇམ་དཔལ་དགྱེས་པར་སྐྱེད་པའི་གླུ་དབྱངས་ཞེས་བྱ་བ་འདི་ནི་ཞེའུ་མདོའི་བླ་བྲང་གི་བླ་མ་སངས་རྒྱས་རྒྱལ་མཚན་དང་སངས་རྒྱས་བསྟན་འཛིན་དང་དཔལ་ལྡན་ཕྲིན་ལས་གསུམ་གྱིས་བསྐུལ་བའི་ངོར་རྗེ་བཙུན་ཨེ་ཝཾ་པ་ཆེན་པོ་བརྒྱུད་པ་དང་བཅས་པའི་ལེགས་བཤད་ཀྱི་བདུད་རྩིས་འཚོ་བ་པ་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཐ་སྙད་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་དགྱེས་པའི་ལང་ཚོའི་སྡེ་ཞེས་བྱ་བས། བོད་ཆེན་ལྗོངས་ཀྱི་སའི་ཐིག་ལེ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་ཕྱོགས་ཐམས་ཅད་དུ་དགེ་ལེགས་རྣམ་པར་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
