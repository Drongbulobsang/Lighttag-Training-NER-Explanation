གསུང་འབུམ། ཚུལ་ཁྲིམས་རིན་ཆེན།
པོད ༡༥
རྡོ་རྗེ་གུར་རིགས་བསྡུས་དཀྱིལ་འཁོར་ཆོ་གའི་མདུན་བསྐྱེད་ཀྱི་ངག་འདོན་གྱི་གསལ་བྱེད།
༼ག༽ ༄༅། །རྡོ་རྗེ་གུར་རིགས་བསྡུས་དཀྱིལ་འཁོར་ཆོ་གའི་མདུན་བསྐྱེད་ཀྱི་ངག་འདོན་གྱི་གསལ་བྱེད་ཅེས་བྱ་བ་བཞུགས་སོ།། བདེ་ཆེན་སྙིང་པོ་འཛིན་པའི་གྲོང་ཁྱེར་མཆོག ། སྐལ་བཟང་སྨིན་པར་བྱེད་པའི་ཡོན་ཏན་མཛོད། ། སློབ་དཔོན་རྡོ་རྗེ་མཁའ་འགྲོར་ཕྱག་བགྱིས་ནས། ། མཁའ་འབྱིན་ཆོ་གའི་གསལ་བྱེད་ཅུང་ཟད་བྲི། ། འདིར་རྡོ་རྗེ་གུར་མཁའ་འགྲོ་ལྔའི་དཀྱིལ་འཁོར་གྱི་ཆོ་གའི་མདུན་བསྐྱེད་སྐབས་སུ། བྲིས་པའི་དཀྱིལ་འཁོར་བསང་སྦྱངས། སྟོང་པའི་ངང་ལས་སྐད་ཅིག་གིས་ནམ་མཁའི་དབྱིངས་སུ་སེམས་ཀྱི་སྣང་བ་ལས་བྱུང་བའི་པྃ་པདྨ་སོགས་ནས། ཁ་དོག་ལྔ་འབར་བས་བསྐོར་བར་གྱུར།
ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ། དེ་ལྟ་བུའི་སྲུང་བའི་འཁོར་ལོའི་ནང་དུ་ཆོས་ཀྱི་འབྱུང་གནས་ཕྱོགས་ཀུན་ནས་གྲུ་གསུམ་པ་སོགས་ནས་འོད་གསལ་བའི་གཞལ་ཡས་ཁང་པར་གྱུར། གཞལ་ཡས་ཁང་པའི་ཕྱི་རོལ་རྡོ་རྗེའི་རྭ་བའི་ནང་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད་ཅེས་པ་ནས་རོའི་གདན་རེ་རེ་ཞེས་པའི་བར་སྟ་གོན་ལྟར་བརྗོད། རང་ཉིད་དཀྱིལ་འཁོར་གྱི་ཤར་ཕྱོགས་ཀྱི་སྒོ་ཁང་དུ་གཙོ་བོ་ཡབ་ཡུམ་དུ་གསལ་བའི་ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨཱཿལས་པདྨ་སོགས་ནས། ཀུ་རུ་ཥྭ་མེ་ཡབ་ཡུམ་ཐབས་ཤེས་རབ་སྙོམས་པར་ཞུགས་པ་སྒྱུ་མ་བདེ་བའི་སྒྲ་དང༌། སྙིང་གའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་ཞུ། བྱང་ཆུབ་ཀྱི་སེམས་སུ་གྱུར་པ་ཡབ་ཀྱི་རྡོ་རྗེའི་ལམ་ནས་ཡུམ་གྱི་མཁར་བབས་པ་ལས་ཐིག་ལེ་ཆ་བཞི་བཅུ་རྩ་དགུར་གྱུར།
དེ་རྣམས་མི་བསྐྱོད་པ་གཙོ་བོར་གྱུར་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་གྱི་ལྷ་ཚོགས་སུ་གྱུར་པ་ནི། མཁའ་འགྲོ་ལྔའི་དཀྱིལ་འཁོར་གྱི་དབུས་སུ་རྡོ་རྗེ་མཁའ་འགྲོ། ཤར་དུ་ཕན་པ། ལྷོར་རྡོ་རྗེ་ཉི་མ། ནུབ་ཏུ་པདྨ་གར་དབང༌། བྱང་དུ་རྟའི་རྒྱལ་པོ་རྣམས་རང་རང་གི་ཡུམ་དང་བཅས་པ། རྡོ་རྗེ་ཅན་གྱི་དཀྱིལ་འཁོར་གྱི་ཤར་དུ་གཽ་རཱི། ལྷོར་ཙཽ་རཱི། ནུབ་ཏུ་བཻ་ཏ་ལཱི། བྱང་དུ་གྷསྨ་རཱི།
བྱང་ཤར་དུ་པུཀྐ་སཱི། ཤར་ལྷོར་ཤ་ཝ་རཱི། ལྷོ་ནུབ་ཏུ་གདོལ་བ་མོ། ནུབ་བྱང་དུ་གཡུང་མོ། ཕན་པའི་དཀྱིལ་འཁོར་གྱི་ཤར་དུ་སྐམ་པ་མ། ལྷོར་ཞགས་པ་མ། ནུབ་ཏུ་དོལ་ཟླུམ་མ། བྱང་དུ་ལྕགས་ཀྱུ་མ། བྱང་ཤར་དུ་མེ་ཏོག་མ། ཤར་ལྷོར་བདུག་སྤོས་མ།
ལྷོ་ནུབ་ཏུ་མར་མེ་མ། ནུབ་བྱང་དུ་བྱུག་པ་མ། རྡོ་རྗེ་ཉི་མའི་དཀྱིལ་འཁོར་གྱི་ཤར་དུ་ཉི་ལག་མ། ལྷོར་མར་མེ་མ། ནུབ་ཏུ་རིན་ཆེན་སྐར་མདའ་མ། བྱང་དུ་གློག་ལག་མ། བྱང་ཤར་དུ་སྒེག་མོ། ཤར་ལྷོར་བཞད་པ་མོ། ལྷོ་ནུབ་ཏུ་གླུ་མ། ནུབ་བྱང་དུ་གར་མ།
པདྨ་གར་དབང་གི་དཀྱིལ་འཁོར་གྱི་ཤར་དུ་པདྨ་མ། ལྷོར་ཆོས་འབྱུང་མ། ནུབ་ཏུ་ལྕགས་སྒྲོག་མ། བྱང་དུ་འཁྱུད་མ། བྱང་ཤར་དུ་གླིང་བུ་མ། ཤར་ལྷོར་པི་ཝང་མ། ལྷོ་ནུབ་ཏུ་རྔ་ཟླུམ་མ། ནུབ་བྱང་དུ་རྫ་རྔ་མ། རྟ་མཆོག་གི་དཀྱིལ་འཁོར་གྱི་ཤར་དུ་སྒོ་ལྕགས་མ། ལྷོར་ལྡེ་ཀྱོག་མ།
ནུབ་ཏུ་སྒོ་གླེགས་མ། བྱང་དུ་གོས་འཛིན་མ། བྱང་ཤར་དུ་སྤྱན་མ། ཤར་ལྷོར་མཱ་མ་ཀཱི། ལྷོ་ནུབ་ཏུ་གོས་དཀར་མོ། ནུབ་བྱང་དུ་སྒྲོལ་མ། དེ་རྣམས་ཀྱི་ཕྱིའི་ཤར་དུ་ལྕགས་ཀྱུ་མ། ལྷོར་ཞགས་པ་མ། ནུབ་ཏུ་ལྕགས་སྒྲོག་མ། བྱང་དུ་དྲིལ་བུ་མ་རྣམས་ཞལ་ཕྱག་ཡོངས་སུ་རྫོགས་པའི་སྐུ་ཅན་དུ་གྱུར།
དེ་རྣམས་ཡུམ་གྱི་མཁའ་ནང་ནས་ཕྱིར་སྤྲོས་ཏེ་དཀྱིལ་འཁོར་སོ་སོའི་གདན་རྣམས་ཀྱི་སྟེང་དུ་འཁོད་པ་ནི། ་་་་་ དཀྱིལ་ཆོག་གཞུང་དུ། དབུས་སུ་རྡོ་རྗེ་མཁའ་འགྲོ། ཤར་དུ་རྟག་པ། ལྷོར་རིན་ཆེན་རྒྱལ་པོ། ནུབ་ཏུ་རྟ་མགྲིན། བྱང་དུ་རྟའི་རྒྱལ་པོ་སྟེ་ཐམས་ཅད་ཀྱང་ཞལ་བརྒྱད་པ། ཕྱག་བཅུ་དྲུག་གིས་ཐོད་པ་བཅུ་དྲུག་འཛིན་པ། ཞབས་བཞི། རྡོ་རྗེ་མཁའ་འགྲོ་དབང་པོ་སྔོན་པོ་ལྟ་བུའི་རྩ་བའི་ཞལ་སྔོ།
གཡས་དཀར། གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ་སོགས་ནས་མཉམ་པར་སྦྱོར་བ་ཞེས་པའི་བར་འདྲ་བར་བརྗོད། གཞན་བཞི་ལའང་དེའི་རིགས་འགྲེ་སྦྱར་བ་ལྟར་བཤད་པས་དེ་བཞིན་བྱས་ཀྱང་ཆོག་མོད། དཀྱུས་མ་འདི་བཞིན་བྱས་ན་ལེགས་ཆེ། རྡོ་རྗེ་ཅན་གྱི་དཀྱིལ་འཁོར་གྱི་དབུས་སུ། རྡོ་རྗེ་མཁའ་འགྲོ་སྐུ་མདོག་དབང་པོ་སྔོན་པོ་ལྟ་བུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་སྔོ། གཡས་དཀར་གཡོན་དམར་བ།
ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ་སོགས་ནས་འཛིན་པ། རྩ་ཞལ་གྱི་སྤྱི་བོར་རྡོ་རྗེ་ནག་པོས་མཚན་ཅིང་ཡུམ་མཱ་མ་ཀཱི་སྔོན་མོ་དང་མཉམ་པར་སྦྱོར་བ། ཕན་པའི་དཀྱིལ་འཁོར་གྱི་དབུས་སུ་རྟག་པ་སྐུ་མདོག་ཟླ་བ་ལྟར་དཀར་བ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་དཀར་གཡས་གནག་གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་རྨ་བྱ་སོགས་ནས་མཉམ་པར་སྦྱོར་བ། རྡོ་རྗེ་ཉི་མའི་དཀྱིལ་འཁོར་གྱི་དབུས་སུ་རིན་ཆེན་རྒྱལ་པོ་སྐུ་མདོག་གསེར་བཙོ་མ་ལྟ་བུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་སེར། གཡས་གནག་གཡོན་དམར་བ།
ཕྱག་བཅུ་དྲུག་གི་གཡས་པ་རྣམས་ན་བྱ་ཀ་རནྡ་སོགས་ནས་མཉམ་པར་སྦྱོར་བ། པདྨ་གར་དབང་གི་དཀྱིལ་འཁོར་གྱི་དབུས་སུ་རྟ་མགྲིན་སྐུ་མདོག་པདྨ་རཱ་ག་ལྟར་དམར་བ། ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་དམར། གཡས་གནག་གཡོན་དཀར་བ། ཕྱག་བཅུ་དྲུག་གི་གཡས་པ་རྣམས་ན་དོམ་སོགས་ནས་མཉམ་པར་སྦྱོར་བ། རྟའི་རྒྱལ་པོའི་དཀྱིལ་འཁོར་གྱི་དབུས་སུ་རྟ་མཆོག་སྐུ་མདོག་ཨིནྡྲ་ནཱི་ལ་ལྟར་ལྗང་བ། ཞལ་བརྒྱད་ཕྱག་བཅུ་དྲུག་པ། ཞབས་བཞི་པ།
རྩ་བའི་ཞལ་རྟའི་གདོང་པ་ཅན་ལྗང་གུ། གཡས་གནག་གཡོན་དཀར་བ། ཕྱག་བཅུ་དྲུག་གི་གཡས་པ་རྣམས་ན་གཟའ་ལྷག་སོགས་ནས་མཉམ་པར་སྦྱོར་བ། ཐམས་ཅད་ཀྱི་སྟེང་ཞལ་དུད་ཀ རྒྱབ་ཞལ་བཞི་གནག་པ་སོགས་ནས་མེ་འབར་བའི་དབུས་ན་བཞུགས་པའི་བར་རྒྱུ་རྡོ་རྗེ་འཛིན་པའི་སྐབས་ལྟར་བརྗོད། རྡོ་རྗེ་ཅན་གྱི་དཀྱིལ་འཁོར་གྱི་ཤར་གྱི་འདབ་མ་ལ་གཽ་རཱི་དཀར་མོ་གཡས་ལྕགས་ཀྱུ་འཛིན་པ་སོགས་ནས་རླུང་གིས་བསྐྱོད་པའི་རྒྱལ་མཚན་འཛིན་པ། ཕན་པའི་དཀྱིལ་འཁོར་གྱི་ཤར་གྱི་འདབ་མ་ལ་སྐམ་པ་མ་དཀར་མོ་སོགས་ནས་དུང་ཆོས་འཛིན་པ། རྡོ་རྗེ་ཉི་མའི་དཀྱིལ་འཁོར་གྱི་ཤར་གྱི་འདབ་མ་ལ་ཉི་ལག་མ་དཀར་མོ་སོགས་ནས་གར་གྱི་ཚུལ་བྱེད་པ། པདྨ་གར་དབང་གི་དཀྱིལ་འཁོར་གྱི་ཤར་གྱི་འདབ་མ་ལ་པདྨ་མ་དཀར་མོ་སོགས་ནས་རྫ་རྔ་འཛིན་པ། རྟའི་རྒྱལ་པོའི་དཀྱིལ་འཁོར་གྱི་ཤར་གྱི་འདབ་མ་ལ་སྒོ་ལྕགས་མ་དཀར་མོ་སོགས་ནས་ཨུཏྤ་ལ་འཛིན་པ།
ཕྱིའི་ཤར་སྒོར་ལྕགས་ཀྱུ་མ་སོགས་ནས་དྲིལ་བུ་འཛིན་པ། དེ་རྣམས་ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་མ་སོགས་ནས་བཞུགས་པའོ་ཞེས་པའི་བར་སྒྲུབ་ཐབས་ལྟར་བརྗོད་དོ། ། དེ་ནས་དངོས་གཞི་ཉི་མ་དང་པོའི་ཚེ་རྡོ་རྗེ་གསོར་ཞིང་དྷ་ར་དྷ་ར་སོགས་ལན་གསུམ་གྱིས་ཕྱི་འབྲང་གི་བགེགས་བསྐྲད་ལ། ཨོཾ་བྷ་ག་ཝཱན་སོགས་ཀྱིས་ཆུ་བཞི་ཕུལ་ཏེ་དགུག་གཞུག་བྱ། དངོས་གཞི་གཉིས་པ་ནས་དེའི་ཚབ་ཏུ། རང་གི་སྙིང་གའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་གྱི་རྣམ་པར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཆུ་བཞིས་མཆོད་དེ་དགུག་གཞུག་གོང་ལྟར་དང་ཡན་ལག་ལྷག་མ་གཉིས་བྱས་པས་གྲུབ་བོ། ། གཞན་རྣམས་ནི་གོ་བར་སླའོ། ། རིགས་བསྡུས་ལྷ་ཡི་འཁོར་ལོ་མཁའ་སྒོ་ནས། ། འབྱིན་པའི་ངག་འདོན་གསལ་བྱེད་བགྱིས་པ་ཡི། །
དགེ་བས་སེམས་ཅན་ཐམས་ཅད་ཐར་པའི་གྲོང༌། ། བདེ་ཆེན་བདུད་རྩིའི་རོ་ལ་རྩེན་གྱུར་ཅིག ། ཅེས་རྡོ་རྗེ་གུར་རིགས་བསྡུས་དཀྱིལ་འཁོར་ཆོ་གའི་མདུན་བསྐྱེད་ཀྱི་ངག་འདོན་གྱི་གསལ་བྱེད་འདི་ནི་དབུ་མཛད་ཕུན་ཚོགས་དར་རྒྱས་པའི་ངོར། བནྡེ་ཚུལ་ཁྲིམས་རིན་ཆེན་གྱིས་ལྡན་ཡུལ་ཆོས་སྡེར་བྲིས་པ་མངྒ་ལཾ།། །། ༄༅། །འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་མངོན་པར་རྟོགས་པ་ལ་ཉེ་བར་མཁོ་བའི་ཐོ་ཆུང་བཞུགས་སོ།། ༄༅། །བླ་མ་དང་དཔལ་ཧེ་རུ་ཀ་གཉིས་སུ་མེད་པའི་ཞབས་ལ་གུས་པས་ཕྱག་འཚལ་ལོ། ། འདིར་ཉེ་བར་མཁོ་བའི་ཐོ་ཆུང་ཅུང་ཟད་འགོད་པ་ནི། འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་མངོན་པར་རྟོགས་པ་ལ། རྒྱས་འབྲིང་བསྡུས་གསུམ་གྱི་རྣམ་གཞག་རྗེ་བཙུན་གོང་མའི་གསུང་རབ་རྣམས་ན་ཤིན་ཏུ་གསལ་བར་བཞུགས་ཀྱང༌། སྒྲུབ་མཆོད་ཀྱི་སྐབས་སུ་རྒྱས་པ་འདི་ཁོ་ན་འདོན་པ་ཕྱག་ལེན་ཤིན་ཏུ་ལེགས་ཤིང༌།
འོན་ཀྱང་སྒྲུབ་མཆོད་གཞན་དང་བསྟུན་དགོས་པ་སོགས་ཀྱི་སྐབས་འགར། ཚིག་ཚོགས་ཅུང་ཟད་བསྡུ་དགོས་པ་བྱུང་བའི་ཚེ། ཕྱིའི་ཧེ་རུ་ཀ་གསལ་གདབ་པའི་སྐབས་ཀྱི་དག་པ་རྣམས་དོར་བ་དང༌། བྱང་ཆུབ་ཕྱོགས་ཀྱི་དག་པ་རྒྱས་པ་བཞག་ནས། བསྡུས་པ་ཙམ་བརྗོད་པས་རུང་ཞིང༌། དེའི་ཁྱད་པར་རྣམས་དཀྱུས་སུ་གསལ་བ་ཡོད་ནའང༌། འདིར་ཡང་ཟུར་དུ་བཀོལ་ཏེ་ཅུང་ཟད་ཅིག་བརྗོད་ན། དུར་ཁྲོད་གསལ་གདབ་པ་ཡན་ཆད་དཀྱུས་ནས་འབྱུང་བ་བཞིན་བྱ། དེ་ནས། གཞལ་ཡས་ཁང་གི་ནང་དུ་འཁོར་ལོའི་དབུས་སུ།
པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། རང་ཉིད་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ། རྩ་ཞལ་སྔོན་པོ། གཡོན་ལྗང༌། རྒྱབ་དམར། གཡས་སེར་བ། ཞལ་རེ་རེ་ཞིང་སྤྱན་གསུམ་གསུམ་ལྡན་ཞིང་མཆེ་བ་བཞི་བཞི་གཙིགས་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དེའི་འོག་མ་གཉིས་ཀྱི་གླང་པོ་ཆེའི་པགས་པ་བརྒྱངས་ཏེ་འཛིན་པ། གཡས་ཀྱི་གསུམ་པ་ན་ཌཱ་མ་རུ་དང༌།
བཞི་པ་ན་དགྲ་སྟྭ། ལྔ་པ་ན་གྲི་གུག དྲུག་པ་ན་མདུང་རྩེ་གསུམ་པ་བསྒྲེང་པ། གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཱཾ་ག བཞི་པ་ན་ཁྲག་གིས་གང་བའི་ཐོད་པ། ལྔ་པ་ན་རྡོ་རྗེའི་ཞགས་པ། དྲུག་པ་ན་ཚངས་པའི་མགོ་བོ་བསྣམས་པ། ཞབས་ ་་་་་ལུས་དཀྱིལ་མ་གཏོགས་པར་གདན་སྔར་ནས་གསལ་བཏབ་ཟིན་པ་རྣམས་ལ་པདྨ་དང་ཉི་མའི་སྟེང་ན་ཞེས་པ་མ་བརྗོད་ཀྱང་ཆོག གཡས་བརྐྱང་བས་དུས་མཚན་མ་དམར་མོ་དང༌། གཡོན་བསྐུམ་པས་འཇིགས་བྱེད་ནག་པོ་མནན་པ།
རལ་པའི་ཐོར་ཚུགས་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུས་སྤྲས་ཤིང༌། གཡོན་ན་ཚེས་གཅིག་གི་ཟླ་བ་དང༌། མཚོག་མའི་སྟེང་ན་སྣ་ཚོགས་རྡོ་རྗེས་མཚན་པ། དབུ་རེ་རེ་ལ་མི་མགོ་སྐམ་པོ་ལྔ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ ་་་་་ནང་དཀྱིལ་སོགས་ལྷ་བསྐྱེད་ཐམས་ཅད་ཀྱི་སྐབས་སུ་འདི་བརྗོད་ན་ལེགས། དྲུག་དང་ལྡན་པ། སྟག་གི་པགས་པའི་ཤམ་ཐབས་གྲོལ་བ། སྒེག་པ་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང༌། ། སྙིང་རྗེ་རྔམ་དང་ཞི་བ་ཡི། །
གར་དགུའི་ཉམས་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་ཕག་མོ་དམར་མོ་ཞལ་གཅིག་ཕྱག་གཉིས་མ་སྤྱན་གསུམ་དང་ལྡན་པ། ཕྱག་གཡོན་པས་བདུད་དང་གདུག་པའི་ཁྲག་གིས་གང་བའི་ཐོད་པ་འཛིན་པས་ཡབ་ལ་འཁྱུད་པ། གཡས་པས་སྡིགས་མཛུབ་དང་བཅས་པའི་གྲི་གུག་གིས་ཕྱོགས་ཐམས་ཅད་དུ་བསྡིགས་པ། དབུ་སྐྲ་གྲོལ་བ། བྱིན་པ་གཉིས་ཀྱིས་བཅོམ་ལྡན་འདས་ལ་ལེགས་པར་འཁྱུད་ཅིང་གཅེར་བུའི་མཆོག་མི་མགོ་སྐམ་པོ་ལྔའི་དབུ་རྒྱན་དང༌། མི་མགོ་སྐམ་པོ་ལྔ་བཅུའི་དོ་ཤལ་དང་རུས་པའི་རྒྱན་ལྔས་བརྒྱན་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། པདྨའི་འདབ་མ་བཞི་ལ་ཤར་དུ་མཁའ་འགྲོ་མ་སྔོན་མོ། བྱང་དུ་ལཱ་མཱ་ལྗང་གུ ནུབ་ཏུ་ཁཎྜ་རོ་ཧཱ་དམར་མོ།
ལྷོར་གཟུགས་ཅན་མ་སེར་མོ། ཐམས་ཅད་ཀྱང་ཞལ་གཅིག་སྤྱན་གསུམ་མ། ཕྱག་བཞིའི་གཡས་ཌཱ་མ་རུ་དང་གྲི་གུག གཡོན་ཁ་ཊྭཱཾ་ག་དང་ཐོད་པ་འཛིན་པ། སྐྲ་གྲོལ་བ་སོགས་དཀྱུས་ལྟར་བརྗོད། ལམ་ལ་སོམ་ཉི་སྤོང་བ་སོགས་ཀྱི་སྐབས་ནས། ལུས་རྗེས་སུ་དྲན་པ་ནི་མཁའ་འགྲོ་མའོ་ཞེས་པ་ནས། མི་དགེ་བའི་ཆོས་མ་སྐྱེས་པ་ནས་མི་བསྐྱེད་པ་ནི་གཤིན་རྗེ་འཇོམས་མའོ་ཞེས་པའི་བར་དོར་ལ། དེའི་ཚབ་དུ་བདག་གི་བློ་ལ་སྣང་བའི་ལྷ་སུམ་ཅུ་སོ་བདུན་པོ་འདི་ཉིད་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོ་ཡིན་ལ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་ལྷ་སུམ་ཅུ་སོ་བདུན་གྱི་ངོ་བོར་རྣམ་པར་དག་པ་ཡིན་ནོ་ཞེས་མདོར་བསྡུས་ནས་བརྗོད་པས་རུང་སྟེ་འདི་ལ་ཡང་ཕར་དག་ཚུར་དག་གཉིས་ཀ་ཚང་ངོ༌། །
ཞེས་པའི་འདི་ནི་བཀའ་དྲིན་མཚུངས་པ་མེད་པའི་བླ་མ་དམ་པ་ནམ་མཁའི་མཚན་ཅན་གྱི་གསུང་དོན་བཞིན་བནྡེ་ཚུལ་ཁྲིམས་རིན་ཆེན་གྱིས་ཐོ་ཙམ་དུ་བྲིས་པའོ།། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
