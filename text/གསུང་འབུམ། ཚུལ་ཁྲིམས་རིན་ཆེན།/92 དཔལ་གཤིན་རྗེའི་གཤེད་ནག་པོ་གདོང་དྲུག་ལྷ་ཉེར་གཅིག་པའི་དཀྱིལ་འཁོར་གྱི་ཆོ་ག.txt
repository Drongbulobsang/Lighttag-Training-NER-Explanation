གསུང་འབུམ། ཚུལ་ཁྲིམས་རིན་ཆེན།
པོད ༩༢
དཔལ་གཤིན་རྗེའི་གཤེད་ནག་པོ་གདོང་དྲུག་ལྷ་ཉེར་གཅིག་པའི་དཀྱིལ་འཁོར་གྱི་ཆོ་ག
༼ཇ༽ ༄༅། །པཙནཤྴཏཔཏྲོངྒཱཊནསྱཧནུམདྱཾནཱམཤྲཱིཀྲྀཥྞཡམཱརཥཥྨུཁིཀསུརཻཀབིཤཏིམཎྜལསྱབིདྷིརྭིཛཧཱརཾ།།
༄༅། །དཔལ་གཤིན་རྗེའི་གཤེད་ནག་པོ་གདོང་དྲུག་ལྷ་ཉེར་གཅིག་པའི་དཀྱིལ་འཁོར་གྱི་ཆོ་ག་སྨིན་བྱེད་འདབ་བརྒྱ་ཕྱེ་བའི་འགྲམ་ཆང་ཞེས་བྱ་བ་བཞུགས།། སངས་རྒྱས་ཡེ་ཤེས་རང་གཟུགས་འཇམ་དཔལ་དབྱངས། ། ལུས་ཅན་ཉོན་མོངས་དུག་གསུམ་སྦྱང་བའི་སླད། ། གར་དགུའི་ཉམས་ཀྱི་འགྱུར་བ་ཅང་སྟོན་པའི། ། བླ་མ་གཤིན་རྗེའི་གཤེད་ཀྱི་རྟག་ཏུ་སྐྱོངས། ། དུས་ཀྱི་བྱིན་ཟས་སྒྲིབ་གསུམ་ཟད་མི་བྱེད། ། སྟོང་ཟིལ་ལྷུན་པོ་དངོས་གྲུབ་ཟུང་གིས་དབུལ། ། དེ་དག་ལས་ནི་ཡེ་ཤེས་ཁྲོ་བོའི་སྐུ། །
ཡིད་ལ་བྱས་པའི་བསོད་ནམས་སྒྲུན་དུ་ཅི། ། སྣོད་བཅུད་སྣང་བ་སྲིད་པའི་དཔལ་འབྱོར་ཉིད། ། མ་ཡིན་བདེ་ཆེན་ལེན་པ་ཐར་པའི་གྲོང༌། ། ཁ་དོག་རྣམ་བཀྲ་རླུང་གི་རྒྱལ་མཚན་དངོས། ། མིན་ནོ་ཡེ་ཤེས་ལྔ་མདངས་གསལ་བའི་གཟུགས། ། གང་གི་མཁྱེན་བརྩེ་ནུས་པ་དཔག་ཡས་སྤྲིན། ། མངོན་པར་དཀྲིགས་ལས་དབང་བཞིའི་ཆར་གྱི་རྒྱུན། ། སྐལ་ལྡན་རྒྱུད་ཀྱི་ས་གཞིར་འབེབས་པ་ཡིས། ། སྐུ་བཞིའི་དབྱར་སྐྱེས་བསུ་བའི་ཆོ་ག་བརྩམ། ། སྔོན་རབས་མཁས་པའི་གཞུང་དོན་རྣམ་གསལ་དུ། །
བགྱིད་ལ་ང་ཉིད་ལྷག་སྙམ་རྒྱགས་མིན་མོད། ། ཐུབ་དབང་སྲས་དང་བཅས་པའི་ཕྲིན་ལས་རྗེས། ། སྐྱོང་བ་ཀུན་གྱི་ལས་ཉིད་འདི་ཡིན་ཕྱིར། ། དེ་ལ་འདིར་བསྙེན་པ་སྔོན་དུ་སོང་བའི་རྡོ་རྗེ་སློབ་དཔོན་མཚན་ཉིད་དང་ལྡན་པས། གཤིན་རྗེའི་གཤེད་གདོང་དྲུག་པའི་དཀྱིལ་འཁོར་དུ་སློབ་མ་སྨིན་པར་བྱེད་པ་ལ། སྤྱི་རྒྱུད་ལས། རྣམ་དཔྱད་དང་པོ་ས་གཞི་གཟུང༌། ། གཉིས་པ་སྟ་གོན་གནས་བྱ་སྟེ། ། ནུབ་གསུམ་པ་ལ་འཇུག་པ་ཤིས། ། ཞེས་གསུངས་པ་ལྟར།
ས་ཆོག་དང༌། སྟ་གོན་དང༌། དངོས་གཞི་སྟེ་གསུམ་ལས། དང་པོ་ས་ཆོག་ལ་ནི་ལྔ། བརྟག་བསླང་སྦྱང་གཟུང་བསྲུང་བའོ། ། ཞེས་པ་ལྟར་ལས། དང་པོ་ནི་བཀྲ་ཤིས་ཤིང་ཡིད་དུ་འོང་བའི་གནས་དང་ས་བརྟག་པ་གཞན་ནས་འབྱུང་བ་ལྟར་ཤེས་པར་བྱའོ། ། གཉིས་པ་གཉིས་ལས། དང་པོ་སྣང་བ་ལས་བསླང་བ་ནི། སའི་བདག་པོ་གང་ཡིན་པ་ལས་བསླང་བའམ་རེ་ཞིག་གཡར་བའོ། །
གཉིས་པ་མི་མངོན་པ་ལས་བསླང་བ་ནི། ས་དེར་སྐྱོང་ནུལ་བྱས་ནས་མཎྜལ་གྱི་དབུས་སུ་ཚོམ་བུ་བཀོད་ལ། མཆོད་གཏོར་ནང་མཆོད་རྡོ་རྗེ་དྲིལ་བུ་སོགས་འོག་ཏུ་དགོས་པའི་ཡོ་བྱད་ཚང་བར་བཤམས་ཏེ། སློབ་དཔོན་སའི་དབུས་སུ་འདུག་ལ། མཆོད་པ་བྱིན་རླབས་ནས་བརྩམས་ཏེ། ལྷའི་རྣལ་འབྱོར་རྫོགས་པར་བསྒོམ། མཎྜལ་འོག་ནས་འབྱུང་བ་ལྟར་སའི་ལྷ་མོ་བསྐྱེད་པ་ལ་མཆོད་པ་དང་གཏོར་མ་འབུལ་བ་དང༌། སྐྱོབ་པ་སངས་རྒྱས་སོགས་ལན་གསུམ་བརྗོད་པ་རྣམས་འོག་ནས་འབྱུང་བ་ལྟར་བྱ་ཞིང༌། གཏོར་མ་གཉིས་པ་འབྲུ་གསུམ་གྱིས་བྱིན་གྱིས་བརླབས་ལ། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་སྤྱན་དྲངས་ལ།
སྔགས་དེ་ལ་ཨ་ཀཱ་རོ་བཏགས་པ་ལན་གསུམ་གྱིས་གཏོར་མ་ཕུལ། ཕྱོགས་སྐྱོང་བ་འཁོར་དང་བཅས་པ་ཁྱེད་རྣམས་ཀྱིས་མཆོད་སྦྱིན་གྱི་གཏོར་མ་འདི་བཞེས་ལ། འདིར་བདག་གིས་དཀྱིལ་འཁོར་ཆེན་པོ་འདྲི་བ་འཚལ་གྱིས། སའི་ཕྱོགས་འདི་བདག་ལ་སྩལ་ཞིང༌། བར་དུ་གཅོད་པ་ཐམས་ཅད་ཉེ་བར་ཞི་བ་དང༌། བསམ་དོན་ཐམས་ཅད་ཆོས་དང་མཐུན་པར་ཡིད་བཞིན་དུ་འགྲུབ་པའི་སྟོང་ཕྲོགས་མཛོད། ཅེས་ཕྲིན་ལས་བཅོལ། གཏོར་མ་གསུམ་པ་སྔར་བཞིན་བྱིན་གྱིས་བརླབས་ནས། རང་གི་སྙིང་ག་ནས་འོད་ཟེར་འཕྲོས་པས། ཡུལ་གྲོང་གནས་གཞིའི་བདག་པོ་འཁོར་དང་བཅས་པ་ཨཱ་ཀརྵ་ཡ་ཛཿ
ཨོཾ་བྷཱུ་མི་པ་ཏི་ས་པ་རི་ཝཱ་ར་ཨ་ཀཱ་རོའི་སྔགས་ལན་གསུམ་གྱིས་བསྔོས་ལ། གང་ཡང་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་ནི་གཞན། ། དེ་དག་རྣམས་ཀྱིས་ས་གཞི་འདི། ། དཀྱིལ་འཁོར་དོན་དུ་བདག་ལ་བྱིན། ། ཞེས་ལན་གསུམ་བརྗོད་ལ་བསླང་ངོ༌། ། གསུམ་པ་ནི། ལས་དང་བྱ་བས་སྦྱང་བ་དང༌། ཏིང་ངེ་འཛིན་གྱིས་སྦྱང་བ་གཉིས་ལས། དང་པོ་ནི།
སའི་སྐྱོན་རྡོ་དང་གྱོ་མོ་སོགས་བསལ་ཏེ། མཎྜལ་གྲུ་བཞི་པ་དབུས་མཐོ་ཞིང་ཤར་དང་བྱང་གཞོལ་བ་མེ་ལོང་གི་ངོས་ལྟར་བྱས་ལ་བ་བྱུང་དང་དྲི་བཟང་གིས་བྱུག་གོ ། གཉིས་པ་ནི། རང་ཉིད་ལྷའི་རྣལ་འབྱོར་ལ་གནས་པས། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ་ཅེས་མང་དུ་བརྗོད་པས། ལག་མཐིལ་གཉིས་ལས་འོད་འཕྲོས་པས་མ་དག་པ་ཐམས་ཅད་སྦྱངས་པར་བསམས་ལ་ས་གནོན་གྱི་ཕྱག་རྒྱ་བྱས་ལ། ཨོཾ་བྷུ་ཁཾ་ཞེས་བརྗོད་པས་ས་ནམ་མཁའི་རང་བཞིན་དུ་གྱུར་པར་བསམ། ཧཱུྃ་ལཾ་ཧཱུྃ་ཞེས་པས་གསེར་གྱི་ས་གཞིར་བསམ། དེའི་སྟེང་དུ་རྡོ་རྗེ་བཅིངས་པ་ཁ་སྦུབ་ལ། ཨོཾ་བཛྲ་མེ་དཱི་ནི་བཛྲཱི་བྷ་ཝ་བཛྲ་བནྡྷ་ཧཱུྃ་ཞེས་པས་ས་རྡོ་རྗེའི་རང་བཞིན་དུ་བཅིངས་པར་བསམ་མོ། །
བཞི་པ་ལ་བློས་གཟུང་བ་དང༌། སྟང་སྟབས་ཀྱི་གཟུང་བ་གཉིས་ཀྱི། དང་པོ་ནི། ས་ཕྱོགས་འདིར་བཅོམ་ལྡན་འདས་གཤིན་རྗེའི་གཤེད་ཀྱི་དཀྱིལ་འཁོར་བཞེང་བར་བྱའོ་སྙམ་པའོ། ། གཉིས་པ་ནི། སློབ་དཔོན་དཀྱིལ་འཁོར་གྱི་གཙོ་བོའི་ང་རྒྱལ་གྱིས་དཀྱིལ་འཁོར་གྱི་དབུས་སུ་འདུག་ལ། སློབ་མ་བཞི་ཕྱོགས་བཞིར་དཔའ་བོ་བཞིའི་ང་རྒྱལ་གྱིས་གནས་ཏེ། གསོལ་བ་གདབ་པ་ནི། ཤར་ནས། གཏི་མུག་རྡོ་རྗེའི་རང་བཞིན་ཁྱོད། །
ཅེས་དང༌། ལྷོ་ནས། ཕྲ་མ་རྡོ་རྗེའི་རང་བཞིན་ཁྱོད། ། ཅེས་དང༌། ནུབ་ནས། འདོད་ཆགས་རྡོ་རྗེའི་རང་བཞིན་ཁྱོད། ། ཅེས་དང༌། བྱང་ནས། ཕྲག་དོག་རྡོ་རྗེའི་རང་བཞིན་ཁྱོད། ། ཅེས་སོགས་བརྗོད་པའི་མཐར།
བཞི་ཀས་ཐུན་མོང་དུ། སངས་རྒྱས་ཀུན་གྱི་རང་བཞིན་ཁྱོད། ། སྡིག་པ་ཐམས་ཅད་ཟད་བྱེད་པ། ། མགོན་པོ་དཀྱིལ་འཁོར་འདྲི་བར་མཛོད། ། ཅེས་གསོལ་བ་གདབ། སློབ་མ་མེད་ན་རང་གིས་བརྗོད་ཅིང་བསམ་མོ། ། དེ་ནས་རང་གི་མིག་གཉིས་སུ། མ་དང་ཊ་ལས་ཉི་མ་དང་ཟླ་བ་མིག་འབྲས་ཧཱུྃ་ལས་རྡོ་རྗེ་རེ་རེ་བསམས་ཏེ། གཡོན་ནས་གཡས་དང༌། གཡས་ནས་གཡོན་དུ་བལྟ་བས་བགེགས་ཚར་བཅད་ཅིང་གསོས་པར་བསམ།
རྐང་མཐིལ་ཨཿལས་སྣ་ཚོགས་རྡོ་རྗེར་བསམས་ལ། རྡོ་རྗེ་དང་དྲིལ་བུ་གསིལ། རྡོ་རྗེའི་འགྲོས་ཀྱིས་ས་གཞི་བསྐོར་ཞིང༌། ཧྲཱིཿཥྚྲཱིཿསོགས་བརྗོད་ཅིང་དབང་ལྡན་དུ་གནས་པས་བགེགས་ལ་བཀའ་བསྒོ་བ་ནི། ཧཱུྃ་ལུས་ངག་ཡིད་ལ་གནས་པ་ཡི། ། བགེགས་ཀྱི་ཚོགས་རྣམས་ཀུན་ཉོན་ཅིག ། བདག་ནི་དཔལ་ལྡན་རྡོ་རྗེ་འཆང༌། ། སྲུང་བའི་འཁོར་ལོ་སྦྱོར་བ་བྱེད། ། རྡོ་རྗེ་འབར་བའི་བདག་ཉིད་ཀྱིས། ། རིགས་གསུམ་ལས་སྐྱེས་དགས་པར་བྱེད། །
ཅེས་དང༌། རྡོ་རྗེའི་གནས་སུ་འཁོར་ལོ་དང༌། ། རིན་པོ་ཆེ་དང༌། པདྨ་དང༌། རལ་གྲི་ཞེས་བསྒྱུར་ཞིང་བརྗོད་མཐར། ས་ཕྱོགས་འདིར་གཤིན་རྗེའི་གཤེད་ཀྱི་དཀྱིལ་འཁོར་ཆེན་པོ་འདྲི་ཡིས། འདིར་འདུ་བ་ལས་མ་གཏོགས་པའི་བགེགས་ཀྱི་ཚོགས་ཐམས་ཅད་གཞན་དུ་སོང་ཞིག གལ་ཏེ་མི་འགྲོ་བར་གྱུར་ན། ཡེ་ཤེས་ཀྱི་རྡོ་རྗེ་འབར་བས་མགོ་བོ་ཚལ་པ་བརྒྱར་དགས་པར་བྱའོ། ། ཧཱུྃ་ཧཱུྃ་ཞེས་བརྗོད་ཅིང༌།
ཁྲོ་བོའི་སྔགས་དང་རོལ་མོ་དྲག་ཏུ་བྱའོ། ། སྤྲོས་པ་ལ་དགའ་ན་སྟང་སྟབས་རྣམས་ཀྱང་བྱའོ། ། ལྔ་པ་ནི། ཕུར་བུ་བཅུ་བསང་སྦྱངས། སྟོང་པའི་ངང་ལས་སྟོད་རལ་གྲི་གཤིན་རྗེའི་གཤེད། སྨད་ཕུར་བུ་ཟུར་གསུམ་པར་གྱུར་པར་བསམ། ཕྱོགས་སྐྱོང་བཅུ་ལ་སོགས་པའི་བགེགས་རྣམས་བཀུག་ལ། གཡོན་གྱི་ཕུར་བུས་སྤྱི་བོར་བཏབ། གཡས་ཀྱི་ཐོ་བས་བརྡུང་བར་བསམ་ཞིང༌། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱན་ཕཊ།
སརྦ་བིགྷྣཱན་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ། ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ། བཛྲ་དྷ་རོ་ཨཛྙཱ་པ་ཡ་ཏི། སརྦ་བིགྷྣཱཾ་ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཕཊ་ཅེས་དང༌། ཨོཾ་བཛྲ་ཀྲོ་དྷ་ཧ་ན་ཧ་ན་ཧཱུྃ་ཕཊ། ཅེས་པས་བགེགས་རྣམས་ཀྱི་སྤྱི་བོ་ནས་རྐང་མཐིལ་གྱི་བར་བཏབ་པར་བསམས་ལ། ཕྱོགས་མཚམས་དང་སྟེང་འོག་གི་ཤར་ནུབ་གཉིས་སུ་གདབ་སྟེ་ནུབ་དང་པོའི་བྱ་བའོ། ། གཉིས་པ་སྟ་གོན་ལ། སྦྱོར་དངོས་རྗེས་ཀྱི་དང་པོ་ནི། གང་དུ་དཀྱིལ་འཁོར་བྱ་བའི་སར། །
དཀྱིལ་འཁོར་སྐྱ་ཐིག་བཏབ་པའི་དབུས། ། གཙོ་བོ་ལྔ་ཡི་གནས་སུ་ནི། ། དྲི་ཡི་ཐིག་ལེ་གྲུ་བཞི་དང༌། ། འཁོར་གྱི་གནས་སུ་ཟླུམ་པོའི་སྟེང༌། ། མེ་ཏོག་ཚོམ་བུ་ལྷ་གྲངས་དགོད། ། དེ་ཡི་དབུས་སུ་མན་ཇི་ལ། ། ས་ལྷའི་མཎྜལ་ཚོམ་བུ་བཤམ། ། རས་བྲིས་ལྟར་ན་ལྷ་ཉེར་གཅིག ། ཚོམ་བུའང་མཎྜལ་ལ་བཀོད་དེ། ། ས་ལྷ་འོག་དང་དཀྱིལ་འཁོར་གྱི། །
ལྷ་ཡི་ཚོམ་བུ་སྟེང་དམར་བྱ། ། དེ་ཡི་ཕྱི་རོལ་བྱང་ཤར་གྱི། ། མཚམས་སུ་མཚམས་འཛིན་མེ་ཏོག་དང༌། ། ཤར་ནས་བརྩམས་ཏེ་མཆོད་ཡོན་སོགས། ། ཕྱོགས་མཚམས་ཉེར་སྤྱོད་གཡས་སྐོར་བཤམ། ། སྤོས་དང་མར་མེ་ཞལ་ཟས་རྣམས། ། ཅི་འབྱོར་བཤམས་ཤིང་ས་ལྷ་ཡི། ། སྒོས་ཀྱི་མཆོད་གཏོར་རྣམས་ཀྱང་བཤམ། ། བྱང་ཤར་མཚམས་ནས་ཤར་ལྷོའི་བར། ། ཡི་དམ་ཕྱོགས་སྐྱོང་ཆོས་སྐྱོང་དང༌། །
མཁའ་འགྲོ་སྤྱི་གཏོར་བཅས་པ་ལ། ། གསུམ་བཞི་གང་མོས་ལེགས་པར་བཤམ། ། ལོགས་སུ་སྔོན་འགྲོ་གཏོར་མའང་བཞག ། སློབ་དཔོན་མདུན་དུ་རྡོ་རྗེ་དྲིལ། ། ནང་མཆོད་གོས་ཟུང་ལ་སོགས་བཤམ། ། མཚན་ཉིད་ལྡན་པའི་བུམ་པ་གཉིས། ། མགུལ་ཆིངས་པྲོག་ལྔའི་བདུན་པ་ལ། ། རྣམ་རྒྱལ་ལ་ནི་ཐོ་བ་སོགས། ། རིགས་ལྔའི་ཕྱག་མཚན་ལས་བུམ་ལ། ། སྣ་ཚོགས་རྡོ་རྗེའི་མཚན་མ་གདགས། །
ཆུ་གཙང་སུམ་གཉིས་བཀང་བ་ལ། ། སུམ་ཅུ་རྩ་ལྔའི་བཅུད་ལྡན་བྱ། ། རྣམ་རྒྱལ་སྟེང་དུ་དུང་ཆོས་སོགས། ། དྲི་བཟང་ཆུ་ཡིས་བཀང་བ་དང༌། ། གཟུངས་ཐག་བཏགས་པའི་རྡོ་རྗེ་གཞག ། སློབ་མ་སྟ་གོན་ལ་དགོས་པའི། ། ཉེར་སྤྱོད་སོ་ཤིང་ཁྱོར་ཆུ་དང༌། ། དཔུང་སྐུད་ཀུ་ཤ་ལ་སོགས་བཤམ། ། ཞེས་པ་ལྟར་རོ། ། གཉིས་པ་ལ།
དངོས་གཞིར་བདག་བསྐྱེད་བཟླས་མཆོད་བསྟོད། ། གསོལ་གདབ་བཟོད་གསོལ་དཀྱིལ་འཁོར་བསྡུས། ། ས་ལྷ་ལྷ་དང་བུམ་པ་དང༌། ། སློབ་མ་ལྷག་གནས་རིམ་བཞིན་བྱ། ། ཞེས་ཏེ་དེའང་རང་ཉིད་ལྷའི་ང་རྒྱལ་དང་ལྡན་པས། སྔོན་འགྲོ་གཏོར་མ། ཨོཾ་ཧྲཱིཿཥྚྲཱིཿསོགས་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། གཏོར་མ་ལ་ལག་པ་གཡོན་པ་བསྟན་ཏེ་ཨོཾ། གཡས་པ་བསྟན་ཏེ་ཨཱཿ
གཉིས་ཀ་བསྟན་ཏེ་ཧཱུྃ། བྱ་ཁྱུང་གི་ཕྱག་རྒྱ་བསྟན་ཏེ་ཧོཿཞེས་དང༌། ཨོཾ་ཨཱཿཧཱུྃ་ཧ་ཧོ་ཧྲཱྀཿཞེས་པ་ལན་གསུམ་གྱིས་བྱིན་གྱིས་བརླབས་ནས། ལག་པ་གཡས་པའི་ཁུ་ཚུར་གྱི་མཛུབ་མོ་བཀུག་པ་ལྕགས་ཀྱུའི་ཕྱག་རྒྱ་ཕྱོགས་བཅུར་བསྐོར་ཞིང༌། ཨོཾ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སརྦ་དུཥྚྲཱཾ་ཨིནྡྲཱ་ཨཱ་དཱི་ན་ས་པ་རི་ཝཱ་ར་ཨཱ་ཀརྵ་ཡ་ཛཿ རང་གི་སྙིང་ག་ནས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་གཏོར་སྣོད་ཀྱི་མཐར་བཀུག་པ། འོད་གསལ་གྱི་མེས་སྟོང་པར་གྱུར་པའི་ངང་ལས། སྐད་ཅིག་གིས་གཤིན་རྗེའི་གཤེད་ཀྱི་སྐུར་གྱུར་ཅེས་བརྗོད་ལ། མཆོད་ཡོན་དང་ཞབས་བསིལ་ཕུལ་ནས།
པད་སྐོར་གྱི་མཐར་ཐལ་མོ་ཁ་ཕྱེ་བ་དང་བཅས་ཏེ། ཨོཾ་ཨིནྡྲཱ་ཡ་ཧྲཱིཿཞེས་པ་ནས། སརྦ་བྷཱུ་ཏ་བྷྱོ་ཧཱ། ཧ་ཧ་ཧཱ། ཧི་ཧི་ཧི། ཧཱུྃ་ཧཱུྃ་ཧཱུྃ། ཕེཾ་ཕེཾ་ཕེཾ་སྭཱ་ཧཱ། ཞེས་པའི་བར་ལན་གསུམ་གྱིས་དབུལ། ཨོཾ་བཛྲ་པུཥྤེ་ཨཱཿཧཱུྃ་ནས། བཛྲ་ཤབྡ་ཨཱཿཧཱུྃ།
ནང་མཆོད་ཨོཾ་ཨཱཿཧཱུྃ། ཕྱོགས་སྐྱོང་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ་ཞེས་པས་ཕུལ། བདུད་བཞི་པོ་ནི་རྣམ་པར་འཇོམས། ། སོགས་དང༌། ཕྱོགས་སྐྱོང་འཁོར་དང་བཅས་པ་རྣམས། ། མཆོད་སྦྱིན་གཏོར་མ་འདི་སྣོམས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་རྗེས་སུ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌།
སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་གཤིན་རྗེའི་གཤེད་ཀྱི་གོ་འཕང་ཐོབ་པར་བྱ་བའི་ཆེད་དུ། སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བ་ཙམ་མམ། སློབ་མ་གཞུག་ཅིང་དབང་བསྐུར་བར་འཚལ་ན། སྲུང་མའི་དབང་པོ་ཁྱེད་རྣམས་ཀྱིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ། བར་དུ་གཅོད་པ་ཐམས་ཅད་སྲུང་བ་དང༌། དེ་ནས་ཀྱང་བྱང་ཆུབ་མ་ཐོབ་ཀྱི་བར་གྱི་བར་ཆད་ཐམས་ཅད་སྲུང་བ་དང་སྟོང་གྲོགས་མཛོད་ཅིག མུཿཞེས་དང༌། ལག་པ་གཡས་ས་ལ་རེག་པས་མགྲོན་རྣམས་སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་གཤེགས་པར་བསམ། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་གདུག་པ་ཅན་གསང་སྤྱོད་བལྟ་བར་མི་དབང་བ་དེ་དག་སའི་ཕྱོགས་འདིར་མ་གནས་པར་གཞན་དུ་སོང་ཤིག
ཅེས་དང༌། ཨོཾ་ཧྲཱིཿཥྚྲཱིཿསོགས་བཟླ་ཞིང་རོལ་མོ་དང་དྲིལ་དྲག་ཏུ་དཀྲོལ་ལ། གཏོར་མགྲོན་གྱི་ཕྱི་འབྲང་གི་བགེགས་རྣམས་རིང་དུ་བསྐྲད་པར་བསམས་ལ་གཏོར་མ་གཙང་སར་བསྐྱལ་ལོ། ། དེ་ནས་གནས་ཁང་དང་མཆོད་པའི་ཡོ་བྱད་བསང་སྦྱངས། སྟོང་པའི་ངང་ལས་གནས་ཁང་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་པ་སྒོ་བཞི་པ། རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨཱཿལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་མཆོག ཞལ་ཟས་རོལ་མོ་རྣམས་དྭངས་ཤིང་ཐོགས་པ་མེད་པ། རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལས་གྲུབ་པ། ངོ་བོ་བཟང་ཞིང་གཙང་བ། ཡུལ་ནམ་མཁའི་མཐའ་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་གྱུར་ཅེས་དང༌། ཨོཾ་བཛྲ་ཨརྒྷཾ་སྭཱ་ཧཱ། ཨོཾ་བཛྲ་པཱ་དྱཾ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ།
དེ་བཞིན་དུ་ཐོག་མཐའ་འདྲ་བར་སྦྱར་ལ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤབྡ་ཨཱཿཧཱུྃ་ཞེས་དང༌། རྡོ་རྗེ་སྙིང་གར་བཟུང༌། དྲིལ་བུ་རྒྱུན་དཀྲོལ་དང་རོལ་མོ་འབུད་དཀྲོལ་བྱ་ཞིང༌། ཨོཾ་བཛྲ་གྷཎྜེ་རཱ་ཎི་སོགས་ལན་གསུམ་གྱིས་གནས་དང་མཆོད་པའི་ཡོ་བྱད་བྱིན་གྱིས་བརླབ་བོ། ། དེ་ནས་སྐྱབས་འགྲོ་ནས་བརྩམས་ཏེ།
བདག་བསྐྱེད་མཆོད་བསྟོད་ནས་དཀྱིལ་འཁོར་བསྡུ་བའི་བར་གྱི་བདག་བསྐྱེད་རྫོགས་པར་ཉམས་སུ་བླང་ངོ༌། ། སྟ་གོན་དངོས་ལ་ལྔ་ལས། དང་པོ་སའི་ལྷ་མོ་སྟ་གོན་ནི། ཚོམ་བུ་བསང་སྦྱངས། སྟོང་པའི་ངང་ལས་སྐད་ཅིག་གིས་སའི་ལྷ་མོ་སེར་མོ། ཕྱག་གཡས་དཔང་པོ་ཁས་ལེན་པའི་ཕྱག་རྒྱ་དང༌། གཡོན་བུམ་པ་འཛིན་པ། དར་དང་རིན་པོ་ཆེ་སྤྲས་པ། ལྟེ་བ་ཡན་ཆད་འཐོན་པ། གཡས་མཐེ་བོང་གིས་མཐེའུ་ཆུང་མནན་ཏེ།
གཞན་གསུམ་བརྐྱངས་པ་ལ་འབྲུ་གསུམ་བཀོད་ལ། ཨོཾ་ཨཱཿཧཱུྃ་ཞེས་བརྗོད་ཅིང་ས་ལ་ལན་གསུམ་བརྡབས་པས་ས་འོག་ནས་སའི་ལྷ་མོ་སྤྱན་དྲངས་ཏེ། ཛཿཧཱུྃ་བཾ་ཧོཿཞེས་བརྗོད་པས་དམ་ཚིག་པར་བསྟིམ། དེའི་མིག་ཏུ་ས་སྙིང་དཀར་པོ་སོགས་སྐྱེ་མཆེད་དང་གནས་གསུམ་བྱིན་གྱིས་བརླབས་པ་རྣམས་བྱས་ལ། ཨོཾ་རཏྣ་བཛྲཱི་ཨ་བྷི་ཥིཉྩ་ཏྲཾ། ཞེས་དབང་བསྐུར་བས་རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་བཛྲ་ཏུ་ཥྱ་ཧོཿཞེས་པས་ཅོད་པཎ་བཅིངས་ལ། ཨོཾ་པྲྀ་ཐི་ཝི་དེ་ཝཱི་ལོ་ཀ་ཏཱ་རཱ་ཡཻ་སྔོན་དུ་འགྲོ་བའི་ཨརྒྷཾ་སོགས་ཀྱིས་མཆོད། གཏོར་མ་ཨ་ཀཱ་རོས་བྱིན་གྱིས་བརླབས་ལ། མཚན་སྔགས་དེ་ལ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི་ཞེས་ལན་གསུམ་གྱིས་ཕུལ་ལ།
རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱིས། ། སྤྱོད་པའི་ཚུལ་དང་ཁྱད་པར་དང༌། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་སངས་རྒྱས་ཐམས་ཅད་ཀྱིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་བརྗོད་པས།
རིག་པ་འཛིན་པ་ཁྱོད་ཅི་དགའ་བར་ལོངས་སྤྱོད་ཅིག ཅེས་གནང་བ་བྱིན་པར་བསམ། ཨོཾ་བཛྲ་མུཿཞེས་པས་སའི་ལྷ་མོ་ས་དེ་ཉིད་ལ་ཐིམ་པར་བསམ་མོ། ། གཉིས་པ་ལྷ་སྟ་གོན་ནི། མཎྜལ་ཚོམ་བུ་བསང་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་སོགས་ནས། ལྷོ་དང་ནུབ་དང་བྱང་དང་སྒོ་བཞིར་པདྨ་དང་ཉི་མའི་གདན་ཞེས་པའི་བར་བརྗོད། དབུས་ཀྱི་གདན་གྱི་སྟེང་དུ། ཨོཾ་ཧྲཱིཿཥྚྲཱིཿནས་སྭཱ་ཧཱ། དབུས་སུ་མ་ཧེ་ནག་པོ་ཁྲོ་ཞིང་དྲེགས་པ་དང་བཅས་པ་རུས་པའི་རྒྱན་གྱིས་བརྒྱན་པ།
རྭ་དང་རྨིག་པ་རྣོ་བ། ལྕེ་གློག་ལྟར་འགྱུ་བའི་སྟེང་དུ། བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག ཞལ་དྲུག ཕྱག་དྲུག་སོགས་ནས། ཞབས་གཡས་བརྐྱང་པས་ཡབ་དང་ལྷན་ཅིག་སྙོམས་པར་འཇུག་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཨོཾ་ཛི་ན་ཛིཀ་སྭཱ་ཧཱ། འཁོར་ལོའི་ཤར་རྩིབས་ཀྱི་གདན་ལ། གཏི་མུག་རྡོ་རྗེ་དཀར་པོ་གཡས་འཁོར་ལོ་འཛིན་པ།
དེ་བཞིན་དུ། ཨོཾ་རཏྣ་དྷྲྀཀ་སྭཱ་ཧཱ། ལྷོ་རྩིབས་ཀྱི་གདན་ལ་སེར་སྣ་རྡོ་རྗེ་སེར་པོ། ཨོཾ་ཨཱ་རོ་ལིཀ་སྭཱ་ཧཱ། ནུབ་རྩིབས་ཀྱི་གདན་ལ་འདོད་ཆགས་རྡོ་རྗེ། ཨོཾ་པྲ་ཛྙཱ་དྷྲྀཀ་སྭཱ་ཧཱ། བྱང་རྩིབས་ཀྱི་གདན་ལ་ཕྲག་དོག་རྡོ་རྗེ་ནས། ཞབས་གཡོན་བརྐྱང་གིས་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཨོཾ་ལོ་ཙ་ནི་ཧཱུྃ། མེའི་རྩིབས་ཀྱི་གདན་ལ་ས་རྡོ་རྗེ་མ།
ཨོཾ་མཱ་མ་ཀཱི་ཏྲཾ། སྲིན་པོའི་རྩིབས་ཀྱི་གདན་ལ་ཆུ་རྡོ་རྗེ་མ། ཨོཾ་པཎྜ་རཱ་ཧྲཱིཿརླུང་གི་རྩིབས་ཀྱི་གདན་ལ་མེ་རྡོ་རྗེ་མ། ཨོཾ་ཏཱ་རཱ་ཨཿ དབང་ལྡན་གྱི་རྩིབས་ཀྱི་གདན་ལ་རླུང་རྡོ་རྗེ་མ་ལྗང་གུ་ནས་སྒེག་ཅིང་ཆགས་པའི་ཉམས་དང་ལྡན་པ། ཨོཾ་བཛྲ་ཨཾ་ཀུ་ཤ་ཛཿ ཤར་སྒོར་རྡོ་རྗེ་ལྕགས་ཀྱུ་དཀར་པོ། ཨོཾ་བཛྲ་པཱ་ཤ་ཧཱུྃ། ལྷོ་སྒོར་རྡོ་རྗེ་ཞགས་པ། ཨོཾ་བཛྲ་སྥོ་ཊ་བཾ།
ནུབ་སྒོར་རྡོ་རྗེ་ལྕགས་སྒྲོག ཨོཾ་བཛྲ་ཨཱ་བེ་ཤ་ཧོཿ བྱང་སྒོར་རྡོ་རྗེ་དྲིལ་བུ་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཨོཾ་བཛྲ་ལཱ་སྱ་ཧཱུྃ། ནང་གི་གྲྭ་བཞིའི་མེར་སྒེག་མོ། ། ཨོཾ་བཛྲ་མཱ་ལེ་ཏྲཾ། སྲིན་པོར་ཕྲེང་བ་མ། ཨོཾ་བཛྲ་གཱི་ཏཱི་ཧྲཱིཿ རླུང་དུ་རྡོ་རྗེ་གླུ་མ།
ཨོཾ་བཛྲ་ནྲི་ཏྱ་ཨཿ དབང་ལྡན་དུ་རྡོ་རྗེ་གར་མ། ཨོཾ་བཛྲ་དྷཱུ་པེ་ཧཱུྃ། ཕྱིའི་གྲྭ་བཞིའི་མེར་རྡོ་རྗེ་བདུག་པ་མ། ཨོཾ་བཛྲ་པུཥྤེ་ཏྲཾ། སྲིན་པོར་རྡོ་རྗེ་མེ་ཏོག་མ། ཨོཾ་བཛྲ་དཱི་པེ་ཧྲཱིཿ རླུང་དུ་རྡོ་རྗེ་མར་མེ་མ། ཨོཾ་བཛྲ་གནྡྷེ་ཨཿ དབང་ལྡན་དུ་རྡོ་རྗེ་དྲི་ཆབ་མ་ལྗང་གུ་ནས།
སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། ཞེས་པའི་བར་གྱི་ཕྱག་མཚན་རྒྱན་ཆ་རྣམས་སྒྲུབ་ཐབས་ལྟར་གསལ་གདབ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་ཡེ་ཤེས་པ་གོང་ལྟར་སྤྱན་དྲངས། ཕྱི་འབྲང་གི་བགེགས་བསྐྲད་དེ། མཆོད་ཡོན་ཞབས་བསིལ་ཕུལ་ནས། དགུག་གཞུག་བཅིང་དབང་དུ་བྱས། ལྷ་ཐམས་ཅད་ཀྱི་མིག་ཏུ་ཀྵིཾ་ལས་ས་སྙིང་སོགས་ནས། ཀུན་ཏུ་བཟང་པོ་སྔོན་པོ། སྤྱི་བོར་ཨོཾ་ལས་སྐུ་རྡོ་རྗེ་དཀར་པོ་ནས་གནས་གསུམ་དུ་བཅུག
ལྷ་ཐམས་ཅད་ཀྱི་སྙིང་གར་ཉི་མ་ལ་གནས་པའི་རང་འདྲའི་ཡེ་ཤེས་སེམས་དཔའ་སོགས་དམ་རྒྱ་དང༌། དེ་དག་གི་ལྕེའི་སྟེང་དུ་ཧཱུྃ་ལས་རྡོ་རྗེ་ཚོགས་ཆོས་རྒྱ་དང༌། ཨོཾ་སཏྭ་བཛྲི་ཨ་བྷི་ཥིཉྩ་སོགས་ནས་བྱང་ཤར་བ་ལ་དོན་གྲུབ་ཀྱིས་དབུར་བརྒྱན། ཨོཾ་བཛྲ་ཏུ་ཥྱ་ཧོཿཞེས་པའི་བར་རྣམས་སྒྲུབ་ཐབས་བཞིན་བྱའོ། ། མཆོད་པ་འབུལ་བ་ལ། ཐོག་མར་མཆོད་པ་བྱིན་གྱིས་བརླབ་པ་ནི་བསང་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ་ནས། ཨོཾ་བཛྲ་ཤབྡ་ཨཱཿཧཱུྃ་གི་བར་གྱིས་བྱིན་གྱིས་བརླབས་ནས། ཐོག་མར་ཕྱི་མཆོད་འབུལ་བ་ནི།
དྲི་མེད་གཙང་མར་སྦྱར་བ་ཡི། ། ལྷ་རྫས་དམ་པའི་མཆོད་ཡོན་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། ། ཨོཾ་སརྦ་ཏ་ཐཱ་ག་ཏ་ཡ་མཱནྟ་ཀ་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏིཙྪ་སྭཱ་ཧཱ་ཞེས་པས་མཆོད་ཡོན་དང༌། དེ་བཞིན་དུ་ཚིགས་བཅད་འདྲ་བ་ལས། ཞབས་བསིལ་འདི་ཞེས་དང༌། པཱ་དྱཾ་པྲ་ཏཱིཙྪ་སྭཱ་ཧཱ། ཆུ་དང་ཐང་ལས་སྐྱེས་པ་ཡི། ། ལྷ་རྫས་དམ་པའི་མེ་ཏོག་འདི། །
ཚིག་རྐང་ཕྱི་མ་གཉིས་འདྲའོ། ། བཛྲ་པུཥྤེས་མེ་ཏོག་དང༌། ལྷན་ཅིག་སྐྱེས་དང་སྦྱར་བ་ཡི། ། ལྷ་རྫས་དམ་པའི་བདུག་སྤོས་འདི། ། བཛྲ་དྷཱུ་པེས་བདུག་སྤོས་དང༌། ། དྲི་མེད་ཡིད་འོང་གསལ་བ་ཡི། ། ལྷ་རྫས་དམ་པའི་མར་མེ་འདི། ། བཛྲ་ཨཱ་ལོ་ཀེས་མར་མེ་དང༌། ལྷན་ཅིག་སྐྱེས་དང་སྦྱར་བ་ཡི། ། ལྷ་རྫས་དམ་པའི་དྲི་མཆོག་འདི། །
བཛྲ་གནྡྷེས་དྲི་མཆོག་དང༌། ཁ་དོག་རོ་དང་བཅུད་ལྡན་པའི། ། ལྷ་རྫས་དམ་པའི་ཞལ་ཟས་འདི། ། བཛྲ་ནཻ་ཝི་དྱེས་ཞལ་ཟས་དང༌། ཟིན་དང་མ་ཟིན་ཡིད་འོང་བའི། ། ལྷ་རྫས་དམ་པའི་སིལ་སྙན་འདི། ། བཛྲ་ཤབྡ་ཨཱཿཧཱུྃ་གིས་སིལ་སྙན་དང༌། བཛྲ་དྷརྨ་ར་ཎི་ཏ་སོགས་བརྗོད་ཅིང་རོལ་མོའི་སྒྲ་བྱ་སྟེ་འདི་དག་ནི་ཕྱི་མཆོད་དོ། ། དེ་ནས་ནང་མཆོད་ནས་མཐེ་བོང་དང་སྲིན་ལག་གིས་གཏོར་ཏེ། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ།
མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས། བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མ་སངས་རྒྱས་བཟང་པོ་པའི་ཞལ་དུ་ཨོཾ་ཨཱཿཧཱུྃ། བཅོམ་ལྡན་འདས་གཤིན་རྗེའི་གཤེད། ཡེ་ཤེས་ཀྱི་མཁའ་འགྲོ་མ། ནག་པོ་པ། བྷ་ད་པ། ད་མ་པ། དེ་བ་པ།
ཛཻ་ཏཱ་རི། ཨ་ནངྒ་བཛྲ། དྷརྨཱ་ཀཱ་ཤ་མ་ཏི། བལ་པོ་ཐུགས་རྗེ་ཆེན་པོ། རྭ་རྡོ་རྗེ་གྲགས། རྭ་ཆོས་རབ། རྭ་ཡེ་ཤེས་སེང་གེ རྭ་འབུམ་སེང༌། རྗེ་བཙུན་རྒྭ་ལོ། རོང་པ་ཤེས་རབ་སེང་གེ
བླ་མ་དཔལ་ལྡན་སེང་གེ བུ་སྟོན་རིན་ཆེན་གྲུབ། ཐུགས་སྲས་རིན་ཆེན་རྣམ་རྒྱལ། སྐུ་ཞང་ནམ་མཁའི་མཚན་ཅན། ཆོས་རྗེ་རིན་ཆེན་དཔལ་གྲུབ། སྐུ་ཞང་མཁྱེན་རབ་ཆོས་རྗེ། མཁན་ཆེན་རིག་འཛིན་རྒྱལ་པོ། རྗེ་བཙུན་ཆོས་རིག་རྒྱལ་མཚན། ཆོས་རྗེ་བསོད་ནམས་དཔལ་འབྱོར། བྱང་གླིང་པ་རིན་ཆེན་རྒྱལ་མཚན།
པཎ་ཆེན་ནམ་མཁའ་དཔལ་བཟང༌། རྗེ་ནམ་མཁའ་སངས་རྒྱས། མགོན་པོ་བསོད་ནམས་མཆོག་ལྡན། རྗེ་བཙུན་ཚུལ་ཁྲིམས་བཀྲ་ཤིས། དད་སྒྲོལ་རིན་ཆེན་རྒྱ་མཚོ། ཆོས་རྗེ་ཀུན་དགའ་བསམ་འགྲུབ། མཚུངས་མེད་བྱམས་པ་རབ་བརྟན། གོང་དཀར་བ་ཀུན་དགའ་དར་རྒྱས་ལ་སོགས་པ་བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད།
མན་ངག་མནོས། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ་ཞེས་བརྗོད། ཨོཾ་ཧྲཱིཿཥྚྲཱིཿསོགས་ལྷ་ཉེར་གཅིག་གི་སྔགས་ཀྱི་མཐར། བཅོམ་ལྡན་འདས་གཤིན་རྗེའི་གཤེད་ཀྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་པའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་རང་གི་ལྕེ་རྩེ།
སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ལ། ཨོཾ་ཨཱཿཧཱུྃ་ཞེས་བརྗོད་དེ། མྱངས་པས་ལུས་ཀྱི་ལྷ་རྣམས་ཚིམ་པར་བསམ། གཏོར་མ་ལ་བར་ཕུད་བྲན་ལ། ཨོཾ་ཤྲཱི་མ་ཧཱ་ཀཱ་ལཱ་ཡ་ཨོཾ་ཨཱཿཧཱུྃ། གཞན་ཡང་ཆོས་འཁོར་སྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་བསྟན་སྲུང་དམ་ཚིག་ཅན་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད།
གཟའ་ཆེན་དགུ། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་ཆེན་པོ་དགུ། རྒྱལ་པོ་ཆེན་པོ་བཞི་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད།
བརྗེད་བྱེད། མ་མོ། ཞིང་སྐྱོང༌། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། བོད་ཁམས་སྐྱོང་བའི་བརྟན་མ་བཅུ་གཉིས། གནས་བདག གཞི་བདག ཡུལ་བདག
གྲོང་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ་ཨོཾ་ཨཱཿཧཱུྃ། ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཅེས་བརྗོད། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སོགས་བརྗོད་ཅིང་རང་གིས་ཀྱང་མྱང༌། ཡིད་ལས་བྱུང་བའི་མཆོད་པ་ནི། ཨོཾ་རྡོ་རྗེ་སེམས་དཔའ་བསྡུས་པ་སོགས་བརྒྱད་ཀྱིས་མཆོད་པ་དང༌།
ཀྱེ་ཀྱེ་གཤིན་རྗེའི་གཤེད་ནག་པོ་ནས། གར་མཛད་འགྲོ་བ་ཡོངས་ལ་གཟིགས། ། བསྟོད་པ་ནི། དུར་ཁྲོད་རྒྱན་གྱིས་རྣམ་བརྒྱན་པའི་ཞེས་སོགས་ནས་ཀུན་དུ་ལས་ཀྱི་རྒྱལ་ལ་འདུད། ། ཅེས་པའི་བར་གྱིས་བསྟོད་དོ། ། དེ་ནས་སྙན་དབབ་པ་ནི། བདུག་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། གཤིན་རྗེའི་གཤེད་པོ་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་ལོ། ། སློབ་མ་རྣམས་ལ་བརྩེ་བ་དང༌། །
ཁྱེད་རྣམས་ལ་ཡང་མཆོད་པའི་ཕྱིར། ། སང་ནི་དཀྱིལ་འཁོར་བྲི་བར་བྱ། ། བཅོམ་ལྡན་འདས་ལ་བདག་གུས་པས། ། བཀའ་དྲིན་ཞུ་བ་གནང་བ་དང༌། ། སངས་རྒྱས་འཇིག་རྟེན་མགོན་བརྩེ་དང༌། ། བྱང་ཆུབ་སེམས་དཔའ་དགྲ་བཅོམ་དང༌། ། སྔགས་ཀྱི་ལྷ་གཞན་གང་ལགས་དང༌། ། གང་ཡང་འབྱུང་པོ་མཐུ་ཆེན་དང༌། ། སེམས་ཅན་བསྟན་ལ་དགའ་བ་རྣམས། ། བདག་ལ་དགོངས་པར་མཛད་དུ་གསོལ། །
བདག་མིང་འདི་ཞེས་བགྱི་བ་ཡིས། ། སང་ནི་དཀྱིལ་འཁོར་ཆེན་པོའི་མིང༌། ། གཤིན་རྗེའི་གཤེད་པོ་ཞེས་བྱ་བ། ། ཆོ་ག་བཞིན་དུ་བགྱིད་ལགས་ན། ། བདག་དང་སློབ་མར་བཅས་པ་ལ། ། ཐུགས་ནི་བརྩེ་བར་དགོངས་ནས་ནི། ། ཚོགས་པ་ཐམས་ཅད་དཀྱིལ་འཁོར་དུ། ། བྱིན་གྱིས་བརླབ་པར་མཛད་དུ་གསོལ། ། ཞེས་ལན་གསུམ་གསོལ་བ་གདབ་སྟེ། དེ་དག་གི་ཞལ་ནས།
རིགས་ཀྱི་བུ་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་བྱིན་པར་བསམ་མོ། ། གསུམ་པ་བུམ་པ་སྟ་གོན་ནི། རྒྱ་སྟོན་གྱིས་ས་ལྷའི་གོང་དུ་བཤད་ཀྱང་འདིར་བྱས་ན་གཞན་གྱི་འགྲོས་མཚུངས་སུ་འགྱུར་བའི་ཕྱིར། བུམ་པ་གཉིས་བསང་སྦྱངས། སྟོང་པའི་ངང་ལས་པཾ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བྷྲཱུྃ་བྷྲཱུྃ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ། ལྟོ་བ་ལྡིར་བ། ཞབས་ཞུམ་པ། མགྲིན་པ་ཕྲ་བ།
ཁ་གཡེལ་བ། མཆུ་འཕྱང་བ། ལྷ་རྫས་ཀྱི་གོས་ཀྱིས་མགུལ་པ་དཀྲིས་པ། དཔག་བསམ་གྱི་ཤིང་གིས་ཁར་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པར་འཁོར་ལོ་སེར་པོ་རྩིབས་བརྒྱད་པའི་ལྟེ་བར་སྣ་ཚོགས་པདྨ་དང་ཉི་མའི་གདན། ཤར་དང་མཚམས་བཞི་ཕྱི་ནང་རྣམས་སུ་པདྨ་དང་ཟླ་བའི་གདན། ལྷོ་དང་ནུབ་དང་བྱང་དང༌། ཕྱིའི་ཕྱོགས་བཞིར་པདྨ་དང་ཉི་མའི་གདན། ལས་ཐམས་ཅད་པའི་བུམ་པར་པདྨ་དང་ཉི་མའི་གདན། རྣམ་རྒྱལ་བུམ་པའི་དབུས་སུ་མ་ཧེ་ནག་པོ་ཁྲོ་ཞིང་དྲེགས་པ་དང་བཅས་པ།
རུས་པའི་རྒྱན་གྱིས་བརྒྱན་པ། རྭ་དང་རྨིག་པ་རྣོ་བ། ལྕེ་གློག་ལྟར་འགྱུར་བའི་སྟེང་དུ། བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག་ཞེས་པ་ནས་མེ་འབར་བའི་དབུས་ན་བཞུགས་པ། འཁོར་ལོའི་ཤར་རྩིབས་ཀྱི་གདན་ལ་གཏི་མུག་རྡོ་རྗེ་དཀར་པོ་སོགས་དང༌། ལྷོ་རྩིབས་ཀྱི་གདན་ལ་སེར་སྣ་རྡོ་རྗེ་སེར་པོ་སོགས་དང༌། ནུབ་རྩིབས་ཀྱི་གདན་ལ་འདོད་ཆགས་རྡོ་རྗེ་དམར་པོ་སོགས་དང༌། བྱང་རྩིབས་ཀྱི་གདན་ལ་ཕྲག་དོག་རྡོ་རྗེ་ནས་བཞུགས་པའོ། ། མེའི་རྩིབས་ཀྱི་གདན་ལ། ས་རྡོ་རྗེ་མ་སོགས་ནས་མཚམས་བཞིར་རིགས་འགྲེ།
ཤར་དུ་རྡོ་རྗེ་ལྕགས་ཀྱུ་དཀར་པོ་སོགས་ཕྱོགས་བཞིར་འགྲེ། མེར་སྒེག་མོ་དཀར་མོ་སོགས་བཞི་དང༌། དེའི་ཕྱི་རོལ་གྱི་བདུག་པ་མ་དཀར་མོ་སོགས་ནས། པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པ་ཞེས་པའི་བར་སྐུ་མདོག་ཕྱག་མཚན་གསལ་གདབ། ལས་ཐམས་ཅད་པའི་བུམ་པར་ཁྲོ་བོ་བགེགས་མཐར་བྱེད་ནག་པོ་ཞལ་གཅིག ཕྱག་གཉིས་པ། གཡས་རྡོ་རྗེ་དང་གཡོན་དེའི་ཡུ་བ་བྱས་པའི་དྲིལ་བུ་འཛིན་པ། རིན་པོ་ཆེ་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་གཡོན་བརྐྱང་གི་སྟབས་ཀྱིས་ཡེ་ཤེས་མེ་འབར་བའི་དབུས་ན་བཞུགས་པའོ། །
རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེའི་གཤེད་ལྷ་ཉི་ཤུ་རྩ་གཅིག བགེགས་མཐར་བྱེད་དང་བཅས་པའི་རྣམ་པ་ཅན་གྱི་ཡེ་ཤེས་པ་སྤྱན་དྲངས་ནས་བསྟིམ། སྐྱེ་མཆེད་སྐུ་གསུང་ཐུགས་བྱིན་གྱིས་རླབས། དབང་བསྐུར་ནས། བྱང་དང་བྱང་ཤར་བ་དང༌། བགེགས་མཐར་བྱེད་ལ་དོན་གྲུབ་ཀྱིས་དབུར་བརྒྱན། ཨོཾ་བཛྲ་ཏུ་ཥྱོ་ཧོཿཞེས་པའི་བར་གྱིས་ལྷ་བསྐྱེད་ལ། མཚན་སྔགས་རེ་རེ་སྔོན་དུ་འགྲོ་བའི་རོལ་མོའི་བར་གྱིས་མཆོད། ཧྲཱིཿཥྚྲཱིཿཝི་ཀྲྀ་སོགས་དང༌།
ཨོཾ་ཛི་ན་ཛིཀ་སྭཱ་ཧཱ། ཨོཾ་རཏྣ་དྷྲྀཀ་སྭཱ་ཧཱ། ཨོཾ་ཨཱ་རོ་ལིཀ་སྭཱ་ཧཱ། ཨོཾ་པྲཛྙཱ་དྷྲྀཀ་སྭཱ་ཧཱ། ཞེས་སོགས་རང་རང་གི་སྔགས་སམ། མི་ནུས་ན་ཧཱུྃ་བུཾ་ཨཾ་ཛྲིཾ་ཁཾ་ཧཱུྃ་ཏྲཾ་ཧྲཱིཿཨཿ ཛཿཧཱུྃ་བྃ་ཧོཿཧཱུྃ་ཏྲཾ་ཧྲཱིཿཨཿ ལན་གཉིས་དང་ཧཱུྃ། ཨོཾ་ཨཱཿཧཱུྃ། གཤིན་རྗེའི་གཤེད་ཉི་ཤུ་རྩ་གཅིག་བགེགས་མཐར་བྱེད་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། །
ཨོཾ་བཛྲ་ལཱ་སྱ་ཧཱུྃ་སོགས་བརྒྱད་དང༌། ཀྱེ་ཀྱེ་གཤིན་རྗེའི་གཤེད་ནག་པོ། ། ཞེས་སོགས་ཀྱིས་མཆོད། གཏི་མུག་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཤིན་ཏུ་འཇིགས། ། སྟོན་པ་སངས་རྒྱས་ཀུན་རང་བཞིན། ། སྐུ་ཡི་རྡོ་རྗེ་ཁྱོད་ཕྱག་འཚལ། ། སེར་སྣ་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཤིན་ཏུ་འཇིགས། ། སེམས་ཀྱི་རྡོ་རྗེ་རབ་ཏུ་གསལ། །
རིན་ཆེན་རྡོ་རྗེ་ཁྱོད་ཕྱག་འཚལ། ། འདོད་ཆགས་རྡོ་རྗེའི་རང་བཞིན་ཁྱོད། ། ཁྱབ་བདག་ཆགས་པ་ཆོས་འབྱུང་གནས། ། དབྱངས་མཆོག་ཀུན་གྱི་མཆོག་གི་མཆོག ། གསུང་གི་རྡོ་རྗེ་ཁྱོད་ཕྱག་འཚལ། ། ཕྲག་དོག་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཀུན་ལས་བྱེད། ། སྐུ་ཡི་རྡོ་རྗེ་རབ་གསལ་བ། ། ཕྱག་ན་རལ་གྲི་ཁྱོད་ཕྱག་འཚལ། ། སངས་རྒྱས་ཀུན་གྱི་རང་བཞིན་ཁྱོད། །
སངས་རྒྱས་ཐམས་ཅད་གཅིག་བསྡུས་པ། ། སངས་རྒྱས་ཀུན་རབ་མཆོག་གི་མཆོག ། དཀྱིལ་འཁོར་དབང་ཕྱུག་ཁྱོད་ཕྱག་འཚལ། ། འཇིགས་པའི་ཧཱུྃ་སྒྲ་སོགས་ཤླཽ་ཀ་དང་བཅས་པས་བསྟོད་ལ། གཟུངས་ཐག་ནས་བཟུང་སྟེ། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ཏེ་སོང༌། བུམ་ནང་གི་ལྷ་རྣམས་ཀྱི་ཐུགས་ཀར་ཕོག་པས་ཐུགས་བསྐུལ། སྐུའི་ཆ་ཐམས་ཅད་ནས་བདུད་རྩིའི་རྒྱུན་བབ་པས་བུམ་པ་གང་བར་བསམས་ལ། གཙོ་བོ་ལ་ཧྲཱིཿཥྚྲཱིཿབརྒྱ་རྩ་དང༌། འཁོར་རྣམས་ལ་རང་རང་གི་སྔགས་དང༌།
ལས་བུམ་ལ། ཨོཾ་ཨཱཿབི་གྷྣཱནྟ་ཀྲྀ་ཏ་ཧཱུྃ་ཕཊ་ཅེས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཡེ་ཧཱུྃ་བཟླས་མཐར་མཆོད་བསྟོད་བྱས་ལ་འདོད་དོན་ཞུས། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་བཟོད་པར་གསོལ་ནས། ལས་བུམ་ལ་ཁ་རྒྱན་གྱིས་བུམ་ཆུ་འཐོར་ཞིང༌། དབང་གི་བྱ་བ་མཐར་མ་ཕྱིན་བར་གྱི་བགེགས་བཟློག་པར་མཛོད་ཅིག་ཅེས་དང༌། ཨོཾ་ཨཱཿཧཱུྃ་གིས་མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འོད་དུ་ཞུ་བ་བུམ་པའི་ཆུར་བསམ་མོ། ། དེ་ནས་མངོན་པར་བཤམས་པའི་གཏོར་མ་ནང་མཆོད་ལྟར་བྱིན་གྱིས་བརླབས་ནས། རང་གི་ ་་་་་གཏོར་མ་འདས་པ་དང་འཇིག་རྟེན་པ་སོ་སོར་མཛད་འདུག་ཀྱང་ལག་ལེན་བདེ་བས་གཅིག་ཏུ་བྱས་སོ།།
སྙིང་ག་ནས་ཁྲོ་བོ་གཤིན་རྗེའི་གཤེད་ལྕགས་ཀྱུ་དང་ཞགས་པ་ཐོགས་པ་སྤྲོས། ཕྱོགས་སྐྱོང་བཅུ་བཞི་འཁོར་དང་བཅས་པ་སྤྱན་དྲངས། ཨོཾ་ཧྲཱིཿཥྚྲཱིཿཝྀ་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སརྦ་དུཥྚཱན་ཨིནྡྲཱ་ཡ་ཨཱ་དཱི་ན་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་བརྗོད་པས། དཀྱིལ་འཁོར་གྱི་འཁོར་ཡུག་ཏུ་འཁོད་པ་ནི། ཤར་དུ་བརྒྱ་བྱིན་སེར་སྐྱ་མིག་སྟོང་དང་ལྡན་པ་གླང་པོ་ཆེ་ལ་ཞོན་པ། གཡས་རྡོ་རྗེ་དང་གཡོན་སྡིགས་མཛུབ་མཛད་པ། དེའི་གཡོན་དུ་ཉེ་དབང་ནམ་མཁའ་ལྡིང་ལ་ཞོན་པ་རིན་པོ་ཆེའི་ཅོད་པཎ་ཅན། གཡས་ན་དབྱུག་ཐོ་དང་འཁོར་ལོ།
གཡོན་ན་དུང་དང་ནོར་བུ་ཀོསྟུ་བྷ་ཐོགས་པ། ལྷོར་གཤིན་རྗེའི་སྔོན་པོ་མ་ཧེ་ལ་ཞོན་པ་སྐྲ་ཁམ་པ་གྱེན་དུ་བརྫེས་པ། དབྱུག་པ་དང་སྡིགས་མཛུབ་མཛད་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ། སྤྲུལ་ཞགས་འཛིན་པ། བྱང་དུ་གནོད་སྦྱིན་སེར་པོ་གཏེར་གྱི་བུམ་པ་ལ་བཞུགས་པ། བཱི་ཛ་པཱུ་ར་དང་ནེའུ་ལེ་འཛིན་པ། བྱང་ཤར་དུ་དབང་ལྡན་དཀར་པོ་གླང་པོ་ལ་ཞོན་པ། རྩེ་གསུམ་དང་ཐོད་པ་འཛིན་ཅིང་གཽ་རཱི་ལ་འཁྱུད་པ། དེའི་དྲུང་དུ་ཚོགས་བདག་དཀར་པོ་བྱི་བ་ལ་གནས་ལ།
གཡས་ན་ཕྲེང་བ་དང་དགྲ་སྟྭ། གཡོན་ན་ལ་ཕུག་དང་ལ་དུ་འཛིན་པ། ཤར་ལྷོར་མེ་ལྷ་དམར་པོ་ར་སྐྱེས་ལ་ཞོན་པ། བགྲང་ཕྲེང་དང་སྤྱི་བླུགས་འཛིན་པ། ལྷོ་ནུབ་ཏུ་སྲིན་པོ་ནག་པོ་རོ་ལ་ཞོན་པ། གྲི་གུག་དང་ཐོད་པ་འཛིན་པ། ནུབ་བྱང་དུ་རླུང་ལྷ་ལྗང་སྔོན་ཤ་བ་ལ་ཞོན་པ་རླུང་རས་འཛིན་པ། སྟེང་དུ་ཟླ་བ་དཀར་པོ་ཀུ་མུ་དཱའི་སྟེང་ན་འདུག་པ། ཀུ་མུ་དཱ་འཛིན་པ། ཉི་མ་དམར་པོ་རྟ་བདུན་གྱིས་དྲངས་པའི་ཤིང་རྟ་ལ་གནས་པ་པདྨ་འཛིན་པ།
ཚངས་པ་སེར་པོ་གདོང་བཞི་པ་ངང་པ་ལ་ཞོན་པ། གཡས་སྤྱི་བླུགས་དང་མི་འཇིགས་པ་དང༌། གཡོན་དབྱུག་པ་དང་ཕྲེང་བ་འཛིན་པ། འོག་ཏུ་སའི་ལྷ་མོ་སེར་མོ་པདྨ་ལ་གནས་པ། བུམ་པ་འཛིན་པ། ཐག་ཟངས་རིས་སྔོན་པོ་ཤིང་རྟ་ལ་ཞོན་པ། རལ་གྲི་དང་སྡིགས་མཛུབ་མཛད་པ། དེ་དག་གི་འཁོར་དུ་སྲིད་པ་གསུམ་གྱི་འབྱུང་པོའི་ཚོགས་ཐམས་ཅད་ཀྱིས་བསྐོར་བ། རང་གི་སྙིང་ནས་གཤིན་རྗེའི་གཤེད་སྤྲོས་ནས་ཕུར་བུས་བཏབ་སྟེ། ཡེ་ཤེས་པའི་སྐུར་བསྒྱུར་བ་རྣམས་སྒྲུབ་ཐབས་ནས་འབྱུང་བ་ལྟར་བྱས་ལ།
མཆོད་ཡོན་དང་ཞབས་བསིལ་ཕུལ་ནས། ཐོག་མར་འདས་པའི་གཏོར་མ་ཕུལ་བ། དཀྱིལ་འཁོར་པ་ཐམས་ཅད་ཀྱི་ལྗགས་རྡོ་རྗེའི་སྦུ་གུས་དྲངས་ཏེ་གསོལ་བར་བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ། ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨི་དཾ་བ་ལིཾ་བྷཀྵ་ཡ་བྷཀྵ་ཡ་ཧི་ཧི་ཧི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་སྭཱ་ཧཱ། ཞེས་ལན་བདུན་དང༌། ཨོཾ་ཨིནྡྲཱ་ཡ་ཧྲཱིཿཡ་མཱ་ཡཥྚྲཱིཿ ཝ་རུ་ཎཱ་ཡ་ཝི།
ཀུ་བེ་རཱ་ཡ་ཀྲྀ། ཨི་ཤྭ་རཱ་ཡ་ཏ། ཨགྣ་ཡེ་ཨ། ནཻར་རི་ཏྱཱ་ཡ་ན། ཝཱ་ཡ་ཝེ་ན། ཙནྡྲཱ་ཡ་ཧཱུྃ། ཨརྒྷ་ཡ་ཧཱུྃ། བྲཧྨ་ཎཱ་ཡ་ཕཊ། བ་སུནྡྷ་རཱ་ཡ་ཕཊ། བི་མ་ཙ་ཏྲཱ་ཡ་སྭཱ།
སརྦ་བྷཱུ་ཏེ་བྷྱོ་ཧཱ། ཧ་ཧ་ཧ་ཧཱི་ཧཱི་ཧཱི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་སྭཱ་ཧཱ། ཞེས་ལན་གསུམ་མམ་བདུན་གྱིས་ཕུལ་ལ་མེ་ཏོག་ལ་སོགས་པ་ཕྱི་ནང་ཡིད་བྱུང་གི་མཆོད་པས་མཆོད། རྡོ་རྗེ་དྲིལ་བུ་འཛིན་པས། གཏི་མུག་རྡོ་རྗེའི་རང་བཞིན་ཁྱོད་སོགས་ཀྱིས་བསྟོད། གཤིན་རྗེའི་གཤེད་པོ་འཁོར་བཅས་ཀུན། ། མཆོད་སྦྱིན་གཏོར་མ་འདི་བསྣམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། །
ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་སྩལ་དུ་གསོལ། ། དཀོན་མཆོག་གསུམ་ལ་སྨོད་པ་དང༌། ། དམ་པའི་ཆོས་ནི་འཇིག་པ་དང༌། ། དགེ་འདུན་འདུ་བའི་སྒོ་འཕྲོག་དང༌། ། འགྲོ་ཡོངས་འཚེ་བའི་དགྲ་བགེགས་འདི། ། ངན་སོང་གསུམ་དུ་མངོན་པར་འགྲོ། ། ཐུགས་རྗེས་བསྒྲལ་བའི་དུས་ལ་བབ། ། ནད་དང་གནོད་པ་སྡུག་བསྔལ་ལས། །
ཚེ་འདི་ཉིད་ལ་བྲལ་བར་མཛོད། ། ཅེས་ཕྲིན་བཅོལ་བས་ལྷ་རྣམས་ཀྱིས། ཧ་ཧ་ཧི་ཧི་ཧཱུྃ་ཧཱུྃ། ཞེས་གསུང་ཞིང་མཉེས་ནས་དངོས་གྲུབ་སྩོལ་བར་བསམ་མོ། ། གཏོར་མ་གཉིས་པ་དང་གསུམ་པ་གུར་གྱི་མགོན་པོ་དང༌། ཞལ་བཞི་པ་ལ་རང་རང་གི་ཆོ་གས་དབུལ། བཞི་པ་མཁའ་འགྲོ་སྤྱི་གཏོར་གྱིས་བསྔོ། གཏོར་མའི་རྣལ་འབྱོར་རོ། ། བཞི་པ་སློབ་མ་དབང་བསྐུར་དང་འབྲེལ་བ་ན་སྟ་གོན་ལ་བཅུ་གསུམ་སྟེ། ལུས་ཀྱི་བྱ་བ་མཎྜ ༡ ལ་འབུལ། །
བུར ༢ ་བྱ་སྤྲོ་བ ༣ སྐྱེད་བདུན་རྣམ ༤ ་དག ། སྡོམ་ག ༥ ཟུང་བྱིན་རླབ ༦ ས་མཆོད་པས ༧ ་མཆོད། ། སོ་ ༨ ཤིང་ཁྱོར་ཆུ ༩ ་ཀུ ༡༠ ་ཤ་སྦྱིན། ། སྲུང་ ༡༡ སྐུད་ཆོས་བཤད་ ༡༢ རྨི་ལམ ༡༣ ་བརྟག ། ཅེས་པ་ལྟར་ལས། དང་པོ་ནི་བླ་མ་དང་གཙོ་བོ་ཐ་མི་དད་པ་ལ་སློབ་མ་སྟ་གོན་གྱི་ཆོས་ཞུ་བའི་ཡོན་དུ་མཎྜལ་འབུལ། གཉིས་པ་ནི། སློབ་མ་བླ་མ་གཤིན་རྗེའི་གཤེད་དུ་གསལ་བའི་ཞལ་དུ་བཅུག་སྟེ། གསང་གནས་སུ་གཏི་མུག་གཤིན་རྗེའི་གཤེད་དུ་གནས་པ་ལ།
བདག་གི་ཐུགས་ཀ་ནས་འོད་ཟེར་འཕྲོས། སངས་རྒྱས་ཐམས་ཅད་སྤྱན་དྲངས་ནས་ཞལ་དུ་ཞུགས་ནས་དབང་བསྐུར་སྦྱོར་མཚམས་ནས་ཕྱིར་བྱུང་ནས་གསོལ་བ་གདབ་པ་ནི། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། །
གཤིན་རྗེ་སྒྲོལ་བའི་དཀྱིལ་འཁོར་དུ། ། མགོན་པོས་བདག་ནི་གཞུག་ཏུ་གསོལ། ། ཞེས་ལན་གསུམ། གསུམ་པ་ནི། བུ་ཚུར་ཐེག་པ་ཆེན་པོ་ཡི། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་པའི་ཆོ་ག་ནི། ། ཁྱོད་ལ་ཡང་དག་བཤད་པར་བྱ། ། དུས་གསུམ་འབྱུང་བའི་རྫོགས་སངས་རྒྱས། ། སྐུ་གསུང་ཐུགས་ཀྱི་རྡོ་རྗེ་ཅན། །
རྡོ་རྗེ་གསང་སྔགས་མཐུ་ཡིས་ནི། ། ཡེ་ཤེས་མཉམ་པ་མེད་པ་བརྙེས། ། ཤཱཀྱ་སེང་གེ་སོགས་མཆོག་གི ། གསང་སྔགས་སྦྱོར་བ་མཉམ་མེད་པ། ། གང་གི་སྟོབས་ཀྱིས་བདུད་ཀྱི་སྡེ། ། ཤིན་ཏུ་མི་བཟད་ཆེ་བཅོམ་ནས། ། འཇིག་རྟེན་རྗེས་འཇུག་སྤྱད་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡི་བློ་གྲོས་འདི་གྱིས་ཤིག །
ཅེས་སོ། ། བཞི་པ་ནི། དཀོན་མཆོག་གསུམ་ལ་བདག་སྐྱབས་སོགས་ལན་གསུམ། ལྔ་པ་ནི། སྲས་བཅས་སངས་རྒྱས་ཐམས་ཅད་དང་སོགས་ལན་གསུམ་གྱིས་རིགས་ལྔའི་སྡོམ་པ་གཟུང་ངོ༌། ། དྲུག་པ་ནི། སློབ་མའི་གནས་གསུམ་དུ་དྲིའི་ཐིག་ལེ་བྱས་ལ། དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ།
ཧཱུྃ་ཨཱཿཨོཾ། ཨོཾ་ཨཱཿཧཱུྃ་ཞེས་པས་བྱིན་གྱིས་བརླབ་བོ། ། བདུན་པ་ནི། སློབ་མ་ལ་མཆོད་པ་ལྔས་མཆོད་དོ། ། བརྒྱད་པ་ནི། བ་བྱུང་ལྔས་མཎྜལ་གྲུ་བཞི་པ་ཚོམ་བུ་ལྔ་པ་བྱས་ལ། ཧཱུྃ་ལས་བྱུང་བའི་སོ་ཤིང་བྱིན་ཏེ། ལས་ཐམས་ཅད་པའི་སྔགས་ཀྱི་བསངས་ལ། སོའི་རྩ་བ་དྲུད་དེར་དོར་བས་སྡིག་པ་དག་པར་སྒོམས་ཤིག་ཅེས་བརྗོད་དོ། ། སློབ་མས་ཤར་རམ་བྱང་དུ་བལྟས་ཏེ།
ཨོཾ་བཛྲ་ཧ་ས་ཧ་ཞེས་པས་དོར་རོ། ། ཤར་དུ་རྩེ་མོ་བསྟན་ན་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། སྟེང་དུ་མཁའ་སྤྱོད། འོག་ཏུ་ས་སྤྱོད། མཚམས་རྣམས་སུ་དངོས་གྲུབ་ཕྲན་ཚེགས་འགྲུབ་བོ། ། དགུ་པ་ནི། ཝཾ་ལས་བྱུང་བའི་ཆུ་ལ་ཝཾ་ལན་བདུན་བརྗོད་པ།
ཨོཾ་ཧྲཱིཿབི་ཤུདྡྷཿདྷརྨཱཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ། སརྦ་བི་ཀལྤན་ཨ་པ་ན་ཡ་ཧཱུྃ་ཞེས་པས་ཁྱོར་ཆུ་ལན་གསུམ་འཐུང་དུ་གཞུག་གོ ། བཅུ་པ་ནི། དྷཱིཿདང་ཧཱུྃ་ལས་བྱུང་བའི་ཀུ་ཤ་ལ། ཨོཾ་བཛྲ་ཏིཀྵྞ་དྷཱིཿཨོཾ་བཛྲ་ཏིཀྵྞཱ་ཧཱུྃ་ཞེས་བརྗོད་དེ། ལག་པ་གཡས་དང་གཡོན་དུ་བྱིན་ལ། ཆེ་བ་སྟན་དང་ཆུང་བ་སྔས་སུ་བྱའོ། ། བཅུ་གཅིག་པ་ནི། སྲུང་སྐུད་དམར་པོ་ལུས་དང་མཉམ་པ་ལ་སུམ་སྒྲིལ་དུ་བྱས་པར། ཨོཾ་ཧྲཱིཿཥྚྲཱིཿབཟླས་ཏེ་མདུད་པ་གསུམ་བྱས་པ་རྡོ་རྗེའི་ཐག་པར་བསམས་ལ།
ཨོཾ་བུདྡྷ་མཻ་ཏྲི་རཀྵ་རཀྵ་སརྦཱན་སྭཱ་ཧཱ། ཞེས་པས་སྐྱེས་པའི་གྲུ་མོ་གཡོན། བུད་མེད་ཀྱི་གཡས་སུ་གདགས་སོ། ། བཅུ་གཉིས་པ་ནི། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝཱ་རའི་མེ་ཏོག་བཞིན། ། བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། །
གང་གིས་སེམས་ཅན་མཉམ་མེད་དོན། ། བླ་མེད་བྱེད་པར་ནུས་པ་ཡིན། ། བསྐལ་པ་བྱེ་བ་དུ་མ་རུ། ། སྔོན་དུ་སྡིག་པ་བྱས་པ་གང༌། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། །
གང་གིས་སྤྱོད་པ་མཆོག་འདི་ལ། ། བློ་གྲོས་ཤིན་ཏུ་མི་གཡོ་ན། ། སྡུག་བསྔལ་ཐམས་ཅད་འབྱུང་བ་ཡི། ། ངན་འགྲོ་དེ་ཡིས་གཅོད་པར་འགྱུར། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་པ། ། བདག་ཉིད་ཆེན་པོ་ཀུན་གྱི་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། །
དེ་ཕྱིར་ཁྱེད་རྣམས་ཐེག་ཆེན་ལ། ། སང་ནི་རབ་ཏུ་སྐྱེ་བར་འགྱུར། ། ཐེག་པ་ཆེན་པོ་ཆེར་འབྱུང་བའི། ། ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དོང་བས་ན། ། རང་བྱུང་སྐལ་བ་ཆེན་པོ་པ། ། འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་རྣམས་སུ་འགྱུར། ། ཞེས་བརྗོད་དོ། ། བཅུ་གསུམ་པ་ནི།
སློབ་མ་རྣམས་ཀྱིས་དཀྱིལ་འཁོར་གྱི་ཁང་པར་ཀུ་ཤའི་སྔས་སྟན་ལ་མགོ་དཀྱིལ་འཁོར་ལ་ཕྱོགས་ཏེ། ལྷའི་ང་རྒྱལ་གྱིས་ཧྲཱིཿཥྚྲཱིཿབཟླས་ཏེ་ཉལ་དུ་གཞུག རྨི་ལམ་ངན་ན་ཧྲཱིཿཥྚྲཱིཿབཟླས་པའི་སྲུང་སྐུད་འདོགས་པའམ། ཞི་བའི་སྦྱིན་སྲེག་བླུགས་པ་ལ་སོགས་པས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ཀྱང་བྱའོ། ། ཞེས་བསྒོས་ལ་སློབ་མ་རྣམས་རང་གནས་སུ་བཏང་ངོ༌། ། གསུམ་པ་རྗེས་ཀྱི་ཆོ་ག་ནི། ཚོམ་བུའི་དཀྱིལ་འཁོར་ལ། མཆོད་པ་བྱིན་གྱིས་བརླབས་ནས། ཕྱི་མཆོད། ནང་མཆོད།
ཡིད་མཆོད། བསྟོད་པ་རྣམས་ཀྱི་མཐར། དངོས་གྲུབ་བླངས་ནས། ཡི་གེ་བརྒྱ་པ་ལན་གསུམ། མ་འབྱོར་པ་དང་ཉམས་པ་སོགས་ཀྱིས་བཟོད་པར་གསོལ། གཙུག་ཏོར་གྱི་ཕྱག་རྒྱ་སྤྱི་བོར་བཟློག་ཅིང༌། ཨོཾ་བཛྲ་ཨུཏྟིཥྛ། སྟ་གོན་གྱི་རྟེན་དང་བརྟེན་པར་བཅས་པ་སང་སྤྱན་མ་དྲངས་ཀྱི་བར་དུ། མདུན་གྱི་ནམ་མཁར་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ།
ཞེས་དང༌། སླར་ཡང་མཆོད་བསྟོད་བྱའོ། ། གཏོར་མགྲོན་གཞན་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་སོགས་ནས་བརྟན་པར་བཞུགས་སུ་གསོལ། བྱེ་བྲག་ཏུ་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་སོགས་ནས། སུ་པྲ་ཏིཥྛ་བཛྲཱ་ཡ་སྭཱ་ཧཱ། རྟེན་མེད་པ་རྣམས་ལ། ཨོཾ་ཁྱེད་ཀྱིས་སེམས་ཅན་སོགས་དང་ཨོཾ་བཛྲ་མུཿརྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་བསྟིམ་ནས། སྐྱེ་མཆེད་སོགས་བསྲུངས་ནས།
དགེ་བའི་རྩ་བ་སངས་རྒྱས་ཀྱི་སར་བསྔོའོ། ། ལྔ་པ་ཐིག་ཚོན་སྟ་གོན་ནི། རྡུལ་ཚོན་གྱི་ཕྱོགས་ལྟར་ན། ལས་ཀྱི་ཐིག་ཆེན་བརྒྱད་ཆ་ཆེན་བཅུ་དྲུག་ཆ་ཕྲན་དང་བཅས་པ་ལེགས་པར་གདབ། ཡེ་ཤེས་ཀྱི་ཐིག་གིས་བྱིན་གྱིས་བརླབ་པའི་ཕྱིར། ཐིག་སྐུད་ཁ་དོག་ལྔ་རེ་རེ་ཞིང་སྦོམས་སུ་པཉྩ་རེ་ཁཱའི་ལྔ་ཆ། རིང་ཐུང་དཀྱིལ་འཁོར་གྱི་ཉིས་འགྱུར་དུ་བྱས་ལ་ཚོན་དང་ལྷན་ཅིག་ཏུ་བྱིན་གྱིས་བརླབས་ཏེ། ཐོད་པ་སོགས་སྣོད་ལྔའི་ནང་དུ་ཐིག་སྐུད་ལྔ་དང༌། ཚོན་སྣ་ལྔ་ལ་རྡོ་རྗེའི་རྩེས་གཤིན་རྗེའི་གཤེད་རིགས་ལྔའི་ས་བོན་ཧཱུྃ་བུཾ་ཨཾ་ཛྲིཾ་ཁཾ་རྣམས་བྲིས་ལ་རང་རང་གི་ཕྱོགས་སུ་བཞག མཆོད་པ་ལྔ་བཤམས་ལ།
ཐིག་ཚོན་བསང་སྦྱངས། སྟོང་པའི་ངང་ལས། གཤིན་རྗེའི་གཤེད་རིགས་ལྔ་བསྐྱེད། མིག་གཡས་པ་མ་ལས་ཉི་མ། གཡོན་པ་ཊ་ལས་ཟླ་བ། མིག་འབྲས་ཧཱུྃ་ལས་རྡོ་རྗེར་བསམ། འབར་བའི་ལྟ་བས་ནམ་མཁའི་ལྷ་ལས་ཡེ་ཤེས་པ་སྤྱན་དྲངས་ལ་བསྟིམ། ཨོཾ་དཱིཔྟ་དྲྀཥྚ་ཨཾ་ཀུ་ཤ་ཛཿཞེས་བརྗོད་ལ་མཆོད་བསྟོད་བྱ། མཐེབ་མཛུབ་ཀྱིས་མཉེ་ཞིང༌། ཨོཾ་བཛྲ་ཙི་ཏྲ་ས་མ་ཡ་མཱ་ཏི་ཀྲ་མ་ཧཱུྃ་ཞེས་བརྗོད།
ལྷ་རྣམས་འོད་དུ་ཞུ་བའི་ཐིག་ཚོན་དུ་བསམས་ལ། ཐིག་སྐུད་རིམ་པར་བརྐྱངས་ཏེ། ཨོཾ་ཨ་ནྱོ་྅་ནྱ་ཨ་ནུ་ག་ཏཱཿསརྦ་དྷརྨཱཿཔ་ར་སྥ་ར་ཨ་ནུ་ག་ཏཱཿསརྦ་དྷརྨཱཿཨ་ཏྱནྟ་ཨ་ནུ་པྲ་བིཥྚཿསརྦ་དྷརྨཿ ཞེས་བརྗོད་དེ། ཐིག་སྐུད་ལྔ་གཅིག་ཏུ་བསྒྲིལ་ནས་རྡོ་རྗེ་ལ་དཀྲིས་ཏེ་བདུད་རྩིས་གཏོར། སློབ་དཔོན་ནུབ་ནས་ཤར་དུ་བལྟས། སློབ་མས་ཤར་ནས་ནུབ་ཏུ་བལྟས་ཏེ། གཙོ་བོ་དང་གཏི་མུག་གཤིན་རྗེའི་གཤེད་ཀྱི་ང་རྒྱལ་དང་ལྡན་པ་གཉིས་ཀས་ཛཿཛཿཞེས་བརྗོད་ཅིང་ལྟེ་བའི་ཐད་ཀ་ཙམ་དུ་ཐིག་སྐུད་འཐེན་ཏེ། ནམ་མཁའ་གང་བའི་དེ་བཞིན་གཤེགས། ། ཁྱེད་ཀྱིས་འགྲོ་དོན་མཛད་དུས་ལགས། །
ཁྱེད་རྣམས་འདིར་ནི་གཤེགས་གསོལ་བ། ། ཐིག་སྐུད་སྒྲ་ཡིས་བསྐུལ་མ་འདེབས། ། ཨོཾ་བཛྲ་ས་མ་ཡ་སཱུ་ཏྲཾ་མཱ་ཏི་ཀྲ་མ་ཧཱུྃ་ཞེས་སློབ་དཔོན་གྱིས་བརྗོད་དེ། ལག་པ་གཡས་པ་རྡོ་རྗེ་དང་བཅས་པའི་མཐེབ་སྲིན་གྱི་སྟེང་ནས་གཅུས་ནས་སྟེང་དང༌། འོག་ནས་གཅུས་ནས་འོག་ཏུ་གདབ། དེ་བཞིན་དུ་གཉིས་པོ་རྒྱབ་སྤྲད་ཅིང་གཡས་སྐོར་གྱིས་སློབ་དཔོན་ལྷོ་དང་སློབ་མ་བྱང་དུ་གནས་པས་ཚངས་ཐིག་གཉིས་པ་གདབ། སློབ་དཔོན་མེ་དང་སློབ་མ་དབང་ལྡན་དུ་གནས་པས་ཤར་གྱི་ལོགས་ཐིག སློབ་དཔོན་རླུང་དང་སློབ་མ་སྲིན་པོར་གནས་པས་ནུབ་ཀྱི་ལོགས་ཐིག སློབ་དཔོན་དེ་ཉིད་དང་སློབ་མ་དབང་ལྡན་དུ་གནས་པས་བྱང་གི་ལོགས་ཐིག སློབ་དཔོན་མེ་དང་སློབ་མ་སྲིན་པོར་གནས་པས་ལྷོའི་ལོགས་ཐིག་གདབ།
རྒྱབ་འགྲོས་སྤངས་ཏེ། སློབ་དཔོན་དེ་ཉིད་དང་སློབ་མ་རླུང་དུ་གནས་པས་ཟུར་ཐིག་དང་པོ་དང༌། སློབ་དཔོན་བདེན་བྲལ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་སྟེ། ཉིས་བསྡེབས་དང་པོ་སློབ་དཔོན་དང་ཕྱི་མ་སློབ་མས་གདབ་བོ། ། ཨོཾ་བཛྲ་བེ་གཱ་ཀྲ་མ་ཧོཿཞེས་པས་ཡེ་ཐིག་གི་དཀྱིལ་འཁོར་ནམ་མཁར་བཏེག་ལ། སློབ་དཔོན་དཀྱིལ་འཁོར་གྱི་ནུབ་ནས་དབུས་སུ་ཞུགས་ཏེ། ཁྲོ་བོའི་ལྟ་བས་ཕྱོགས་བཞིར་བལྟ་ཞིང༌། ཨོཾ་བཛྲོདྒྷ་ཊ་ཡ་ས་མ་ཡ་པྲཱ་ཝེ་ཤ་ཧཱུྃ། ཞེས་བརྗོད་པས་སྒོ་དབྱེ་བར་བསམས་ལ་སྒོའི་ཐད་ཀྱི་རྩ་ཐིག་རྣམས་དབྱེའོ། ། སློབ་དཔོན་དཀྱིལ་འཁོར་གྱི་དབུས་ནས་ཤར་དུ་བལྟས་ཏེ།
རྡོ་རྗེ་ཁུ་ཚུར་གྱིས་ཚོན་རྩི་དཀར་པོ་བླངས་ལ། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་སྒྲོལ་བྱེད། ། གཤིན་རྗེའི་གཤེད་པོ་རྒྱལ་ཆེན་གྱི། ། སྙིང་པོའི་དཀྱིལ་འཁོར་བྲི་བར་བྱ། ། ཨོཾ་ས་མ་ཡ་ཙི་ཏྲ་མཱ་ཏི་ཧཱུྃ། ཞེས་བརྗོད་ཅིང་ཕྱི་ནས་རིམ་པ་བཞིན་དུ་དཀར་པོ་སེར་པོ་དམར་པོ་ལྗང་གུ་ནག་པོས་བྲིས། པཉྩ་རེ་ཁཱ་ཐོད་པས་བཀབ་སྟེ་རྡོ་རྗེ་གཟུངས་ཐག་དང་བཅས་པས་མནན་ཏེ་མེ་ཏོག་སོགས་ལྔས་མཆོད། རྩིག་པ་སྦྲེལ་རན་གྱི་བར་དུ་ཁ་མི་དབྱེ། ཨོཾ་བཛྲ་ཙི་ཏྲ་ས་མ་ཡ་ཧཱུྃ་ཞེས་པས་དབུས་ཀྱི་ཕུར་བུ་ཕྱུང་ལ་ཕུར་ཤུལ་ཚོན་སྣ་ལྔས་དགང༌།
དེ་ནས་སློབ་མས་ལག་ལེན་ལྟར་བྲིས་མཐར། ཡེ་ཐིག་དང་ཚོན་གྱི་ལྷག་མ་མཆོད་དེ། ཡེ་ཤེས་པ་སྟ་གོན་གྱི་ལྷའི་ཐུགས་ཀར་གཤེགས་སུ་གསོལ། དམ་ཚིག་པ་རང་ལ་བསྟིམ་མོ། ། ཡེ་ཐིག་ནམ་མཁར་བཏེག་པ་བྲིས་པའི་དཀྱིལ་འཁོར་ལ་གཉིས་སུ་མེད་པར་ཐིམ་པར་བསམས་ལ་ཛཿཧཱུྃ་བཾ་ཧོཿཞེས་བརྗོད་དོ། ། རྡུལ་ཚོན་གྱི་ཕྱོགས་ལ་སྤོས་རོལ་མོ་དང་བཅས་པས། སློབ་དཔོན་གྱིས་རྣམ་རྒྱལ་དང༌། ལས་ཀྱི་རྡོ་རྗེས་ལས་བུམ་བཟུང་ལ་ཡི་གེ་བརྒྱ་པ་བརྗོད་ཀྱིན་དཀྱིལ་འཁོར་ལ་བསྐོར་བ་ལན་གསུམ་བྱས་ལ། ལྷ་སོ་སོའི་སྔགས་ཀྱི་མཐར་བདག་ལའམ་བདག་དང་སློབ་མ་ལ་དབང་བསྐུར་དུ་གསོལ་ཞེས་དང་ལྷ་དེ་དང་དེའི་མདུན་ནས་བུམ་པ་འབུལ་ཚུལ་དུ་བྱས་ལ། རྣམ་རྒྱལ་དཀྱིལ་འཁོར་གྱི་ཤར་དང་ལས་བུམ་བིགྷྣཱནྟ་ཀྲྀཏ་ཟློས་ཤིང་དཀྱིལ་འཁོར་གྱི་ལས་ཀྱི་བར་ཆད་ཐམས་ཅད་བསྲུང་དུ་གསོལ་ཞེས་བརྗོད་དེ་དབང་ལྡན་དུ་གཞག
རས་བྲིས་ལྟར་ན་གཞི་གཙང་མའི་སྟེང་དུ་རས་བྲིས་ཀྱི་དཀྱིལ་འཁོར་རབ་གནས་ཅན་ཞལ་ཤར་དུ་ཕྱོགས་པར་དགྲམ་མོ། ། ནུབ་གསུམ་པ་དངོས་གཞི་ལ། སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བའོ། ། དང་པོ་ལ། དཀྱིལ་འཁོར་མཐའ་སྐོར་དྲིས་བྱུགས་ལ། ། སྤྱི་དང་སོ་སོའི་མཆོད་པ་རྣམས། ། རྡུལ་ཚོན་ལྟར་ན་ཟླུམ་པོ་དང༌། ། རས་བྲིས་ཡིན་ན་གྲུ་བཞིར་བཤམ། ། འཇིག་རྟེན་དང་འདས་སྔོན་འགྲོ་དང༌། །
ཕྱི་རོལ་གཏོར་མཆོད་བཅས་པ་དང༌། ། མཎྜལ་དབང་བསྐུར་བྱེད་པ་ལ། ། མིག་རས་མེ་ཏོག་གུ་གུལ་དང༌། ། རིགས་དྲུག་མཆོད་པ་དབུ་རྒྱན་དང༌། ། རྡོ་རྗེ་དྲིལ་བུ་གདོང་དྲུག་སྐུ། ། ཐོ་བ་རལ་གྲི་རྡོ་རྗེ་ཞགས། ། གཏུན་ཤིང་དྲིལ་བུ་ཐོད་དབྱུག་དང༌། ། མདའ་གཞུ་མིག་ཐུར་མེ་ལོང་དང༌། ། རྒྱ་གྲམ་འབུད་དུང་འཁོར་ལོ་དང༌། ། པུསྟི་སྣམ་སྦྱར་བདུད་རྩི་སོགས། །
ཉེར་མཁོ་ཐམས་ཅད་ཉེར་བསྡོགས་བྱ། ། ཞེས་པ་ལྟར་རོ། ། དེ་ནས་སྟན་ལ་འཁོད་དེ། སྔོན་འགྲོ་གཏོར་མ་བཏང་བ་ནས་བརྩམས་ཏེ་བདག་བསྐྱེད་བཟླས་པ་བཅས་དང་དཀྱིལ་འཁོར་བསྡུ་བའི་བར་ཉམས་སུ་བླང་ངོ༌། ། དེ་ནས་རང་ཉིད་གཤིན་རྗེའི་གཤེད་ཡབ་ཡུམ་གྱི་ང་རྒྱལ་གྱིས། རྡོ་རྗེ་གཙུག་གཏོར་རམ་རྡོ་རྗེ་ཤུགས་ཀྱི་ཕྱག་རྒྱ་སྤྱི་བོར་བཟློག་པ་དང་བཅས་ཏེ། ཨོཾ་བཛྲ་བི་གཱ་ཀྲ་མ་ཧོཿརང་ཉིད་དཀྱིལ་འཁོར་བཏེག་པའི་འོག་ནས་དབུས་སུ་ཞུགས་པར་མོས་ལ། རང་དཀྱིལ་འཁོར་གྱི་དབུས་སུ་གཤིན་རྗེའི་གཤེད་ཞལ་དྲུག་པ་ཡབ་ཡུམ་གྱི་རྣམ་པས་འཁོད་པར་གྱུར་ཅེས་བརྗོད་ལ། བྲིས་པའི་དཀྱིལ་འཁོར་བསང་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་ནས།
ལྷོ་དང་ནུབ་དང་བྱང་དང་སྒོ་བཞིར་པདྨ་དང་ཉི་མའི་གདན་ཞེས་པའི་བར་སྒྲུབ་ཐབས་ལྟར་བརྗོད། གདན་དེ་རྣམས་ཀྱི་སྟེང་དུ་བྲིས་པའི་མཚན་མ་རྣམས་ལྷ་སོ་སོའི་ས་བོན་ཧཱུྃ་བུཾ་ཨཾ་ཛྲིཾ་ཁཾ། ཧཱུྃ་ཏྲཾ་ཧྲཱིཿཨཱཿཛཿཧཱུྃ་བཾ་ཧོཿ ཧཱུྃ་ཏྲཾ་ཧྲཱྀཿཨཿཧཱུྃ་ཏྲཾ་ཧྲཱིཿཨཿརྣམས་སུ་གྱུར་པ་ལས། ལྷ་སོ་སོའི་སྐུར་གྱུར་པ་ནི། དབུས་སུ་མ་ཧེ་ནག་པོ་ཁྲོ་ཞིང་དྲེགས་པ་དང་བཅས་པ། རུས་པའི་རྒྱན་གྱིས་བརྒྱན་པ། རྭ་དང་རྨིག་པ་རྣོ་བ། ལྕེ་གློག་ལྟར་འགྱུར་བའི་སྟེང་དུ། རང་དང་ཐ་མི་དད་པར་བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག་སོགས་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
འཁོར་ལོའི་ཤར་རྩིབས་ཀྱི་གདན་ལ་གཏི་མུག་རྡོ་རྗེ་དཀར་པོ་གཡས་འཁོར་ལོ་འཛིན་པ་སོགས་ནས། དབང་ལྡན་དུ་དྲི་ཆབ་མ་ལྗང་གུ་ནས་ཞི་བ་དང་སྒེག་པའི་ཉམས་དང་ལྡན་པ། པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པ་ཞེས་པའི་བར་ལྷ་སོ་སོའི་སྔགས་རྣམས་དོར་བ་མིན་པ་ལྷ་སྟ་གོན་བཞིན་བརྗོད། དེ་ནས་རང་གཙོ་བོ་ཡབ་ཡུམ་དུ་གསལ་བའི་ཡུམ་གྱི་མཁའ་ཨཱཿལས་པདྨ་འདབ་མ་བརྒྱད་པ་ནས་ལྷན་ཅིག་སྐྱེས་དགའི་རང་བཞིན་དུ་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་ནས་ཀོ྅ཧཾ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲ་དང་ཐུགས་ཀའི་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཞལ་ནས་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། ཡུམ་གྱི་མཁར་བབས་པ་སྐད་ཅིག་གིས་རྟེན་དང་བརྟེན་པར་བཅས་པར་གྱུར་ཅེས་པ་ཙམ་མམ། སྤྲོ་ན་ཡུམ་གྱི་མཁར་བབས་པ་ཐིག་ལེ་ཆ་གཉིས་སུ་གྱུར། ཆ་གཅིག་ཡོངས་སུ་གྱུར་པ་ལས།
རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ལྷ་སོ་སོའི་གདན་སྲུང་བའི་འཁོར་ལོ་དང་བཅས་པར་གྱུར། ཆ་གཅིག་ཆ་ཉི་ཤུ་རྩ་གཅིག་ཏུ་གྱུར་པ་ལྷ་ཉེར་གཅིག་ཏུ་གྱུར་པ་ནི་དབུས་སུ་བཅོམ་ལྡན་འདས་ཞེ་སྡང་གཤིན་རྗེའི་གཤེད་ཡབ་ཡུམ། འཁོར་ལོའི་ཤར་རྩིབས་ཀྱི་གདན་ལ་གཏི་མུག་རྡོ་རྗེ། ལྷོ་རྩིབས་ཀྱི་གདན་ལ་སེར་སྣ་རྡོ་རྗེ། ནུབ་རྩིབས་ཀྱི་གདན་ལ་འདོད་ཆགས་རྡོ་རྗེ། བྱང་རྩིབས་ཀྱི་གདན་ལ་ཕྲག་དོག་རྡོ་རྗེ། མེའི་རྩིབས་ཀྱི་གདན་ལ་ས་རྡོ་རྗེ་མ། སྲིན་པོའི་རྩིབས་ཀྱི་གདན་ལ་ཆུ་རྡོ་རྗེ་མ།
རླུང་རྩིབས་ཀྱི་གདན་ལ་མེ་རྡོ་རྗེ་མ། དབང་ལྡན་གྱི་རྩིབས་ཀྱི་གདན་ལ་རླུང་རྡོ་རྗེ་མ། ཤར་སྒོར་རྡོ་རྗེ་ལྕགས་ཀྱུ། ལྷོ་སྒོར་རྡོ་རྗེ་ཞགས་པ། ནུབ་སྒོར་རྡོ་རྗེ་ལྕགས་སྒྲོག བྱང་སྒོར་རྡོ་རྗེ་དྲིལ་བུ། ནང་གི་གྲྭ་བཞིར་མེར་སྒེག་མོ། སྲིན་པོར་ཕྲེང་བ་མ། རླུང་དུ་རྡོ་རྗེ་གླུ་མ། དབང་ལྡན་དུ་རྡོ་རྗེ་གར་མ།
ཕྱིའི་གྲྭ་བཞིའི་མེར་རྡོ་རྗེ་བདུག་པ་མ། སྲིན་པོ་རྡོ་རྗེ་མེ་ཏོག་མ། རླུང་དུ་རྡོ་རྗེ་མར་མེ་མ། དབང་ལྡན་དུ་རྡོ་རྗེ་དྲི་ཆབ་རྣམས་སུ་གྱུར། ཅེས་མཚན་ཙམ་བརྗོད་པས་གསལ་གདབ། དེ་ནས། ཨོཾ་ཧྲཱིཿཥྚྲཱིཿསོགས་དང༌། མཁའ་ནང་གི་གཙོ་བོ་ཡབ་ཡུམ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་བཀོད།
སླར་གཅིག་ཏུ་འདུས། རང་ཉིད་ཕྱིའི་གཙོ་བོའི་སྙིང་གར་ཐིམ་པས། རང་ཉིད་ཞེ་སྡང་གཤིན་རྗེའི་གཤེད་དུ་གྱུར་པ་ནི་སྐུ་མདོག་མཐིང་ནག་སོགས་བརྗོད། ཨོཾ་ཛི་ན་ཛིཀ་སྭཱ་ཧཱ། མཁའ་ནང་གི་གཏི་མུག་རྡོ་རྗེ་དཔག་ཏུ་མེད་པ་སྤྲོས། ཞེས་པ་ནས། སླར་འདུས་སྲུང་བའི་འཁོར་ལོ་ལ་ཐིམ། ཞེས་པའི་བར་སྒྲུབ་ཐབས་ལྟར་ལྷ་རྣམས་རང་རང་གིས་སྔགས་ཀྱིས་ཕྱུང༌། གནས་དེ་དང་དེར་རྡུལ་ཚོན་གྱི་ལྷ་དང་བསྲེས་ལ་དགོད་དོ། ། ཡེ་ཤེས་པ་དགུག་པ་ལ་དངོས་གཞི་ཐོག་མར་སྟ་གོན་གྱི་ལྷ་ནམ་མཁར་བཞུགས་པ་ལ།
ཧྲཱིཿཥྚྲཱིཿསོགས་ཀྱིས་མཆོད་ཡོན་དང་ཞབས་བསིལ་ཕུལ་བས། ཨོཾ་བཛྲ་ཨཾ་ཀུ་ཤ་ཛཿསོགས་ཀྱིས་དགུག་གཞུག་བཅིང་དབང་དུ་བྱས། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་སོགས་ཀྱིས་ཡེ་ཤེས་པ་གོང་ལྟར་སྤྱན་དྲངས་པ་དང་བགེགས་བསྐྲད་དེ། མཆོད་ཡོན་ཞབས་བསིལ་གྱིས་མཆོད་དེ་བསྟིམ་པ་དང༌། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་དང༌། དབང་བསྐུར་རིགས་བདག་གི་རྒྱས་འདེབས་པ་རྣམས་ནི་སྒྲུབ་ཐབས་ཇི་ལྟ་བ་བཞིན་བྱའོ། ། འདིར་བྱིན་གྱིས་བརླབ་པའི་ཕྱིར། ཨོཾ་ཡ་མཱནྟ་ཀ་ས་མ་ཡ་སོགས་ཡི་གེ་བརྒྱ་པ་ལན་གསུམ་བརྗོད་ལ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ།
ཞེས་བརྗོད། དེ་ནས་མཆོད་པ་འབུལ་བ་ནི། མར་མེ་ལ་སོགས་པ་སྦར་ཏེ་མཆོད་པ་བྱིན་རླབས་ནས་བརྩམས་ཏེ། ཕྱི་མཆོད། ནང་མཆོད། ཡིད་བྱུང་མཆོད་པ་རྣམས་སྟ་གོན་ལྟར་བྱས་ལ། གཞན་ཡང་ལ་ལི་ཏའི་གཞུང་ལས་འབྱུང་བའི་མཆོད་པ་ཉི་ཤུ་པ་ནི། ༈ དཀྱིལ་འཁོར་པ་ཀུན་རྣམ་པར་དག་བྱའི་ཕྱིར། ། མི་གཙང་རྙོག་བྲལ་རིན་ཆེན་རྡུལ་གཡབ་མཆོག ། གུས་པས་བློ་ཡིས་བླངས་ནས་དབུལ་བར་བགྱི། །
དགྱེས་ཤིང་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཡ་མཱནྟ་ཀ་ས་པ་རི་ཝཱ་ར་ར་ཛ་ཝ་ར་ཎཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། གཡོན་པའི་ཁུ་ཚུར་སྟེང་དུ་གཡས་པའི་གྲུ་མོ་བཞག་སྟེ་རྔ་ཡབ་གཡོབ་ཚུལ་ལོ། ། དཀྱིལ་འཁོར་པ་ཀུན་ཉེར་འཚེ་བྲལ་བའི་ཕྱིར། ། མི་མཐུན་ཕྱོགས་འཇོམས་ནོར་བུའི་སྦྲང་གཡབ་མཆོག ། གུས་པས་བློ་ཡིས་བླངས་ནས་དབུལ་བར་བགྱི། ། དགྱེས་ཤིང་འགྲོ་བའི་དོན་དུ་བཞེས་སུ་གསོལ། ། མ་ཤ་ཀ་ཝ་ར་ཎཾ། ཚིག་རྐང་ཕྱི་མ་གཉིས་དང་སྔགས་ཀྱི་ཐོག་མཐའ་འདྲ་བ་སྦྱར་ལ་ཕྱག་རྒྱ་གོང་དང་འདྲ། དཀྱིལ་འཁོར་པ་ཀུན་བསིལ་གྲིབ་མྱོང་བའི་ཕྱིར། །
ཚ་གདུང་འཇོམས་བྱེད་ཡིད་འོང་བསིལ་ཡབ་མཆོག ། བྱནྫ་ནཾ། ཕྱག་རྒྱ་གོང་དང་འདྲ། དཀྱིལ་འཁོར་པ་ཀུན་བརྟན་པར་བཞུགས་བྱའི་ཕྱིར། ། ཡངས་ཤིང་མཛེས་པ་ཡིད་འོང་གཞལ་མེད་ཁང༌། ། བི་ནི། ཀུན་རིག་ཕོ་བྲང་ཟླུམ་པོའི་རྒྱ། ། དཀྱིལ་འཁོར་པ་ཀུན་བདེ་བར་རོལ་པའི་ཕྱིར། ། ལྗོན་ཤིང་མེ་ཏོག་རྣམ་བཀྲ་སྐྱེད་མོས་ཚལ། ། ཨུདྱ་ནཾ།
ཕོ་བྲང་གྲུ་བཞིའི་རྒྱ། དཀྱིལ་འཁོར་པ་ཀུན་ཐུན་མཚམས་ངལ་གསོའི་ཕྱིར། ། དར་ཟབ་ལ་སོགས་བདེ་སྟེགས་གཟིགས་མལ་མཆོག ། ཤ་ཡ་ཨཱ་ས་ནཾ། གཟིམས་ཆའི་རྒྱ། དཀྱིལ་འཁོར་པ་ཀུན་རྡོ་རྗེའི་གདན་བཞུགས་ཕྱིར། ། རིན་ཆེན་དུ་མས་བརྒྱན་པ་སེང་གེའི་ཁྲི། ། ཁཊ་ཊྭ། སེང་གེའི་གདན་རྒྱ། དཀྱིལ་འཁོར་པ་ཀུན་འགྲོ་དོན་ལ་གཤེགས་ཕྱིར། །
རྫུ་འཕྲུལ་ཤུགས་ལྡན་མྱུར་འགྲོ་ཅང་ཤེས་ཁྱུ། ། རཏྣ་ཨ་ཤྭ། རྟ་མཆོག་རྒྱ། དཀྱིལ་འཁོར་པ་ཀུན་ཐེག་ཆེན་སར་གནས་ཕྱིར། ། ཤིན་ཏུ་སྟོབས་ལྡན་གླང་ཆེན་དུ་མའི་ཚོགས། ། ག་ཛཿ གླང་ཆེན་རྒྱ། དཀྱིལ་འཁོར་པ་ཀུན་འགྲོ་བའི་རེ་སྐོང་ཕྱིར། ། དགོས་དགུ་འབྱུང་བའི་ཡིད་བཞིན་རིན་པོ་ཆེ། ། ཙིནྟཱ་མ་ཎི།
རིན་ཆེན་རྒྱ། དཀྱིལ་འཁོར་པ་ཀུན་གོས་རྒྱན་སོགས་སྤྱོད་ཕྱིར། ། འདོད་པའི་དངོས་སྟེར་དཔག་བསམ་ཤིང་ལྗོན་པ། ། ཀལྤ་བྲྀཀྵཱ། ཐལ་མོ་ཁོང་སྟོང༌། དཀྱིལ་འཁོར་པ་ཀུན་གཞལ་ཡས་ཁང་བརྒྱན་ཕྱིར། ། གདུགས་འཁོར་རི་དྭགས་མཆོག་མཛེས་རྟ་བབས་བཟང༌། ། ཏྭ་ར་ཎ། གོང་འདྲ། དཀྱིལ་འཁོར་པ་ཀུན་སྟེང་དུ་རབ་བརྒྱན་ཕྱིར། །
ཆར་སོགས་རླན་པས་གནོད་སེལ་བླ་རེ་མཆོག ། བི་ཏཱ་ནཾ། བླ་རེའི་རྒྱ། དཀྱིལ་འཁོར་པ་ཀུན་ལྗགས་དབང་ཚིམ་བྱའི་ཕྱིར། ། སྐུ་ལུས་རྒྱས་བྱེད་བཟའ་བཏུང་རོ་སྣ་ཚོགས། ། ཨནྣཾ་པཱ་ནཾ། ཁུ་ཚུར་གཉིས་བཤོས་འབུལ་ཚུལ། དཀྱིལ་འཁོར་པ་ཀུན་སྒྲུབ་ལ་སྙན་གསན་ཕྱིར། ། སྔགས་ཀྱི་རང་བཞིན་སྙན་པའི་གླུ་དབྱངས་དག ། གཱི་ཏི།
པི་ཝཾ་རྒྱ། དཀྱིལ་འཁོར་པ་ཀུན་སྒྲུབ་པས་མཉེས་བྱའི་ཕྱིར། ། ལྷ་ཡི་ཏིང་འཛིན་གསལ་བྱེད་གར་དག་གིས། ། ནྲྀ་ཏྱ། གར་མའི་ཕྱག་ཆེན། དཀྱིལ་འཁོར་པ་ཀུན་རྟག་ཏུ་མཆོད་བྱའི་ཕྱིར། ། ཟད་པ་མེད་པའི་གཏེར་གྱི་བུམ་པ་བཟང༌། ། བྷ་དྲ་གྷ་ཊ། ཐལ་མོ་ཁོང་སྟོང༌། དཀྱིལ་འཁོར་པ་ཀུན་རྒྱུན་མི་ཆད་མཆོད་ཕྱིར། །
ཅི་འདོད་རྒྱུན་ལྡན་འདོད་འཇོའི་བ་མཆོག་ཁྱུ། ། ཀཱ་མ་དྷེ་ནུ། ཐལ་མོ་ཁོང་སྟོང༌། དཀྱིལ་འཁོར་པ་ཀུན་བྲལ་བ་མེད་པའི་ཕྱིར། ། གང་འདོད་འབྲས་འབྱུང་རིན་ཆེན་ཡལ་གའི་ལག ། རཏྣ་ཧསྟ། གླང་པོའི་རྒྱ། དཀྱིལ་འཁོར་པ་ཀུན་རང་གི་འབྲས་སྤྱོད་ཕྱིར། ། མཐའ་དབུས་མེད་པར་གང་བ་ནམ་མཁའི་མཛོད། ། ཁ་གཉྫ།
ཐལ་མོ་ཁོང་སྟོང་སྦྱར་བའོ། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭཱ་བྷ་ཝ་ཨཱཏྨ་ཀོ྅ཧཾ། བསྟོད་པ་དྲིལ་གསིལ་གདངས་དང་བཅས་ཏེ། དུར་ཁྲོད་རྒྱན་གྱིས་རྣམ་བརྒྱན་ནས། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པ་རྣམས་ཀྱིས་བསྟོད་དོ། ། དེ་ནས་རང་དཀྱིལ་འཁོར་གྱི་གཙོ་བོའི་ཐུགས་ཀ་ནས། གཤིན་རྗེའི་གཤེད་ཀྱི་རྣམ་པས་བྱེ་སྟེ་རང་གནས་སུ་འཁོད་ཅེས་བརྗོད། དཀྱིལ་འཁོར་ཡོལ་བས་བཅད་དེ་སྒྲུབ་གྲོགས་ཞིག་གིས་ཧྲཱིཿཥྚྲཱིཿབཟླ་ཞིང་དཀྱིལ་འཁོར་བསྲུང་དུ་བཅུག རང་ཉིད་སྒྲུབ་གྲོགས་དང་བཅས་ཏེ་སྒྲུབ་ཁང་གི་ཕྱི་རོལ་ལམ།
ཡོལ་བའི་ཕྱི་རོལ་དུ། ཇི་ལྟར་རིགས་པའི་སྟེགས་ལ་གཏོར་མ་གཅིག་དང༌། གཡས་སུ་ཆུ་གཉིས་དང༌། གཡོན་དུ་ཉེར་སྤྱོད་ལྔ་མདུན་ནས་རྒྱབ་ཏུ་སྒྲེང་ཚར་དུ་བཤམ། མདུན་དུ་ནང་མཆོད་ཀྱང་བཤམས་ལ། གཏོར་མ་ནང་མཆོད་ལྟར་བྱིན་གྱིས་བརླབས་ནས། རང་གི་སྙིང་ག་ནས་ཁྲོ་བོ་ལྕགས་ཀྱུ་དང་ཞགས་པ་སོགས་ནས་ཨཱ་ཀརྵ་ཡ་ཛཿ ཞེས་པས་སྤྱན་དྲངས། གཏོར་སྣོད་གྱི་མཐར། ཤར་དུ་བརྒྱ་བྱིན་སེར་སྐྱ་སོགས་རྒྱས་པར་བརྗོད།
མི་ནུས་ན་སྒྲུབ་ཐབས་ནས་འབྱུང་བ་ལྟར་མིང་ཙམ་བརྗོད་པས་གསལ་གདབ་ལ་ཕུར་བུས་བཏབ་ནས་འདས་པར་བསྒྱུར་བ་དང༌། མཆོད་ཡོན་དང་ཞབས་བསིལ་ཕུལ་ལ། ལྗགས་རྡོ་རྗེའི་སྦུ་གུ་ཅན་གྱིས་གསོལ་བར་མོས་ཏེ། ཨོཾ་ཨིནྡྲཱ་ཡ་ཧྲཱིཿ ཞེས་སོགས་ལན་གསུམ་གྱིས་གཏོར་མ་དབུལ། ཨོཾ་བཛྲ་པུཥྤེ་སོགས་ཕྱི་ནང་གི་མཆོད་པས་མཆོད། བདུད་བཞི་པོ་ནི་རྣམ་པར་འཇོམས། ། དཔའ་བོ་གདུག་པ་འདུལ་མཛད་པ། ། གཤིན་རྗེ་མཐར་བྱེད་ཕྱག་འཚལ་ཞིང༌། ། ཕྱོགས་སྐྱོང་བཅོ་ལྔའི་ཚོགས་ལ་འདུད། །
མཆོད་སྦྱིན་གཏོར་མ་འདི་བཞེས་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་དང༌། དཔལ་ལྡན་བླ་མ་དམ་པ་རྣམས་ཀྱི་ཞེས་སོགས་ནས་སྟོང་གྲོགས་མཛོད་ཅིག་ཅེས་པའི་བར་སྔོན་འགྲོ་གཏོར་མའི་སྐབས་བཞིན་བརྗོད། ལས་ཀྱི་རྡོ་རྗེས་ཞལ་ཟས་ནས་རིམ་པས་གཡས་སྐོར་དུ་མཆོད་པ་རྣམས་གཏོར་སྣོད་ནང་དུ་བསྡུ། མཐར་མཆོད་ཡོན་གྱིས་གཏོར་སྣོད་ལ་བསྐོར་ཏེ་འགྲོ་ཕྱོགས་སུ་བསྒྲེངས་ལ། སློབ་དཔོན་གྱིས་མཆོད་ཡོན་གྱི་ཕྱག་རྒྱ་དང༌། ཨོཾ་ཧྲཱིཿབི་ཤུདྡྷཿསརྦ་དྷརྨཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ། སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་བརྗོད།
ཡི་གེ་བརྒྱ་པའི་མཐར་ཨོཾ་ཨཱཿཧཱུྃ་ཞེས་པས་གནས་གསུམ་བསྲུངས་ལ། མུཿཞེས་དང༌། ལག་པ་གཡས་ས་ལ་བརྐྱངས་ཏེ། གཏོར་མགྲོན་སྒྲུབ་ཁང་གི་ཕྱོགས་མཚམས་རྣམས་སུ་གཤེགས་པར་བསམས་ཤིང༌། སྒྲུབ་མཆོད་རྗེས་མའི་ཉིན་ཡེ་ཤེས་པ་གཤེགས། ཞེས་བརྗོད། གང་དག་ནག་པོའི་ཕྱོགས་ཞེས་སོགས་སྔོན་འགྲོ་གཏོར་མ་བཞིན་བརྗོད་དེ། གཏོར་མ་རིང་དུ་དོར་ལ་ཧྲཱིཿཥྚྲཱིཿཟློས་ཤིང་རོལ་མོས་མཚམས་བཅད། ནང་དུ་འོངས་ནས་ཡོལ་བ་བསལ་ཏེ་ཡི་གེ་བརྒྱ་པ་བརྗོད་ཅིང༌། དངོས་སམ་ཡིད་ཀྱིས་དཀྱིལ་འཁོར་ལ་བསྐོར་བ་བྱས་མཐར།
ཤར་དུ་འགྲེང་སྟེ་འདུད་པ་དང་བཅས་པས། བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས། ཏིང་ངེ་འཛིན་མི་གསལ་བ་དང་བྱིང་བ་དང་རྒོད་པའི་དབང་དུ་གྱུར་པ་དང༌། ཆོ་ག་ལྷག་ཆད་དུ་གྱུར་པ་དང༌། མཆོད་པའི་ཡོ་བྱད་མ་འབྱོར་བ་དང་ཉམས་པ་ལ་སོགས་པ་དཀྱིལ་འཁོར་ཆེན་པོ་བསྒྲུབས་པ་ལ་སྐྱོན་དུ་གྱུར་པ་གང་ལགས་པ། དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་བསྐང་བར་མཛད་དུ་གསོལ། ཞེས་བརྗོད་ཅིང་རྡོར་དྲིལ་དུ་བཅས་པས་ཕྱག་གསུམ་བྱའོ། ། དངོས་གཞི་གཉིས་པ་མན་ཆད་ལ་སྐབས་འདིར་བུམ་བསྐྱེད་སྟ་གོན་གྱི་སྐབས་ལྟར་བྱའོ། ། གཉིས་པ་འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང༌།
སློབ་མ་གཞུག་ཅིང་དབང་བསྐུར་བ་གཉིས་ལས། དང་པོར་ལས་བུམ་གྱི་ཆུས་ཁ་བཤལ་ཏེ། ཇི་ལྟར་བལྟམས་པ་སོགས་སྔགས་དང་བཅས་པས་ཁྲུས་བྱས་ལ། མདུན་བསྐྱེད་ཀྱི་གཙོ་བོ་དེ་རང་གི་རྩ་བའི་བླ་མར་མོས་ཏེ། བླ་མས་མཛད་དགོས་པ་རྣམས་དཀྱིལ་འཁོར་གྱི་གཙོ་བོ་དང༌། དབང་རྫས་འགྲིམ་པ་རྣམས་དེའི་ཐུགས་ཀ་ནས་བྱེ་བའི་གཤིན་རྗེའི་གཤེད་ཅིག་གིས་མཛད་པར་བསམས་ལ། དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ། བགེགས་བསྐྲད་པའི་ཕྱིར། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ་ཅེས་པས་ལུས་ངག་ཡིད་ལ་གནས་པའི་བགེགས་བསྐྲད། ཧཱུྃ་ལས་བྱུང་བའི་མིག་དར་དམར་པོ།
ཨོཾ་ཙཀྵུ་བནྡྷ་ཝ་ར་མ་ཎཱ་ཡ་ཧཱུྃ་ཞེས་པས་བཅིང༌། ཧཱུྃ་ལས་བྱུང་བའི་མེ་ཏོག་ཕྲེང་བ། ཨུ་དུམ་ཝཱ་ར་མནྡཱ་ར། ། ཡོངས་འདུ་དང་ནི་མཱལླི་ཀ ། ཀརྞི་ཀ་ཡི་ཕྲེང་བ་འདི། ། ལེགས་པར་ནོས་ཏེ་བུ་ཁྱོད་ཟུང༌། ། ཨཱ་ཁཾ་ཝཱི་ར་ཧཱུྃ་ཞེས་མེ་ཏོག་ཕྲེང་བ་གཏད་དོ། ། གསོལ་བ་གདབ་པ་ནི། ཨེ་མ་ཧོ་སངས་རྒྱས་སློབ་དཔོན་ཆེ། ། ཨེ་མ་ཧོ་ཆོས་དང་ཚོགས་ཀྱི་གཙོ། །
ཨེ་མ་ཧོ་ཁྲོ་བོ་འཇིགས་མཛད་པ། ། བཻ་ཏ་ལཱི་དང་ཁ་སྦྱོར་བའི། ། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དེ་ཉིད་དམ་ཚིག་རིམ་པ་དང༌། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། །
ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། ཞེས་ལན་གསུམ་དུའོ། ། ཡན་ལག་བདུན་པ་ནི། དཀོན་མཆོག་གསུམ་ལ་བདག་སྐྱབས་མཆི། ། ཞེས་ལན་གསུམ་དང༌། སྲས་བཅས་སངས་རྒྱས་ཐམས་ཅད་དང༌། ། ཞེས་པ་ལན་གསུམ་གྱིས་རིགས་ལྔའི་སྡོམ་པ་གཟུང་ངོ༌། ། བྱིན་གྱིས་བརླབ་པའི་ཕྱིར། སྟ་གོན་ལྟར་གནས་གསུམ་དུ་ཡས་མར་དུ་རེག་སྟེ་འབྲུ་གསུམ་བརྗོད།
ནང་གི་སེམས་བསྐྱེད་པ་ནི། སྙིང་གར་རྡོ་རྗེ་བཟུང་ལ། ས་མ་ཡ་ཨ་ཞེས་པས་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་རྩེ་ལྔ་པ་འོད་ཟེར་འཕྲོ་བར་བསྒོམ། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི་ཞེས་པས་སེམས་བསྐྱེད་པ་དེ། ཨོཾ་སུ་རཱ་ཏེ་ས་མ་ཡ་སྟྭཾ་ཧོཿ སིདྡྷི་བཛྲ་ཡ་ཐཱ་སུ་ཁཾ་ཞེས་པས་བརྟན་པར་བྱས། གསང་བར་གདམས་པ་ནི། རྡོ་རྗེ་སྤྱི་བོར་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེ་བཞིན་གཤེགས་པའི་གསང་ཆེན་དམ་པ་འདི།
དེ་བཞིན་གཤེགས་པའི་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ་ཞེས་བརྗོད་དོ། ། དྲིས་ལན་བྱ་བ་ནི། ཀྱེ་བུ་སྡུག་པ་ཁྱོད་སུ་ཡིན། ཞེས་དྲིས་ལ། ལན་དུ། བསྐལ་པ་བཟང་པོ་དང་ལྡན་པ་བདག་ལགས་སོ། ། ཅི་ལ་དགའ། ཞེས་པའི་ལན་དུ། བདེ་བ་ཆེན་པོ་ལའོ། །
དེ་ཡིས་བུ་ལ་ཅི་ཞིག་བྱ། ། ཞེས་པའི་ལན་དུ། སངས་རྒྱས་མཆོག་གི་དམ་ཚིག་གོ ། ཞེས་བརྗོད་དོ། ། ནང་དུ་འཁྲིག་པ་ནི། རང་ཉིད་གཏི་མུག་གཤིན་རྗེའི་གཤེད་དུ་བསམས་ལ། ལག་ཏུ་རྡོ་རྗེ་གཏད་ལ། ཨཱ་ཁཾ་ཝཱི་ར་ཧཱུྃ་ཞེས་པས་ཡོལ་བའི་ནང་དུ་ཁྲིད་པར་བསམ་མོ། ། ནང་གི་འཇུག་པ་ལ། ཕྱག་འཚལ་བའི་ཕྱིར།
ཨོཾ་བཛྲོདྒྷ་ཊ་ས་མ་ཡ་པྲཱ་ཝེ་ཤ་ཡ་ཧཱུྃ་ཕཊ་ཅེས་པས་གཞལ་ཡས་ཁང་གི་སྒོ་བཞི་ཕྱེ་བར་བསམ། ཨོཾ་ན་མ་ཏེ་ཧཱུྃ། ན་མ་མི་ཧཱུྃ། ན་མོ་ན་མ་ཧཱུྃ། ཞེས་པས་སྐུ་གསུང་ཐུགས་ལ་ཕྱག་བྱ། ཤར་སྒོ་ནས་ཞེ་སྡང་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་སྙིང་གར་སྦྱར་ཏེ། ཨོཾ་སརྦ་ཏ་ཐཱ་ག་ཏ་པཱུ་ཛ་ཨུ་པསྠཱ་ནཱ་ཡ། ཨཱཏྨཱ་ནཱཾ་ནི་རྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་སྭ་མཾ། ཞེས་པས་གཙོ་བོ་ལའོ། །
གཏི་མུག་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་སྤྱི་བོར་སྦྱར་ཏེ། ཨོཾ་སརྦ་ཏ་ཐཱ་ག་ཏ་པཱུ་ཛ་ཏ་ཐཱ་ག་ཏཱ་ཡ་ཨཱཏྨཱ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་བཻ་རོ་ཙ་ན་ཨ་དྷི་ཏིཥྛ་སྭ་མཾ་ཞེས་པས་གཏི་མུག་གཤིན་རྗེའི་གཤེད་ལའོ། ། ལྷོ་ནས་ཕྲ་མ་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་དཔྲལ་བ་དང༌། ཨོཾ་སརྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀཱ་ཡ་ཨཱཏྨཱ་ནཱཾ་ནི་རྻཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ། ཞེས་པས་སེར་སྣ་གཤིན་རྗེའི་གཤེད་ལའོ། ། ནུབ་ནས་འདོད་ཆགས་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་མགྲིན་པ་དང༌། ཨོཾ་སརྦ་ཏ་ཐཱ་ག་ཏ་པཱུ་ཛ་པྲ་ཝརྟྟ་ནཱ་ཡ་ཨཱཏྨཱ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་དྷརྨཱ་པྲ་ཝརྟྟཱ་ཡ་མཱཾ། ཞེས་པས་འདོད་ཆགས་གཤིན་རྗེའི་གཤེད་ལའོ། །
བྱང་སྒོ་ནས་ཕྲག་དོག་གཤིན་རྗེའི་གཤེད་ཀྱི་ང་རྒྱལ་གྱིས་ཐལ་མོ་སྤྱི་བོ་དང༌། ཨོཾ་སརྦ་ཏ་ཐཱ་ག་ཏ་པཱུ་ཛ་ཀརྨཱ་ཎི། ཨཱཏྨཱ་ནཱཾ་ནིརྻཱ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་ཀརྨ་ཀུ་རུ་མཱཾ། ཞེས་པས་ཕྲག་དོག་གཤིན་རྗེའི་གཤེད་ལ་ཕྱག་བྱའོ། ། བསྡུས་པ་ལ་དགའ་ན་སྐུ་གསུང་ཐུགས་ཀྱི་ཕྱག་གིས་ཆོག་གོ ། དམ་ལ་གཞག་པ་ནི། རྡོ་རྗེ་སྤྱི་བོར་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན།
དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱ་ཡིས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ། ཞེས་ཕན་ཡོན་གྱི་སྒོ་ནས་དམ་ལ་བཞག སྙིང་གར་རྡོ་རྗེ་བཟུང་སྟེ། གཤིན་རྗེ་གཤེད་པོ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་འགྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། །
ཞེས་ཉེས་དམིགས་དང༌། དྲིའི་ཆུ་རྣམ་རྒྱལ་བུམ་ཆུ་བསྲེས་པ་བླུད་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཅི་སྟེ་དམ་ཚིག་ལས་འདས་ན། ། རྡོ་རྗེ་འཛིན་རྒྱལ་ཁྲོས་ནས་ནི། ། བདུན་རྒྱུད་རིགས་ནི་བརླག་པར་བྱེད། ། དེ་བས་རྟག་ཏུ་བུ་ཁྱོད་ཀྱིས། །
རྒྱལ་བས་གསུངས་པའི་དམ་ཚིག་དང༌། ། སྡོམ་པ་དང་ནི་བླ་མའི་བཀའ། ། ཤིན་ཏུ་མོས་པས་བསྲུང་བར་གྱིས། ། པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋ་ཞེས་གཉིས་ཀའི་སྒོ་ནས་དམ་ལ་བཞག སྤྱི་བོར་རྡོ་རྗེ་བཞག་ལ། འདི་ནི་ཁྱོད་ཀྱི་དམ་ཚིག་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན། འདིས་ཁྱོད་ཀྱི་མགོ་བོ་འགེམས་པར་བྱེད་དོ། ། ཞེས་དམ་ཚིག་རྡོ་རྗེའི་སྒོ་ནས་སོ། ། རྡོ་རྗེ་སྤྱི་བོར་བཞག་ལ།
དེང་ཕྱིན་ཆད་བུ་ཁྱོད་ཀྱི་དཔལ་གཤིན་རྗེའི་གཤེད་པོ་ང་ཡིན་གྱིས། ངས་འདི་བྱོས་ཤིག་ཅེས་བསྒོ་བ་གང་ཡིན་པ་དེ་ཁྱོད་ཀྱིས་བྱ་དགོས་སོ། ། ཁྱོད་ཀྱིས་ང་ལའང་བརྙས་པར་མི་བྱ་སྟེ། བྱས་ན་ཡ་ང་བ་མ་སྤངས་པར། ཚེའི་དུས་བྱས་ནས་རྡོ་རྗེའི་དམྱལ་བར་ལྟུང་བར་འགྱུར་ཏ་རེ། ཞེས་པས་བླ་མའི་དཀའ་ཉན་པའི་སྒོ་ནས་དམ་ལ་བཞག་ནས། ནང་འཇུག་གི་དངོས་གཞིའི་ཡེ་ཤེས་དབབ་པ་ནི། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག དཔལ་གཤིན་རྗེའི་གཤེད་པོ་བདག་ལ་དབབ་ཏུ་གསོལ། ཞེས་ལན་གསུམ་གྱིས་གསོལ་བ་གདབ་བོ། །
རང་ཉིད་གཙོ་བོར་གསལ་བའི་རྐང་འོག་ཏུ་རླུང་གི་དཀྱིལ་འཁོར། རྐང་མཐིལ་དུ་ཛྷཻཾ་དམར་པོ། སྙིང་གར་སའི་དཀྱིལ་འཁོར་གྲུ་བཞི་སེར་པོ་ལཾ་གྱིས་མཚན་པ། མགྲིན་པར་ཆུའི་དཀྱིལ་འཁོར་དཀར་པོ་ཟླུམ་པོ་ཝཾ་གྱིས་མཚན་པ། སྤྱི་བོར་གཤིན་རྗེའི་གཤེད་ཀྱི་དཀྱིལ་འཁོར་གྱི་ལྷ་ཚོགས་རྣམས་བསམ། རྐང་ཞབས་ཀྱི་རླུང་གིས་རྐང་མཐིལ་གྱི་མེ་སྦར། སྙིང་གའི་སའི་དཀྱིལ་འཁོར་བསྲེགས། མགྲིན་པའི་ཆུ་བཀོལ། སྤྱི་གཙུག་གི་ལྷ་ལུས་ལ་བསྟིམ། མེའི་འོད་ཟེར་ཕྱོགས་བཅུར་འཕྲོས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེའི་གཤེད་ཀྱི་རྣམ་པར་ཆར་བཞིན་དུ་བབས་པར་བསམ་ཞིང༌། བདག་འཇུག་གི་ཚེ་གུ་གུལ་ལ་སོགས་པའི་རྫས་ཀྱིས་བདུག་པ་མི་མཛད། རོལ་མོ་དང་བཅས་ཏེ། ཧྲཱིཿཥྚྲཱིཿའི་མཐར། ཏིཥྛ་མ་ཧཱ་ཀྲོ་དྷ། ཨཱ་བེ་ཤ་ཡ་ཨཱ་བེ་ཤ་ཡ། སྟྭཾ་བྷ་ཡ་སྟྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ། ཧཱུྃ་ཨ་ཧ་ཛྷཻཾ།
ཞེས་པས་དབབ། སྤྱི་བོར་རྡོ་རྗེ་རྒྱ་གྲམ་དང་ཏིཥྛ་བཛྲས་བརྟན་པར་བྱ། སློབ་མའི་ཚེ་ལྕེ་ལ་ཨ་བསྒོམས་ལ། རྡོ་རྗེ་ཆོས་ནི་མགོན་པོ་ཆེ། ། སྣང་བ་མཐའ་ཡས་བདེ་བ་ཆེ། ། སྨྲོས་ཤིག་འདོད་ཆགས་ཆོས་ཆེན་པོ། ། རྡོ་རྗེ་དགེ་དང་མི་དགེ་སྨྲོས། ། ཞེས་བརྗོད་དོ། ། དཀྱིལ་འཁོར་ལ་གསོལ་བ་གདབ་པ་ནི། རྡོ་རྗེ་དྲིལ་བུ་འཛིན་པས།
དེ་བཞིན་གཤེགས་པ་ཀུན་གྱི་གནས། ། གཤིན་རྗེའི་གཤེད་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ལྷ་རྣམས་རིགས་ཀྱི་རིམ་པ་དང༌། ། བསོད་ནམས་རིམ་པའང་དེ་བཞིན་ཤོག ། འདིས་ནི་དངོས་གྲུབ་གང་འགྲུབ་དང༌། ། རིགས་ནི་གང་གི་སྣོད་དང་ལྡན། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདིར་ནི་དེ་བཞིན་ཤོག །
ཅེས་བརྗོད་དེ། དངོས་གྲུབ་ཀྱི་ལྟས་བརྟག་པའི་ཕྱིར།

བར་སྣང་གི་ཁ་དོག་དྲི། དཀར་པོས་ཞི་བ། སེར་པོས་རྒྱས་པ། དམར་པོས་དབང༌། ནག་པོས་དྲག་པོ། སྣ་ཚོགས་ཀྱིས་ལས་སྣ་ཚོགས་འགྲུབ་བོ། ། ཞེ་སྡང་རྡོ་རྗེར་ཕྱག་འཚལ་བསྟོད། ། གཏི་མུག་རྡོ་རྗེར་ཕྱག་འཚལ་བསྟོད། ། སེར་སྣ་རྡོ་རྗེར་ཕྱག་འཚལ་བསྟོད། ། འདོད་ཆགས་རྡོ་རྗེར་ཕྱག་འཚལ་བསྟོད། ། ཕྲག་དོག་རྡོ་རྗེར་ཕྱག་འཚལ་བསྟོད། །
ཞེས་བསྟོད་པའི་རྗེས་སུ། དཀྱིལ་འཁོར་ལ་མེ་ཏོག་དོར་ཏེ། ཨོཾ་པྲ་ཏཱིཙྪ་བཛྲ་ཧོཿ ཞེས་པས་དོར་བ་ན། གཞན་འཇུག་པའི་ཚེ། དབུས་སུ་ཕོག་ན་ཐུགས། ཤར་དུ་སྐུ། ལྷོར་ཡོན་ཏན། ནུབ་ཏུ་གསུང༌། བྱང་དུ་ཕྲིན་ལས།
བར་དུ་ལྷུང་ན་གང་ཉེ་བ། མཉམ་ན་གཉིས་ཀ སྐུ་སྟོད་ལ་ཕོག་ན་མཆོག རྐེད་པར་འབྲིང༌། སྐུ་སྨད་ལ་ཕོག་ན་ཐ་མ། རྩིག་པའི་ཕྱི་རོལ་དུ་ལྷུང་ན་བསྐྱར་ཏེ་དོར་རོ། ། མིག་རས་དབྱེ་བ་ནི། མིག་གཉིས་སུ་ཨོཾ་བསྒོམས་ལ། ཨོཾ་ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། །
ཕྱེ་བས་ཐམས་ཅད་མཐོང་འགྱུར་ཏེ། རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿཞེས་པས་མིག་རས་བསལ་བར་མོས་ནས། དཀྱིལ་འཁོར་ལ་བལྟ་བ་ནི། ཐར་པ་ཆེན་པོའི་གྲོང་ཁྱེར་མཆོག ། ལྟོས་ཤིག་ལྟོས་ཤིག་སེམས་དཔའ་ཆེ། ། མེ་ཏོག་གང་དུ་ལྷུང་གྱུར་པ། ། དེ་ནི་ཁྱོད་ཀྱི་རིགས་ཀྱི་ལྷ། ། ཞེས་པ་དང༌། དཀྱིལ་འཁོར་བཟང་པོ་འདི་ལ་ལྟོས། །
ད་ནི་དད་པ་རབ་ཏུ་བསྐྱེད། ། ཁྱོད་ནི་སངས་རྒྱས་རིགས་སུ་སྐྱེ། ། སྔགས་དང་ཕྱག་རྒྱས་བྱིན་གྱིས་བརླབས། ། ཧེ་བཛྲ་པ་ཤྱ་ཞེས་བརྗོད་དེ། རྟེན་དང་བརྟེན་པར་བཅས་པ་མཐོང་བར་མོས་ལ། དེ་ནས་བླ་མ་དང་གཙོ་བོ་ཐ་མི་དད་པའི་ཞབས་ལ་ཕྱག་བྱ་བར་མོས་ལ། ཨོཾ་རྡོ་རྗེའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་ཞུགས་སོ། ། ཨོཾ་རྣལ་འབྱོར་དཀྱིལ་འཁོར་ཆེན་པོ་ཡི། ། དཀྱིལ་འཁོར་བདག་གིས་དེ་རིང་མཐོང༌། །
ཨོཾ་གསང་བའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་དབང་བསྐུར། ། ས་མ་ཡ་ཧོཿཞེས་བརྗོད། དཀྱིལ་འཁོར་དུ་འཇུག་པའི་ཆོ་གའོ། ། གཉིས་པ་ཞུགས་ནས་དབང་བླང་བ་ལ། རྡོ་རྗེ་སློབ་མའི་དབང་དང༌། རྡོ་རྗེ་སློབ་དཔོན་གྱི་དབང་གཉིས་ལས། དང་པོར་རྡོ་རྗེ་སློབ་མའི་དབང་ཞུ་བའི་དོན་དུ་མཎྜལ་ཕུལ། ཇི་ལྟར་རྡོ་རྗེ་འཆང་ཆེན་པོས། ། རྡོ་རྗེ་སེམས་དཔའ་དབང་བསྐུར་ལྟར། །
དེ་བཞིན་སློབ་དཔོན་ཁྱོད་ཀྱིས་ཀྱང༌། ། དབང་མཆོག་དམ་པ་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་གདབ། ཨོཾ་ཨཱཿབིགྷྣཱནྟ་སོགས་བརྗོད་ཅིང་བགེགས་བསྐྲད་པར་བསམ། བདག་འཇུག་གི་ཚེ་གཙོ་བོའི་ཐུགས་ཀ་ནས་བྱེ་བའི་གཤིན་རྗེའི་གཤེད་དེས་བྱེད་པར་བསམས་ལ་དངོས་སུ་རང་གིས། ཨོཾ་བཛྲ་པུཥྤེ་སོགས་ནས་ཤབྡ་ཨཱཿཧཱུྃ་བར་གྱིས་དཀྱིལ་འཁོར་མཆོད་དེ། གསོལ་བ་གདབ་པ་ནི། རྡོ་རྗེ་འཆང་གིས་འགྲོ་བསྐྱབ་ཕྱིར། ། ཡོན་ཏན་འབྱུང་གནས་བྱིན་པ་ལྟར། ། དེ་བཞིན་སློབ་མ་འདི་རྣམས་ལ། །
དབང་མཆོག་དམ་པ་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་པ་ལ། དཀྱིལ་འཁོར་ལྷ་ཚོགས་རྣམས་ཀྱི་ཞལ་ནས་ཀྱང༌། བུ་དེ་རྣམས་དམ་ཚིག་དང་སྡོམ་པ་འཛིན་ན་དབང་བསྐུར་ཅིག་ཅེས་གནང་བ་བྱིན་པར་བསམ་མོ། ། དབང་བསྐུར་བ་ལྔ་ལས། ཐོག་མར་མི་བསྐྱོད་པ་ཆུའི་དབང་ལ། ནང་དབང་གི་དོན་དུ་གསོལ་བ་གདབ་པ་ནི། བླ་མ་གཙོ་བོར་གནས་པ་ལ། དཔལ་ལྡན་ཐུགས་ཀྱི་རྡོ་རྗེ་འཆང༌། ། རྡོ་རྗེ་མི་ཕྱེད་གསུམ་གྱི་དངོས། །
དེང་བདག་བྱིན་གྱིས་བརླབས་ནས་སུ། ། ཐུགས་ཀྱི་རྡོ་རྗེར་བདག་མཛོད་ཅིག ། ཅེས་ལན་གསུམ་གསོལ་བ་གདབ། རང་དང་དབང་རྫས་བུམ་པ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་གཉིས་ཀའང་མི་བསྐྱོད་པ་སྔོན་པོ་རྡོ་རྗེ་དང་དྲིལ་བུ་འཛིན་པ་ཡུམ་མཱ་མ་ཀཱི་དང་གཉིས་སུ་མེད་པར་མཉམ་པར་སྦྱོར་བ། གཙོ་བོ་ཡབ་ཡུམ་གྱི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་འཐོན་པ་ཧཱུྃ་ལས་རྡོ་རྗེ་ཐོ་བ་ཧཱུྃ་གིས་མཚན་པ་ལས་ཞེ་སྡང་གཤིན་རྗེའི་གཤེད་སྐུ་མདོག་མཐིང་ནག་སོགས་ནས་མེ་འབར་བའི་དབུས་ན་བཞུགས་པ་ཞེས་པའི་བར་གྱིས་གཙོ་བོ་ཡབ་ཡུམ་དུ་བསྐྱེད། གཙོ་བོའི་ཐུགས་ཀ་ནས་འོད་ཟེར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེའི་གཤེད་ཡབ་ཡུམ་གྱི་རྣམ་པར་སྤྱན་དྲངས་ཏེ།
བླ་མ་དང་གཙོ་བོ་དབྱེར་མེད་པའི་དབུ་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་སེམས་ཀྱི་རྣམ་པས། ཡུམ་གྱི་མཁར་རང་དང་དབང་རྫས་གཤིན་རྗེའི་གཤེད་དུ་གསལ་བའི་སྤྱི་གཙུག་ནས་ཐིམ་པས་དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་བྱུང༌། དེ་གཉིས་ཡུམ་གྱི་མཁའ་ནས་འཐོན་ཏེ། རང་དཀྱིལ་འཁོར་གྱི་དབུས་སུ་འཁོད། དབང་རྫས་ཀྱི་ལྷ་འོད་དུ་ཞུ་བ་རྣམ་རྒྱལ་བུམ་པའི་ཆུར་གྱུར་པར་བསམ། བཛྲ་ས་མཱ་ཛཿ ཞེས་བརྗོད་པས་གཙོ་བོའི་ཐུགས་ཀ་ནས་འོད་ཟེར་འཕྲོས་པས། མི་བསྐྱོད་པས་གཙོ་བོར་བྱས་པའི་རིགས་ལྔ།
ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ། སྒོ་བ་བཞི། སྤྲུལ་པའི་མཁའ་འགྲོ་ཕོ་མོ་བསམ་གྱིས་མི་ཁྱབ་པ་སྤྱན་དྲངས། ཨོཾ་བཛྲ་པུཥྤེ་སོགས་ལྔས་མཆོད། ཕྱིའི་དབང་གི་དོན་དུ་གསོལ་བ་གདབ་པ། བྱང་ཆུབ་རྡོ་རྗེ་སངས་རྒྱས་ལ། ། མཆོག་ཆེན་ཇི་ལྟར་གསོལ་བ་ལྟར། །
བདག་ཀྱང་བསྐྱབ་པའི་དོན་གྱི་ཕྱིར། ། རྡོ་རྗེའི་རྡོ་རྗེ་དེང་བདག་སྩོལ། ། ཞེས་གསོལ་བ་བཏབ་པས། རིགས་ལྔས་བྱིན་གྱིས་བརླབས། ཡུམ་བཞིས་བུམ་པ་ཐོགས་ནས་དབང་བསྐུར་བར་བསམ་ཞིང༌། སངས་རྒྱས་ཀུན་གྱི་བུམ་པའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། བུམ་པའི་དབང་མཆོག་བླང་བར་མཛོད། ། ཅེས་སྦྱིན་པར་གདམས་ནས།
དབང་དངོས་ནི། བུམ་ཆུ་སྤྱི་བོར་བླུགས་ལ། བུམ་པའི་དབང་བསྐུར་ཆེན་པོ་མཆོག ། ཁམས་གསུམ་ཀུན་གྱིས་ཕྱག་བྱས་པ། ། གསང་གསུམ་གནས་ལས་བྱུང་བ་ཡི། ། སངས་རྒྱས་ཀུན་གྱིས་སྦྱིན་པར་བྱ། ། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་མཱཾ་སུ་ར་ཏི་སྟྭཾ་ཨ་ཧཾ་ཞེས་དབང་བསྐུར། བྱང་ཆུབ་སེམས་དཔའ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། སེམས་ཅན་མ་ལུས་རང་བཞིན་ཀུན་གྱི་མཆོག་གྱུར་པ། །
སྐྱེད་བྱེད་ཀྱིས་བསྐྱེད་བདེ་བ་ཐམས་ཅད་འབྱུང་བ་ཇི་ལྟ་བར། ། དེ་ལྟར་དབང་བསྐུར་མཆོག་གིས་འདིར་ནི་བཀྲ་ཤིས་ཤོག ། ཅེས་བཀྲ་ཤིས་བརྗོད། རིག་མ་རྣམས་ཀྱིས། ཨོཾ་བཛྲ་སཏྭ་སུ་སཾ་གྲ་ཧ། བཛྲ་རཏྣ་མ་ནུཏྟ་རཾ། བཛྲ་དྷརྨ་གཱ་ཡ་ནི། བཛྲ་ཀརྨཱཿཀ་རོ་བྷ་ཝེ། ཞེས་རྡོ་རྗེའི་གླུ་བླངས། ཁྲོ་བོ་རྣམས་ཀྱིས།
ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཞེས་ལུས་ངག་ཡིད་གསུམ་ལ་གནས་པའི་བགེགས་བསྐྲད། ལྷ་མོ་རྣམས་ཀྱིས་ཨརྒྷཾ་ལ་སོགས་པའི་མཆོད་པས་མཆོད་དེ་དབང་བསྐུར། དབང་གི་ཆུ་རྒྱུན་གྱིས་རྐང་མཐིལ་ཡན་ཆད་གང༌། དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམ། ཛཿཧཱུྃ་བཾ་ཧོཿཞེས་པས་དབང་བསྐུར་མཁན་གྱི་ལྷ་རྣམས་རང་ལ་ཐིམ་པས། རང་གི་སྙིང་གར་མི་བསྐྱོད་པ། སྤྱི་བོར་རྣམ་སྣང༌། མགྲིན་པར་སྣང་མཐའ།
ལྟེ་བར་རིན་འབྱུང༌། གསང་གནས་སུ་དོན་གྲུབ། སའི་ཁམས་ལ་སངས་རྒྱས་སྤྱན་མ། ཆུའི་ཁམས་ལ་མཱ་མ་ཀཱི། མེའི་ཁམས་ལ་གོས་དཀར་མོ། རླུང་གི་ཁམས་ལ་དམ་ཚིག་སྒྲོལ་མ། མིག་ཏུ་ས་སྙིང༌། རྣ་བར་ཕྱག་རྡོར། སྣར་ནམ་སྙིང༌། ལྕེར་སྤྱན་རས་གཟིགས།
དཔྲལ་བར་སྒྲིབ་པ་རྣམ་སེལ། སྙིང་གར་ཀུན་ཏུ་བཟང་པོ། ཕྱག་སོར་བཅུ་ལ་ཁྲོ་བོ་བཅུ། ཞབས་སོར་བཅུ་ལ་ཁྲོ་མོ་བཅུ། ཡན་ལག་བཞི་ལ་སྒོ་བ་བཞི། མཁའ་འགྲོ་ཕོ་མོ་བ་སྤུའི་ཚོགས་ལ་ཐིམ། ཁྱད་པར་དུ་གཙོ་བོ་ཡབ་ཡུམ་གྱི་སྐུར་གྱུར། རང་ཉིད་ལྷར་གསལ་བ་ལ། ཨོཾ་བཛྲ་པུཥྤེ་སོགས་ཀྱིས་མཆོད་པ་བྱ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ།
ཞེ་སྡང་གི་སྒྲིབ་པ་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། ཞེ་སྡང་གཤིན་རྗེའི་གཤེད་ཀྱི་བག་ཆགས་རྒྱུད་ལ་བཞག་པའི་རྟེན་འབྲེལ་བསྒྲིགས་པ་ཡིན་ནོ། ། རིན་ཆེན་འབྱུང་ལྡན་དབུ་རྒྱན་གྱི་དབང་ལ། ནང་དབང་གི་དོན་དུ་གསོལ་བ་གདབ་པ། གཙོ་བོ་སེར་སྣ་གཤིན་རྗེའི་གཤེད་དུ་གནས་པ་ལ། དཔལ་ལྡན་ཡོན་ཏན་རྡོ་རྗེ་འཆང༌། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། །
ཡོན་ཏན་རྡོ་རྗེར་བདག་མཛོད་ཅིག ། ཅེས་ལན་གསུམ་གྱིས་གསོལ་བ་གདབ། རང་དང་དབང་རྫས་དབུ་རྒྱན་སྟོང་པའི་ངང་ལས། དབུ་རྒྱན་བུཾ་ཨཾ་ཛྲིཾ་ཁཾ་ཧཱུྃ་ལས་རིགས་ལྔ། རང་ཉིད་ཨཾ་ལས་རིན་པོ་ཆེ་ཨཾ་གྱིས་མཚན་པ་ལས། རིན་ཆེན་འབྱུང་ལྡན་སེར་པོ་རིན་པོ་ཆེ་དང་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་དང་གཉིས་སུ་མེད་པར་མཉམ་པར་སྦྱོར་བ། དཀྱིལ་འཁོར་གྱི་གཙོ་བོའི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་འཐོན་པ་ཨཾ་ལས་སེར་སྣ་གཤིན་རྗེའི་གཤེད་དུ་གོང་ལྟར་བསྐྱེད་ཅིང༌།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་སེར་སྣ་གཤིན་རྗེའི་གཤེད་ཀྱི་རྣམ་པར་སྤྱན་དྲངས། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དབུ་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་སེམས་ཀྱི་རྣམ་པས་ཡུམ་གྱི་མཁར་རང་དང་དབང་རྫས་སེར་སྣ་གཤིན་རྗེའི་གཤེད་དུ་གསལ་བའི་སྤྱི་གཙུག་ནས་ཐིམ། དེ་གཉིས་ཡུམ་གྱི་མཁར་ནས་ཕྱིར་འཐོན། རང་དཀྱིལ་འཁོར་གྱི་ལྷོར་འཁོད། དབང་རྫས་ཀྱི་ལྷ་འོད་དུ་ཞུ་བ་རིན་པོ་ཆེའི་དབུ་རྒྱན་དུ་གྱུར། ཨོཾ་བཛྲ་ས་མཱ་ཛཿ ཞེས་བརྗོད་པས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས། དབང་གི་ལྷ་རིན་ཆེན་འབྱུང་ལྡན་གྱིས་གཙོར་བྱས་པ་སྤྱན་དྲངས་ཏེ་མཆོད་དོ། །
ཕྱིའི་དབང་གི་དོན་དུ་བྱང་ཆུབ་རྡོ་རྗེ་ཚིག་གསུམ་གྱི་མཐར། རིན་ཆེན་རྡོ་རྗེ་དེང་བདག་སྩོལ། ། ཞེས་གསོལ་བ་གདབ། སངས་རྒྱས་ཀུན་གྱི་དབུ་རྒྱན་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། དབུ་རྒྱན་དབང་མཆོག་བླང་བར་མཛོད། ། ཅེས་གདམས་ནས་དབུ་རྒྱན་སྤྱི་བོར་བཅིང་སྟེ། དབུ་རྒྱན་དབང་བསྐུར་ཆེན་པོ་མཆོག ། ཁམས་གསུམ་ཀུན་གྱིས་ཕྱག་བྱས་པ། །
གསང་གསུམ་གནས་ལས་བྱུང་བ་ཡི། ། སངས་རྒྱས་ཀུན་གྱིས་སྦྱིན་པར་བྱ། ། ཨོཾ་རཏྣ་ཀུ་ལ་མུ་ཀུ་ཊ་ཨ་བྷི་ཥིཉྩ་ཧཱུྃ། ཞེས་དང་བུམ་པའི་ཆུས་ཀྱང་དབང་བསྐུར། ཨོཾ་བཛྲ་ཨུ་ད་ཀ་སོགས་ཀྱིས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན་པར་མོས། དབང་བསྐུར་གྱི་ལྷ་རྣམས་ལ་ཛཿཧཱུྃ་བཾ་ཧོཿ ཞེས་བརྗོད་པས་དེ་རྣམས་ཕུང་ཁམས་སྐྱེ་མཆེད་སོ་སོར་ཐིམ་པས།
རང་སེར་སྣ་གཤིན་རྗེའི་གཤེད་དུ་གྱུར་པ་ལ། ཨོཾ་བཛྲ་པུཥྤེ་སོགས་ཀྱིས་མཆོད། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་དབུ་རྒྱན་གྱི་དབང་ཐོབ། སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། སེར་སྣ་གཤིན་རྗེའི་གཤེད་ཀྱི་བག་ཆགས་རྒྱུད་ལ་བཞག་པའི་རྟེན་འབྲེལ་བསྒྲིགས་པ་ཡིན་ནོ། ། མན་ཆད་དམིགས་བསལ་མ་གཏོགས་དེས་འགྲེ་སྟེ། འོད་དཔག་མེད་རྡོ་རྗེའི་དབང་ལ། ནང་དབང་གི་དོན་དུ་གསོལ་བ་གདབ་པ་ནི།
གཙོ་བོ་འདོད་ཆགས་གཤིན་རྗེའི་གཤེད་དུ་གནས་པ་ལ། དཔལ་ལྡན་གསུང་གི་རྡོ་རྗེ་འཆང༌། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། གསུང་གི་རྡོ་རྗེར་བདག་མཛོད་ཅིག ། ཅེས་གསོལ་བ་གདབ། རང་དང་དབང་རྫས་རྡོ་རྗེ་སྟོང་པའི་ངང་ལས་ཛྲིཾ་ལས་པདྨ་ཛྲིཾ་གྱིས་མཚན་པ་ལས། སྣང་བ་མཐའ་ཡས་དམར་པོ་པདྨ་དང་དྲིལ་བུ་འཛིན་པ། ཡུམ་གོས་དཀར་མོ་དང་གཉིས་སུ་མེད་པར་མཉམ་པར་སྦྱོར་བ། དཀྱིལ་འཁོར་གྱི་གཙོ་བོའི་ཞལ་ནས་ཞུགས།
སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་འདོད་ཆགས་གཤིན་རྗེའི་གཤེད་དུ་བསྐྱེད་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་འདོད་ཆགས་གཤིན་རྗེའི་གཤེད་ཀྱི་རྣམ་པར་སྤྱན་དྲངས། དབུ་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་སེམས་ཀྱི་རྣམ་པས་བདག་དང་དབང་རྫས་འདོད་ཆགས་གཤིན་རྗེའི་གཤེད་དུ་གསལ་བའི་སྤྱི་གཙུག་ནས་ཐིམ། དེ་གཉིས་ཡུམ་གྱི་མཁའ་ནས་འཐོན་ཏེ། དཀྱིལ་འཁོར་གྱི་ནུབ་ཏུ་འཁོད། དབང་རྫས་རྡོ་རྗེར་གྱུར་པ་དང༌། དབང་གི་ལྷ་སྣང་བ་མཐའ་ཡས་ཀྱི་གཙོར་བྱས་པ་སྤྱན་དྲངས་ཏེ་མཆོད་དོ། །
ཕྱིའི་དབང་གི་དོན་དུ་བྱང་ཆུབ་རྡོ་རྗེའི་ཚིག་གསུམ་གྱི་མཐར། པདྨའི་རྡོ་རྗེ་དེང་བདག་གསོལ། ། ཞེས་གསོལ་བ་གདབ། ལག་པ་གཡས་སུ་རྡོ་རྗེ་གཏད་ལ། སངས་རྒྱས་ཀུན་གྱི་རྡོ་རྗེའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོངས། ། ཞེས་སྦྱིན་པར་གདམས་ནས། ལག་པ་གཡས་སུ་རྡོ་རྗེ་གཏད་ལ།
རྡོ་རྗེའི་དབང་བསྐུར་ཆེན་པོ་མཆོག ། ཅེས་པ་དང༌། ཨོཾ་མ་ཧཱ་བཛྲ་ཨ་བྷི་ཥིཉྩ་མཱཾ། ཞེས་དང་བུམ་པའི་ཆུས་ཀྱང་དབང་བསྐུར། གཞན་སྔར་དང་མཚུངས། རང་འདོད་ཆགས་རྡོ་རྗེར་གྱུར་པ་ལ་མཆོད་པས་མཆོད། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོགས་པའི་ཡེ་ཤེས་མངོན་དུ་བྱས།
འདོད་ཆགས་གཤིན་རྗེའི་གཤེད་ཀྱི་བག་ཆགས་རྒྱུད་ལ་བཞག་གོ ། དོན་ཡོད་གྲུབ་པ་ནས་དྲིལ་བུའི་དབང་ལ། ནང་དབང་གི་དོན་དུ་བླ་མ་ཕྲག་དོག་གཤིན་རྗེའི་གཤེད་དང་དབྱེར་མེད་དུ་གནས་པ་ལ། དཔལ་ལྡན་ཕྲིན་ལས་རྡོ་རྗེ་འཆང༌། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། ཕྲིན་ལས་རྡོ་རྗེར་བདག་མཛོད་ཅིག ། ཅེས་གསོལ་བ་གདབ། རང་དང་དབང་རྫས་དྲིལ་བུ་སྟོང་པའི་ངང་ལས་ཁཾ་ལས་རལ་གྲི་ཁཾ་གྱིས་མཚན་པ་ལས། དོན་ཡོད་གྲུབ་པ་ལྗང་གུ་རལ་གྲི་དང་དྲིལ་བུ་འཛིན་པ།
ཡུམ་དམ་ཚིག་སྒྲོལ་མ་དང་གཉིས་སུ་མེད་པ་གཙོ་བོའི་ཞལ་ནས་ཞུགས། ཡུམ་གྱི་མཁར་ཕྲག་དོག་གཤིན་རྗེའི་གཤེད་དུ་བསྐྱེད་ལ། སངས་རྒྱས་བྱང་སེམས་ཐམས་ཅད་ཕྲག་དོག་གཤིན་རྗེའི་གཤེད་ཀྱི་རྣམ་པར་སྤྱན་དྲངས་པ་དང༌། དབུ་གཙུག་ནས་ཞུགས་ཏེ་བསྟིམ། དེ་གཉིས་ཡུམ་གྱི་མཁའ་ནས་འཐོན་ཏེ་དཀྱིལ་འཁོར་གྱི་བྱང་དུ་འཁོད་པ་སོགས་གཞན་གོང་དང་འདྲ། དབང་གི་ལྷ་དོན་ཡོད་གྲུབ་པས་གཙོར་བྱས་པ་སྤྱན་དྲངས་ཏེ་མཆོད། ཕྱིའི་དབང་ལ། བྱང་ཆུབ་རྡོ་རྗེ་ཚིག་གསུམ་གྱི་མཐར། རལ་གྲིའི་རྡོ་རྗེ་དེང་བདག་གསོལ། ། ཞེས་གསོལ་བ་གདབ།
སངས་རྒྱས་ཀུན་གྱི་དྲིལ་བུའི་དབང༌། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། དྲིལ་བུ་འདི་ནི་ཁྱོད་ཀྱིས་ལོངས། ། ཞེས་དང་ལག་པ་གཡོན་དུ་དྲིལ་བུ་སྦྱིན་ཞིང༌། དྲིལ་བུའི་དབང་བསྐུར་ཆེན་པོ་མཆོག ། ཞེས་སོགས་དང༌། ཨོཾ་བཛྲ་གྷཎྜེ་ཨཿཨ་བྷི་ཥིཉྩ་མཱཾ། ཞེས་དང་བུམ་པའི་ཆུས་ཀྱང་དབང་བསྐུར་བ་སོགས་གཞན་སྔར་དང་མཚུངས། རང་ཕྲག་དོག་གཤིན་རྗེའི་གཤེད་དུ་གྱུར་པ་ལ་མཆོད་པས་མཆོད།
དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། ཕྲག་དོག་གཤིན་རྗེའི་གཤེད་ཀྱི་བག་ཆགས་རྒྱུད་ལ་བཞག་གོ ། རྣམ་པར་སྣང་མཛད་མིང་གི་དབང་ལ། ནང་དབང་གི་དོན་དུ། བླ་མ་གཏི་མུག་གཤིན་རྗེའི་གཤེད་དུ་གནས་པ་ལ། དཔལ་ལྡན་སྐུ་ཡི་རྡོ་རྗེ་འཆང༌། ། རྡོ་རྗེ་མི་ཕྱེད་གསུམ་གྱི་དངོས། །
དེང་བདག་བྱིན་གྱིས་བརླབས་ནས་སུ། ། སྐུ་ཡི་རྡོ་རྗེར་བདག་མཛོད་ཅིག ། ཅེས་གསོལ་བ་གདབ། དབང་རྫས་མེད་པས། རང་ཉིད་སྟོང་པའི་ངང་ལས། བུཾ་ལས་འཁོར་ལོ་བུཾ་གྱིས་མཚན་པ་ལས། རྣམ་པར་སྣང་མཛད་དཀར་པོ་འཁོར་ལོ་དང་དྲིལ་བུ་འཛིན་པ། ཡུམ་ནམ་མཁའ་དབྱིངས་ཀྱི་དབང་ཕྱུག་དང་གཉིས་སུ་མེད་པ་གཙོ་བོའི་ཞལ་ནས་ཞུགས། ཡུམ་གྱི་མཁར་གཏི་མུག་གཤིན་རྗེའི་གཤེད་སྐུ་མདོག་དཀར་པོ་འཁོར་ལོ་དང་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དང་གཉིས་སུ་མེད་པར་བསྐྱེད་ཅིང༌།
སངས་རྒྱས་བྱང་སེམས་ཐམས་ཅད་གཏི་མུག་གཤིན་རྗེའི་གཤེད་ཀྱི་རྣམ་པར་སྤྱན་དྲངས་པ་དབུ་གཙུག་ནས་ཞུགས་ཏེ་བསྟིམ། དེ་ཡུམ་གྱི་མཁའ་ནས་འཐོན་ཏེ། དཀྱིལ་འཁོར་གྱི་ཤར་དུ་འཁོད་པ་སོགས་འདྲ། དབང་གི་ལྷ་རྣམ་སྣང་གིས་གཙོར་བྱས་པ་རྣམས་སྤྱན་དྲངས་ཏེ་མཆོད། ཕྱིའི་དབང་གི་དོན་དུ། བྱང་ཆུབ་རྡོ་རྗེ་ཚིག་གསུམ་གྱི་མཐར། འཁོར་ལོའི་རྡོ་རྗེ་དེང་བདག་གསོལ། ། ཞེས་གསོལ་བ་གདབ། སངས་རྒྱས་ཀུན་གྱི་མིང་གི་དབང༌། ། དེ་རིང་ཁྱོད་ལ་བསྐུར་བར་བྱ། །
སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་མིང་དབང་ཁྱོད་ཀྱིས་ལོངས། ། ཞེས་གདམས་ནས། རྡོ་རྗེ་དྲིལ་བུ་སྤྱི་བོར་དཀྲོལ་ཏེ། མིང་གི་དབང་བསྐུར་ཆེན་པོ་མཆོག ། ཁམས་གསུམ་ཀུན་གྱིས་ཕྱག་བྱས་པ། ། གསང་བ་གསུམ་ནི་འབྱུང་བའི་གནས། ། སངས་རྒྱས་ཀུན་གྱིས་སྦྱིན་པར་བྱ། ། ཨོཾ་བཛྲ་ཨ་དྷི་པ་ཏི་སྟྭཾ། བཛྲ་ནཱ་མ་ཨ་བྷི་ཥིཉྩ་མཱཾ།
ཀྱེ་དཔལ་ཞེ་སྡང་རྡོ་རྗེ་ཞེས་བྱ་བ་ལ་སོགས་པ་ལྷ་གང་ལ་མེ་ཏོག་ཕོག་པའི་རིགས་ལས་གྲས་ཏེ་མིང་གི་དབང་བསྐུར། བུམ་པའི་ཆུས་ཀྱང་དབང་བསྐུར་ལ། ཞེས་གསུང་ཞིང་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། དབང་བསྐུར་གྱི་ལྷ་དེ་དག་ཕུང་ཁམས་སྐྱེ་མཆེད་སོ་སོར་བསྟིམས་པས། རང་ཉིད་གཏི་མུག་གཤིན་རྗེའི་གཤེད་དུ་གྱུར་པ་ལ་མཆོད་པས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག
གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། གཏི་མུག་གཤིན་རྗེའི་གཤེད་ཀྱི་བག་ཆགས་རྒྱུད་ལ་བཞག་གོ ། བརྟུལ་ཞུགས་ཀྱི་དབང་གི་སླད་དུ། རང་ཉིད་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ་བསྒོམས་ལ། འདི་ལ་ནང་དབང་བསྐུར་བ་མེད་པས། དབང་གི་ལྷ་རྣམས་ཀྱིས། འདི་དེ་སངས་རྒྱས་ཐམས་ཅད་ཀྱི། ། རྡོ་རྗེ་སེམས་དཔའི་ཕྱག་ན་འདུག །
ཁྱོད་ཀྱིས་ཀྱང་ནི་རྟག་ཏུ་བཅང༌། ། རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་མ་ཧཱ་བཛྲ་ཧཱུྃ་ཞེས་གསུངས་ཤིང་རྡོ་རྗེ་ལག་ཏུ་གཏད་པ་སྙིང་གར་བཟུང༌། སྙིང་ནང་དུའང་རྡོ་རྗེ་སེམས་དཔའ་ཡབ་ཡུམ་དེ་འདྲ་བ་ཞིག་བསྒོམས་ཏེ་སློབ་མའི་དབང་ངོ༌། ། གཉིས་པ་རྡོ་རྗེ་སློབ་དཔོན་གྱི་དབང་ལ་བཞི་ལས། བླ་མ་དང་གཙོ་བོ་ཐ་མི་དད་པར་རྡོ་རྗེ་འཆང་ཆེན་པོ་ཡབ་ཡུམ་དུ་བསྒོམས་པ་ལ། རྡོ་རྗེ་སློབ་དཔོན་གྱི་དབང་གི་དོན་དུ་མཎྜལ་ཕུལ། གསོལ་བ་གདབ་པ་ནི། ཀྱེ་ཧོ་ཁྱེད་ཀྱི་བཀའ་དྲིན་གྱིས། ། བདག་ལ་རང་དང་གཞན་གྱི་དོན། །
རྫོགས་ཕྱིར་རྡོ་རྗེ་སློབ་དཔོན་དབང༌། ། ཐུགས་རྗེའི་སྟོབས་དང་ལྡན་པས་བྱིན། ། ཞེས་ཐུན་མོང་དང༌། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང༌། ། དཀྱིལ་འཁོར་ལྷ་ཡི་དེ་ཉིད་དང༌། ། སློབ་དཔོན་ཕྲིན་ལས་ཡོངས་སུ་བཟུང༌། ། སངས་རྒྱས་ཀུན་གྱི་དམ་ཚིག་དང༌། ། སྡོམ་པ་གསང་བ་བླ་མེད་པ། ། སེམས་ཅན་ཀུན་གྱི་དོན་གྱི་ཕྱིར། །
རྟག་ཏུ་སློབ་དཔོན་བདག་འགྱུར་གསུངས། ། ཞེན་ཐུན་མོང་མ་ཡིན་པས་གསོལ་བ་ལན་གསུམ་གསུམ་གདབ། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བའི་སྐུར་གྱུར་པ། དེ་ཉིད་དཀྱིལ་འཁོར་གྱི་དབུས་སུ་བླ་མ་གཙོ་བོ་ཡབ་ཡུམ་དུ་གསལ་བའི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པ་རྡོ་རྗེ་འཆང་ཆེན་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར། གཙོ་བོའི་ཐུགས་ཀ་ནས་འོད་ཟེར་འཕྲོས་པས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་སྤྱན་དྲངས་ཏེ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དབུའི་གཙུག་ནས་ཞུགས། སྐུའི་དབྱིབས་བརྒྱུད་དེ། རྡོ་རྗེའི་ལམ་ནས་བྱང་ཆུབ་སེམས་ཀྱི་རྣམ་པས་ཡུམ་གྱི་མཁར་རྡོ་རྗེ་འཆང་ཡབ་ཡུམ་གསལ་བའི་སྤྱི་གཙུག་ནས་ཐིམ་པས། སློབ་དཔོན་དུ་དབང་བསྐུར་བ་དང༌། ཡེ་ཤེས་པ་འདྲེས་པ་ལྷན་ཅིག་ཏུ་བྱུང་བར་མོས། སླར་ཡང་ཡུམ་གྱི་མཁའ་ནས་ཕྱིར་འཐོན་ཏེ། དབང་སྟེགས་གཞལ་ཡས་ཁང་གི་དབུས་སུ་སེང་གེས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མའི་སྟེང་དུ་འཁོད་པ་ལ། སྟེང་དུ་གདུགས་དཀར་པོ་གསེར་གྱི་ཡུ་བ་ཅན་དང༌། བ་དན་དང༌།
རྒྱལ་མཚན་དང༌། མཆོད་པའི་ཡོ་བྱད་སྤྲིན་ལྟར་གཏིབས་པའི་དབུས་སུ་གནས་པར་མོས་ཏེ། ཕྱི་དབང་གི་དོན་དུ། བྱང་ཆུབ་རྡོ་རྗེའི་ཚིག་གསུམ་གྱི་མཐར། ནམ་མཁའི་རྡོ་རྗེ་དེང་བདག་གསོལ། ། ཞེས་ལན་གསུམ་གྱིས་གསོལ་བ་གདབ། དམ་ཚིག་གསུམ་གྱི་ཕྱིར། ཧཱུྃ་ལས་བྱུང་བའི་རྡོ་རྗེ་ལག་པ་གཡས་སུ་བྱིན་ལ། འདི་དེ་སངས་རྒྱས་ཐམས་ཅད་ཀྱི། ། ཕྱག་ན་རྡོ་རྗེའི་ལག་ན་འདུག །
ཁྱོད་ཀྱིས་ཀྱང་ནི་རྟག་ཏུ་བཅང༌། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སཏྭ་ཧི་ཧི་ཧི་ཧི་ཧཱུྃ། ཞེས་པས་བྱིན་པའི་རྡོ་རྗེ་དེ་སྙིང་གར་བཟུང་ནས། རྡོ་རྗེའི་དེ་ཁོ་ན་ཉིད་བརྗོད་པ་ནི། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་བདག་བདག་པོའི་ཚུལ། ། རྡོ་རྗེ་འདི་ནི་ཐོག་མ་དང་ཐ་མ་བྲལ་བ་བྱང་ཆུབ་ཀྱི་སེམས་རིག་སྟོང་དབྱེར་མེད་མཚོན་པར་བྱེད་པ།
ཐུགས་ཀྱི་དམ་ཚིག་ཏུ་ཟུང་ཞིག ཅེས་སོ། ། ཨཿལས་བྱུང་བའི་དྲིལ་བུ་ལག་པ་གཡོན་དུ་བྱིན་ལ། འདི་དེ་སངས་རྒྱས་ཐམས་ཅད་ཀྱིས། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཅང༌། ། བྱང་ཆུབ་མཆོག་ཏུ་རྒྱལ་བས་བཞེད། ། བཛྲ་གྷཎྜེ་ཨཿ ཞེས་པས་བྱིན་པའི་དྲིལ་བུ་དེ་འཁྲོལ་ཏེ་དཀུ་གཡོན་པར་བཟུང་ནས། དྲིལ་བུའི་དེ་ཁོ་ན་ཉིད་བརྗོད་པ་ནི།
ཨཿསྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་ནི། ། སྲིད་པ་དམ་པ་མཆོག་ཏུ་བྱེད། ། དྲིལ་བུ་འདི་ནི་སྲིད་པ་ཐམས་ཅད་རང་བཞིན་གྱིས་དག་པར་སྟོན་པར་བྱེད་པ། གྲག་སྟོང་དབྱེར་མེད་གསུང་གི་དམ་ཚིག་ཏུ་ཟུང་ཞིག ཅེས་སོ། ། རྡོ་རྗེ་དྲིལ་བུ་ཐུགས་ཀར་བསྣོལ་ཏེ་འཁྱུད་པའི་ཚུལ་དུ་བྱས་ལ། ཡུམ་ཀུན་ཏུ་བཟང་མོ་དང་སྙོམས་པར་ཞུགས་པས་བྱང་ཆུབ་ཀྱི་སེམས་བདེ་བ་ཆེན་པོས་ལུས་ཐམས་ཅད་དུ་ཁྱབ་པར་བསམས་ལ། རྡོ་རྗེ་ཆེ་དང་དྲིལ་བུ་ཆེ། །
ཟུང་ཞིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་འགྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་གནང་བ་བྱིན་ལ། ཕྱག་རྒྱའི་དེ་ཁོ་ན་ཉིད་བརྗོད་པ་ནི། སྲིད་པའི་བདེ་བ་ཤིན་ཏུ་ཆུང༌། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། རྣམ་དག་པར་ནི་བྱེད་པ་ཡིན། ། འདོད་པའི་ལོངས་སྤྱོད་ཐམས་ཅད་ལ། །
ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པ། ། ཕྱག་རྒྱའི་དམ་ཚིག་ཅེས་སུ་གྲགས། ། ཡིད་ཀྱི་ལུས་ནི་བརྟན་ཕྱིར་རོ། ། ཕྱག་རྒྱ་འདི་ནི་སྣང་སྟོང་དབྱེར་མེད་ཀྱི་ངོ་བོ། སྐུའི་དམ་ཚིག་ཏུ་ཟུང་ཞིག ཅེས་སོ། །
དེ་ལྟར་ན་དམ་ཚིག་གསུམ་དང་མི་འབྲལ་བའི་སྒོ་ནས་སེམས་ཅན་གྱི་དོན་རྒྱ་ཆེན་པོ་གྱིས་ཤིག ཨོཾ་བཛྲ་ས་མཱ་ཛཿ ཞེས་བརྗོད་པས། གཙོ་བོའི་ཐུགས་ཀ་ནས་འོད་ཟེར་འཕྲོས་པས། དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག་སོགས་གོང་ལྟར་སྤྱན་དྲངས་ནས། ནམ་མཁར་བཞུགས་པའི་དབང་གི་ལྷ་རིགས་ལྔས་བྱིན་གྱིས་བརླབས། ཡུམ་བཞི་དང༌།
སློབ་དཔོན་ལྷན་ཅིག་པས་བུམ་པ་ཐོགས་ནས། བུམ་པའི་ཆུས་གཏོར་ཞིང༌། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་སརྦ་ཏ་ཐཱ་ག་ཏ་བཛྲ་ཨུ་ད་ཀ་ཨ་བྷི་ཥིཉྩ་མཱཾ། སུ་ར་ཏི་ས་མ་ཡ་སྟྭཾ་ཨ་ཧཾ། ཞེས་གསུང་ཞིང་དབང་བསྐུར། བྱང་ཆུབ་སེམས་དཔའ་རྣམས་ཀྱིས།
བཀྲ་ཤིས་གང་ཞིག་སོགས་ནས། ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པའི་བར་གོང་མི་བསྐྱོད་པའི་ཆུ་དབང་གི་སྐབས་ལྟར་བརྗོད་ལ། དབང་བསྐུར་གྱི་ལྷ་རྣམས་ལ། ཛཿཧཱུྃ་བཾ་ཧོཿ ཞེས་བརྗོད་པས། ཕུང་ཁམས་སྐྱེ་མཆེད་སོ་སོར་ཐིམ་པས། བདག་གི་སྙིང་གར་མི་བསྐྱོད་པ་སོགས་ནས་མཁའ་འགྲོ་ཕོ་མོ་བ་སྤུའི་ཚོགས་ལ་ཐིམ་པས། ཕུང་ཁམས་སྐྱེ་མཆེད་ལྷ་དང་ལྷ་མོའི་རང་བཞིན། རྡོ་རྗེ་འཆང་ཆེན་པོའི་སྐུར་གྱུར། དེ་ལ་ཨོཾ་བཛྲ་པུཥྤེ་ནས།
ཤབྡ་ཨཱཿཧཱུྃ་ཞེས་པའི་བར་གྱིས་མཆོད། དེ་ལ་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཞེས་པས་མེ་ཏོག་གི་ཆར་ཕབ། ཁམས་གསུམ་ཆོས་ཀྱི་རྒྱལ་པོ་ཆེན་པོར་མངའ་གསོལ་ལོ། ། མཐའ་རྟེན་དག་པ་བརྗོད་པ་ནི། གཞལ་ཡས་ཁང་པ་ནི། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དག་པ། སྲུང་བའི་འཁོར་ལོ་ནི་མི་མཐུན་པའི་ཕྱོགས་ལས་རྣམ་པར་རྒྱལ་བ། དབུས་ཀྱི་གཙོ་བོ་ནི་ཆོས་ཀྱི་དབྱིངས་ལས་མི་འགྱུར་བས་མཐིང་ནག
འགྲོ་བ་རིགས་དྲུག་ལ་ཆོས་སྟོན་པས་ཞལ་དྲུག ཕར་ཕྱིན་དྲུག་གི་དགེ་བ་སྡུད་པས་ཕྱག་དྲུག རྩ་བའི་ཉོན་མོངས་པ་དྲུག་འཇོམས་པས་ཞབས་དྲུག སེམས་ཅན་རྣམས་ཀྱི་དུག་ལྔ་དང་ཕུང་པོ་ལྔ་སྦྱོང་ཞིང་ཡེ་ཤེས་ལྔ་མཚོན་པས་རིགས་ལྔ། ཁམས་བཞིར་འཛིན་པ་སྦྱོང་ཞིང་ཚད་མེད་པ་བཞི་མཚོན་པས་ཡུམ་བཞི། རྣམ་ཤེས་ཚོགས་བརྒྱད་དུ་འཛིན་པ་སྦྱངས་ནས་རྣམ་ཐར་བརྒྱད་མཚོན་པས་ཕྱི་ནང་གི་ལྷ་མོ་བརྒྱད། བདུད་བཞི། སྒྲིབ་པ་བཞི། ལྟ་བ་བཞིར་འཛིན་པ་སྦྱངས་ནས་རྣམ་ཐར་བཞི་མཚོན་པས་སྒོ་བ་བཞིའོ། ། རྗེས་སུ་གནང་བ་ནི་བཅུ་གསུམ་སྟེ།
སྐུ་དང་སྔགས་དང་ཕྱག་མཚན་དང༌། ། དབྱུག་ཐོ་རལ་གྲི་མདའ་གཞུ་མཆོད། ། མིག་སྨན་མེ་ལོང་ཕྲིན་ལས་བཞི། ། གྲུབ་ཆེན་གཞན་དོན་ཆོས་བཤད་དོ། ། ཞེས་པ་ལྟར་ལས། དང་པོ་ནི། གཙོ་བོའི་སྐུ་བྱིན་ལ། ཉིན་རེ་བཞིན་དུ་དུས་བཞི་རུ། ། འདོད་ལྷའི་རྣལ་འབྱོར་དང་ལྡན་པར། ། གྱུར་ནས་མཆོག་དང་ཐུན་མོང་གི །
དངོས་གྲུབ་འདོད་ཕྱིར་ཡི་དམ་སྒྲུབས། ། གཉིས་པ་སྔགས་ནི། གཙོ་བོའི་ཐུགས་ཀ་ནས་སྔགས་ཀྱི་ཕྲེང་བ་བྱུང༌། ཞལ་ནས་འཐོན། རང་གི་ཞལ་དུ་ཞུགས། སྙིང་གའི་ཧཱུྃ་གི་མཐར་འཁོད་པར་བསམ་ཞིང་ཨོཾ་ཧྲཱིཿཥྚྲཱིཿསོགས་སྔགས་ལན་གསུམ་བཟླས། མེ་ཏོག་ཕྲེང་བ་སྤྱི་བོར་བཞག་ལ། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་བྱིན་གྱིས་བརླབ་ཏུ་གསོལ། ། ཞེས་བརྗོད་པ་ནི་ལྷས་སློབ་མ་རྗེས་སུ་གཟུང་བ་དང༌།
བཅོམ་ལྡན་བདག་ལ་སྩལ་ལགས་ཀྱིས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་རང་གིས་བརྗོད་དེ། སློབ་མས་ལྷ་ཡི་དམ་དུ་གཟུང་ངོ༌། ། གསུམ་པ་ཕྱག་མཚན་ནི། རྡོ་རྗེ་ཐོ་བ་རལ་གྲི་གཡས། ། སྡིགས་མཛུབ་ཞགས་པ་གཏུན་ཤིང་གཡོན། ། རྡོ་རྗེ་དང་ནི་དྲིལ་བུ་སྟེ། ། གཤིན་རྗེའི་གཤེད་ཀྱི་ཕྱག་མཚན་འདི། ། ཕྱི་དང་ནང་ན་ཡང་དག་གནས། །
དཔའ་བོ་ཁྱོད་ཀྱི་བླང་བར་གྱིས། ། བཞི་པ་དབྱུག་ཐོ་ནི། དབྱུག་པ་སྐད་ཅིག་ཙམ་གྱིས་དབྱུག་པ་གཤིན་རྗེའི་གཤེད་དུ་གྱུར། དེ་འོད་དུ་ཞུ་བ་དབྱུག་ཐོའི་རྣམ་པར་གྱུར་པ་ཕྱག་གཡས་སུ་བྱིན་ཏེ། རྡོ་རྗེ་ཐོད་དབྱུག་དབྱུག་པའི་སྒྲས། ། གཤིན་རྗེ་ལ་སོགས་འདར་ཞིང་འགྱེལ། ། ཁམས་གསུམ་མ་ལུས་འཇོམས་པ་ཡི། ། དཔའ་བོས་མཚན་མ་འདི་ཟུང་ཤིག ། བཛྲ་དཎྜ་ཧཱུྃ། ལྔ་པ་རལ་གྲི་ནི།
རལ་གྲི་སྐད་ཅིག་ཙམ་གྱིས་རལ་གྲི་གཤིན་རྗེའི་གཤེད་དུ་གྱུར། དེ་འོད་དུ་ཞུ་བ་རལ་གྲིའི་རྣམ་པར་གྱུར་པ་ཕྱག་གཡས་སུ་བྱིན་ཏེ། སངས་རྒྱས་ཀུན་གྱི་རལ་གྲི་ཆེ། ། ཁམས་གསུམ་ཀུན་གྱིས་ཕྱག་བྱས་པ། ། ལས་ཀྱི་རལ་གྲི་དམ་པ་འདི། ། རྨོངས་པའི་མགོ་བོ་གཅོད་ཕྱིར་ཁྱེར། ། བཛྲ་ཁཌྒ་ཧོ། དྲུག་པ་མདའ་གཞུ་ནི། ཧོཿལས་བྱུང་བའི་མདའ་གཞུ་བྱིན་ལ། ཆོས་རྣམས་ཐབས་དང་ཤེས་རབ་ཏུ། །
མདའ་དང་གཞུ་ཡིས་རྣམ་མཚོན་ཏེ། ། བུ་ཁྱོད་ཀྱིས་ནི་མི་འབྲལ་བར། ། ཚར་གཅོད་པ་དང་རྗེས་སུ་གཟུང༌། ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་སྭ། ཨ་ནུ་རཱ་ག་མི་ཞེས་བརྗོད་ལ་མདའ་ཕྱོགས་བཞིར་འཕེན་པའི་ཚུལ་བྱ། བདུན་པ་མཆོད་པ་ནི། སྡུག་པའི་གདོང་དུ་བལྟས་ནས་ནི། ། བལྟས་པར་གྱུར་པའི་བདེ་བ་དེ། ། སངས་རྒྱས་རྣམས་ལ་ཕུལ་ན་ནི། ། སྐད་ཅིག་གིས་ནི་གཟི་ཅན་འགྱུར། །
བུད་མེད་རྣམས་ཀྱིས་ཡོངས་བསྐོར་ཞིང༌། ། ཀུན་ནས་རྩེ་བའི་བདེ་བ་དེ། ། སངས་རྒྱས་རྣམས་ལ་ཕུལ་ན་ནི། ། སྐད་ཅིག་གིས་ནི་གཟི་ཅན་འགྱུར། ། དགེ་བའམ་ཡང་ན་མི་དགེ་བ། ། ལས་རྣམས་བྱས་པ་གང་ཡིན་པ། ། སངས་རྒྱས་རྣམས་ལ་ཕུལ་ན་ནི། ། སྐད་ཅིག་གིས་ནི་གཟི་ཅན་འགྱུར། ། བརྒྱད་པ་མིག་ཐུར་ནི། གསེར་གྱི་མིག་ཐུར་ ་་་་་པྲཾ་ལས་མིག་ཐུར་བསྐྱེད་པ་ནི་པྲཛྙཱ་པཱ་ར་མི་ཏ་ཞེས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མིང་གི་ཐོག་མ་ས་བོན་དུ་བྱས་པ་ཡིན་མོད།
རྭ་ལོའི་དབང་ཆུ་དང་རྒྱ་སྟོན་གཉིས་ཀས་སྒྲིབ་བྱེད་པྲཾ་ནག་པོ་ཞེས་འདི་ལྟར་བྱུང་བ་ཅི་ཡིན་མ་ངེས་པས་ཡིག་སྐྱོན་ཡིན་ནམ་བརྟག་བྱར་སྣང༌། གྱིས་མིག་གི་སྒྲིབ་བྱེད་པྲཾ་ནག་པོ་གནས་པ་བསལ་བར་བསམས་ལ། ཇི་ལྟར་མིག་མཁན་རྒྱལ་པོ་ཡིས། ། ཇི་ལྟར་ལིང་ཐོག་བསལ་བ་ལྟར། ། བུ་ཁྱོད་ཀྱིས་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། དགུ་པ་མེ་ལོང་ནི། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཀུན་ཏུ་འབྱུང༌། ། གཤིན་རྗེའི་གཤེད་པོ་དེ་ཉིད་ནི། ། མེ་ལོང་གཟུགས་བརྙན་དང་མཚུངས་པར། ། བུ་ཁྱོད་ཀྱི་ནི་སྙིང་ལ་གནས། ། འདི་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། བཛྲ་ཨཱ་དརྴ་ཧོཿ བཅུ་པ་ཕྲིན་ལས་ནི། སྣ་ཚོགས་རྡོ་རྗེ་བྱིན་ལ། ཞི་བའི་སེམས་ཀྱིས་ཞི་བ་སྟེ། །
ནད་ལ་སོགས་པ་ཞི་བར་གྱིས། ། རྒྱས་པའི་སེམས་ཀྱིས་རྒྱས་པ་སྟེ། ། ཚེ་དང་བསོད་ནམས་རྒྱས་པར་གྱིས། ། དབང་གི་སེམས་ཀྱིས་དབང་བསྐུར་ཏེ། ། མོས་པ་རྣམ་བཞི་དབང་དུ་བསྡུས། ། དྲག་པོའི་བསམ་པས་དྲག་པོ་སྟེ། ། མེ་ཡི་ཆར་སྤྲིན་དབབ་པར་གྱིས། ། བཅུ་གཅིག་པ་དངོས་གྲུབ་སྒྲུབ་པ་ནི། རལ་གྲི་མིག་སྨན་ས་འོག་དང༌། ། མཆིལ་ལམ་དེ་བཞིན་རིལ་བུ་སོགས། །
གྲུབ་ཆེན་བརྒྱད་ཅེས་བྱ་བ་ནི། ། བུ་ཁྱོད་ཀྱིས་ནི་སྒྲུབ་པར་གྱིས། ། བཅུ་གཉིས་པ་སེམས་ཅན་གྱི་དོན་བྱ་བ་ནི། ཞེ་སྡང་གིས་མནན་འགྲོ་གཟིགས་ནས། ། ཞེ་སྡང་གཤིན་རྗེའི་གཤེད་གཟུགས་སུ། ། བཅོམ་ལྡན་སྙིང་རྗེའི་དབང་མཛད་ནས། ། ཞེ་སྡང་ཐམས་ཅད་ཟད་པར་གྱིས། ། གཏི་མུག་གིས་མནན་འགྲོ་གཟིགས་ནས། ། གཏི་མུག་གཤིན་རྗེའི་གཤེད་གཟུགས་སུ། ། བཅོམ་ལྡན་སྙིང་རྗེའི་དབང་མཛད་ནས། །
གཏི་མུག་ཐམས་ཅད་ཟད་པར་གྱིས། ། ང་རྒྱལ་གྱིས་མནན་འགྲོ་གཟིགས་ནས། ། ང་རྒྱལ་གཤིན་རྗེའི་གཤེད་གཟུགས་སུ། ། བཅོམ་ལྡན་སྙིང་རྗེའི་དབང་མཛད་ནས། ། ང་རྒྱལ་ཐམས་ཅད་ཟད་པར་གྱིས། ། སེར་སྣས་མནན་པའི་འགྲོ་གཟིགས་ནས། ། སེར་སྣ་གཤིན་རྗེའི་གཤེད་གཟུགས་སུ། ། བཅོམ་ལྡན་སྙིང་རྗེའི་དབང་མཛད་ནས། ། སེར་སྣ་ཐམས་ཅད་ཟད་པར་གྱིས། ། འདོད་ཆགས་གིས་མནན་འགྲོ་གཟིགས་ནས། །
འདོད་ཆགས་གཤིན་རྗེའི་གཤེད་གཟུགས་སུ། ། བཅོམ་ལྡན་སྙིང་རྗེའི་དབང་མཛད་ནས། ། འདོད་ཆགས་ཐམས་ཅད་ཟད་པར་གྱིས། ། ཕྲག་དོག་གིས་མནན་འགྲོ་གཟིགས་ནས། ། ཕྲག་དོག་གཤིན་རྗེའི་གཤེད་གཟུགས་སུ། ། བཅོམ་ལྡན་སྙིང་རྗེའི་དབང་མཛད་ནས། ། ཕྲག་དོག་ཐམས་ཅད་ཟད་པར་གྱིས། ། བཅུ་གསུམ་པ་ཆོས་བཤད་པ་ནི། ཨོཾ་བཛྲ་ཧེ་ཏུ་མཱཾ། ཞབས་གཉིས་ཀྱི་འོག་ཏུ་འཁོར་ལོ་སྦྱིན།
ཨོཾ་བཛྲ་བྷཱ་ཥ་རཾ། གཡས་སུ་དུང༌། ཨོཾ་བཛྲ་གྷཎྜེ་ཨཿ གཡོན་དུ་དྲིལ་བུ། དྷརྨ་ཨ་ཞེས་པས་པང་དུ་པོ་ཏི་བྱིན་ལ། དེང་ནས་བརྩམས་ཏེ་རྫོགས་སངས་རྒྱས། ། ཞེས་པ་ནས་སྲུང་བར་མཛད། ཅེས་པའི་བར་བརྗོད། རིགས་ལྔའི་སྤྲུལ་བཤད་ནི། འཇིག་རྟེན་ཁམས་ནི་ཐམས་ཅད་དུ། །
སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བའི། ། ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་དུ་ཀུན་ལ་སྦྱར་ཏེ། ཁྱད་པར་ནི། རྡོ་རྗེའི། རིན་ཆེན། པདྨ། སྣ་ཚོགས་འཁོར་ལོ་རབ་ཏུ་བསྐོར། དེ་ལྟར་ན་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་སྐབས་སུ་གང་བབ་བརྗོད་ལ་བླ་མ་སྤྲུལ་སྐུ་ལས་བུམ་པའི་དབང་ཐོབ།
ལུས་ཀྱི་སྒྲིབ་པ་དག བསྐྱེད་རིམ་བསྒོམ་པ་ལ་དབང༌། དཔེ་ཞིང་ས་སྦྱང་བ་དང་འདྲ། སྤྲུལ་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། གསང་བའི་དབང་ཞུ་བའི་དོན་དུ་མཎྜལ་དང༌། ཕྱག་རྒྱ་ཕུལ་ལ། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། གསང་བའི་དབང་མཆོག་སྩལ་དུ་གསོལ། །
ཞེས་ལན་གསུམ་གྱིས་གསོལ་བ་བཏབ་ནས། འབྲུ་གསུམ་གྱིས་གདོང་གཡོགས་བཅིངས། གནས་གསུམ་ཨོཾ་ཨཱཿཧཱུྃ་གིས་བདུད་རྩིའི་གཏོར་ཏེ་བྱིན་གྱིས་བརླབས། བླ་མ་གཤིན་རྗེའི་གཤེད་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཞལ་ནས་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། རྡོ་རྗེའི་ལམ་ནས་ཡུམ་གྱིས་ཁར་བབས་པ་བླངས་ནས། བཏུང་བ་རིན་པོ་ཆེ་འདི་ནི། ། རྡོ་རྗེའི་ལུས་ནི་སྒྲུབ་བྱེད་པ། །
བུ་ཁྱོད་རྟག་པར་ཤེས་གྱིས་ལ། ། ཡིད་ལས་བྱུང་བའི་ཆུ་འདི་འཐུངས། ། ཞེས་གསུང་ཞིང་ལྗགས་ཐོག་ཏུ་སྩལ་བ་དེ། ཨ་ཧོ་མ་ཧཱ་སུ་ཁཾ་ཞེས་བརྗོད་ཅིང༌། མིད་པས་ལུས་ཐམས་ཅད་གང་ཞིག་ངག་གི་དྲི་མ་དག་ནས། འདོད་ཆགས་གཤིན་རྗེའི་གཤེད་དུ་གྱུར་པར་བསྒོམས་ལ། འབྲུ་གསུམ་གྱིས་གདོང་གཡོགས་ཕྱེ། ལུང་བསྟན་པ་ནི། སློབ་དཔོན་ཤཱཀྱ་ཐུབ་པའི་གཟུགས་ཀྱིས་མི་འཇིགས་པའི་ཕྱག་རྒྱ་སྤྱི་བོར་གཏུགས་ནས། འདིར་ནི་ཁྱོད་ལ་ངས་ལུང་བསྟན། །
གཤིན་རྗེའི་གཤེད་པོ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམ་ལས་བཏོན། ། ཀྱེ་དཔལ་ཆེ་གེ་མོ་ཞེས་བྱ་བ། ཨོཾ་སརྦ་ཏ་ཐཱ་ག་ཏ་ས་མ་ཡ་སྟྭཾ། བྷུརྦྷུརྦ་སྭཿ ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ལུང་བསྟན་པར་མཛད་དེ། སྔགས་འདི་དང་ཕྱག་རྒྱ་འདིའི་མཐུ་ཡིན་པས་འདི་ལ་དད་པར་གྱིས་ཤིག དེ་ལྟར་ན་བྷ་གའི་དཀྱིལ་འཁོར་དུ་བླ་མ་ལོངས་སྐུ་ལས་གསང་དབང་ཐོབ། ངག་གི་སྒྲིབ་པ་དག
རང་བྱིན་རླབས་བསྒོམ་པ་ལ་དབང༌། དཔེ་ས་བོན་བཏབ་པ་དང་འདྲ། ལོངས་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། ཤེས་རབ་ཡེ་ཤེས་ཀྱི་དབང་ཞུ་བའི་དོན་དུ་མཎྜལ་ཕུལ་ལ། རྡོ་རྗེ་འཆང་གིས་འགྲོ་བསྐྱབ་ཕྱིར། ། ཡོན་ཏན་འབྱུང་གནས་བྱིན་པ་ལྟར། ། དེ་བཞིན་སློབ་དཔོན་ཁྱེད་ཀྱིས་ཀྱང༌། ། ཤེས་རབ་ཡེ་ཤེས་དབང་བསྐུར་སྩོལ། ། ཞེས་ལན་གསུམ་གྱིས་གསོལ་བ་བཏབ་ནས། གདོང་གཡོགས་བཅིངས།
བྱིན་གྱིས་བརླབས། བླ་མ་དང་གཙོ་བོ་དབྱེར་མེད་པའི་ཐུགས་ཀ་ནས་ཕྱག་རྒྱ་མཚན་ཉིད་དང་ལྡན་པ་སྤྲུལ་ཏེ། ཕྱག་རྒྱའི་ལག་པ་གཡས་པ་ནས་བཟུང་སྟེ། རང་གི་ལག་པ་གཡོན་དུ་གཏད་པར་མོས་ལ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ལྷ་མོ་འདི་ནི་ཕྱག་རྒྱ་ཆེ། ། མཐའ་ཡས་བདེ་བ་སྟེར་བ་མོ། ། ཁྱེར་ལ་མཆོད་པ་དག་ཏུ་གྱིས། ། ཕྱག་རྒྱས་རྟོག་པ་མེད་དམ་ཞེས་དྲི་བ་ནི། དྲི་ཆེན་དྲི་ཆུ་ལ་སོགས་དང༌། །
བཙོག་ཟ་དེ་དག་ཡིད་ཆེས་སམ། ། བུད་མེད་རྣམས་ལ་རྟག་གུས་དང༌། ། བྷ་ག་ལ་ཡང་འོ་བགྱིད་པར། ། བུ་ཁྱོད་སྤྲོ་བ་ཡིན་ནམ་ཅི། ། སློབ་མས་རྣམ་རྟོག་མེད་པར་ལན་གདབ་པ། དྲི་ཆེན་དྲི་ཆུ་ལ་སོགས་འཚལ། ། བཙོག་ཟ་དེ་དག་ཡིད་ཆེས་སོ། ། བུད་མེད་རྣམས་ལ་རྟག་གུས་དང༌། ། བྷ་ག་ལ་ཡང་འོ་བགྱིད་པར། ། ལྷ་མོ་བདག་ནི་ཅིས་མི་སྤྲོ། །
ཕྱག་རྒྱས་དྲི་ཞིམ་པོས་བགོས་པའི་པདྨ་བསྟན་ཏེ། ཨེ་མ་ང་ཡི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། གལ་ཏེ་ཆོ་ག་བཞིན་བསྟེན་ན། ། དེ་ཡི་མདུན་ན་ང་གནས་ཏེ། ། སངས་རྒྱས་ཉེས་པ་ལ་སོགས་པ། ། བྱ་བ་པདྨར་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་ནི། ། འདི་ཉིད་ན་ནི་རྟག་ཏུ་གནས། ། བླུན་པོ་གང་ཞིག་འདི་སྤོང་བ། །
དེ་ལ་མཆོག་གི་དངོས་གྲུབ་མེད། ། སྟྭཾ་པདྨ་བྷཉྫ་མོཀྵ་ཧོཿ ཞེས་བརྗོད་དེ་པང་དུ་བྱོན། རང་དང་ཕྱག་རྒྱ་རོ་ལངས་མར་མངོན་རྟོགས་ནས་འབྱུང་བ་ལྟར་གཉིས་ཀ་ལྷར་བསྐྱེད། སྐུ་གསུང་ཐུགས་དང་སྐྱེ་མཆེད་ཀྱི་ལྷ་རྣམས་ཀྱང་བཀོད་དེ། ཡབ་ཀྱི་ལྷ་རྣམས་ཕོ་དང༌། ཡུམ་གྱི་ལྷ་རྣམས་ལྷ་མོའི་རྣམ་པར་གསལ་བཏབ། གཉིས་ཀའི་མཁའ་གསང་ཡང་དཀྱུས་ལྟར་བྱིན་གྱིས་བརླབས། གཉིས་ཀའི་སྤྱི་བོར་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བར་ཧཾ་མགོ་ཐུར་དུ་བལྟ་བ། མགྲིན་པར་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པར་ཨོཾ་མགོ་གྱེན་དུ་བལྟ་བ།
སྙིང་གར་ཆོས་ཀྱི་འཁོར་ལོ་རྩ་འདབ་བརྒྱད་པར་ཧཱུྃ་མགོ་ཐུར་དུ་བལྟ་བ། ལྟེ་བར་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བར་ཨཾ་མགོ་གྱེན་དུ་བལྟ་བ། གསང་གནས་བདེ་སྐྱོང་འཁོར་ལོ་རྩ་འདབ་སོ་གཉིས་པའི་ལྟེ་བར་ཕཊ་རྣམས་གསལ་གདབ། གཤིན་རྗེའི་གཤེད་ཡབ་ཡུམ་སྐུ་གསུང་ཐུགས་དང་སྐྱེ་མཆེད་ཀྱི་ལྷ་རྣམས་སྙོམས་འཇུག་བྱས། ཐམས་ཅད་ཀྱི་ཐིག་ལེ་ཧཾ་ལ་འདུས། ཡབ་ཡུམ་སྙོམས་པར་ཞུགས་པས། ལྟེ་བའི་ཨཾ་ལས་མེ་སྦར། སྙིང་གའི་ཧཱུྃ་མགྲིན་པའི་ཨོཾ་མེས་བསྲེགས། སྤྱི་བོའི་ཧཾ་ལས་བྱང་སེམས་ཕབ། མགྲིན་པར་དགའ་བ།
སྙིང་གར་མཆོག་དགའ། ལྟེ་བར་དགའ་བྲལ་གྱི་དགའ་བ། གསང་གནས་སུ་ལྷན་ཅིག་སྐྱེས་པའི་དགའ་བའི་ཡེ་ཤེས་མངོན་དུ་བྱས་པར་བསམ། ཡིད་ཀྱི་དྲི་མ་དག་ནས་ཞེ་སྡང་གཤིན་རྗེའི་གཤེད་དུ་གྱུར་པར་མོས་ལ་གདོང་གཡོགས་ཕྱེ། མཐའ་རྟེན་དུ་དབུགས་དབྱུང་བ་ནི། སློབ་མའི་སྤྱི་བོར་ལག་པ་བཞག་ལ། འདོད་ཆགས་བྲལ་བ་ལྟ་བུའི་སྡིག ། ཁམས་གསུམ་ན་ནི་སྡིག་མེད་དེ། ། དེ་བས་འདོད་ལ་ཆགས་བྲལ་བ། ། ཁྱོད་ཀྱིས་ནམ་ཡང་མ་བྱེད་ཅིག །
ཞེས་སོ། ། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་བླ་མ་ཆོས་ཀྱི་སྐུ་ལས་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག དཀྱིལ་འཁོར་འཁོར་ལོ་བསྒོམ་པ་ལ་དབང༌། དཔེ་མྱུ་གུ་སྐྱེས་པ་དང་འདྲ། ཆོས་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། དབང་བཞི་པ་ཞུ་བའི་དོན་དུ་མཎྜལ་ཕུལ་ལ། ཁྱོད་ཞབས་པདྨའི་བཀའ་དྲིན་གྱིས། ། གཙོ་བོའི་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང༌། །
བཀའ་དྲིན་གྱིས་ནི་བསྐྱབ་ཏུ་གསོལ། ། ཞེས་ལན་གསུམ་གྱིས་གསོལ་བ་གདབ། གདོང་གཡོགས་བཅིངས། བྱིན་གྱིས་བརླབས་ནས། རྒྱལ་མཚན་ཅན་གྱི་ཁྱམས་མཐོང་ནས། ། དེར་ནི་འོ་མ་རབ་བསྒྲུབ་བྱ། ། འོ་མ་ལས་སེམས་ཅིག་གོམས་ནས། ། ཕྱག་རྒྱ་ཆེན་པོ་རབ་སྒྲུབ་འགྱུར། ། ཞེས་བརྗོད་ལ་དོན་བཤད་དེ། རྒྱལ་མཚན་ཡབ་ཀྱི་རྡོ་རྗེ།
ཁྱམས་ཡུམ་གྱི་མཁའ། འོ་མ་སྒྲུབ་པ་ནི་ཐིག་ལེ། དབབ་བཟུང་བཟློག་བཀྲམ་པས་ཞུ་བ་དེ་ལྷན་ཅིག་སྐྱེས་པའི་ཡེ་ཤེས་འཆར་ལ། དེ་ལ་སེམས་གོམས་པ་ལས་རང་བཞིན་ལྷན་སྐྱེས་བདེ་གསལ་མི་རྟོག་པ་སྐྱེས་པ་ནི་ཡེ་ཤེས་ཕྱག་རྒྱ་ཆེན་པོ་སྟེ་དེ་ཉིད་རབ་ཏུ་བསྒྲུབ་བྱར་འགྱུར་རོ། ། ཅེས་སོ། ། གདོང་གཡོགས་ཕྱེ། མཐའ་རྟེན་དུ་གཟེངས་བསྟོད་པ་ནི། དེང་ཚེ་བདག་ནི་འབྲས་བུར་བཅས། ། དེ་རིང་གསོན་པ་འབྲས་བུར་བཅས། ། དེ་རིང་སངས་རྒྱས་རིགས་སུ་སྐྱེས། །
དེ་རིང་སངས་རྒྱས་ཀུན་དང་མཉམ། ། ཞེས་བརྗོད་དོ། ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། བླ་མ་ངོ་བོ་ཉིད་ཀྱི་སྐུ་ལས་ཚིག་དབང་ཐོབ། ཡེ་ཤེས་ཀྱི་སྒྲིབ་པ་དག ཕྱག་རྒྱ་ཆེན་པོ་བསྒོམ་པ་ལ་དབང༌། དཔེ་སྟོན་ཐོག་ཐོབ་པ་དང་འདྲ། ངོ་བོ་ཉིད་ཀྱི་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། ཞེས་པས་རྟོགས་པ་བསྐྱེད་དོ། ། དེ་ནས་གནས་སྐབས་དེ་དག་ཏུ་ཐོབ་པའི་དམ་ཚིག་བསྲུང་སྡོམ་བགྱི་སྙམ་པས།
གཙོ་བོས་ཇི་ལྟར་སོགས་ལན་གསུམ་དང༌། དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ་ཏེ། ལུས་ལོངས་སྤྱོད་ཐམས་ཅད་ཀྱང་འབུལ་ཆ་ཤས་ནས་ལོངས་སྤྱད་དུ་གསོལ་སྙམ་པས། དེང་ནས་བརྩམས་སྟེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ཀྱིས། ། ཁྱེད་ཀྱིས་སློབ་མར་གཟུང་བ་དང༌། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད་དོ། ། དེ་ནས་དབང་བླང་བའི་ཡུལ་དང༌། ལེན་པ་པོ་དང༌།
ལེན་པའི་ཚུལ་གསུམ་ག་རང་བཞིན་མེད་པ་སྒྱུ་མ་ལྟ་བུར་ཤེས་པའི་ངང་ནས། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང༌། ། དེ་བཞིན་དེ་ཉིད་ངེས་པར་འབྱུང༌། ། བདེན་པ་དེ་ཡིས་དཀྱིལ་འཁོར་ནི། ། གཟུགས་བརྙན་གསལ་བར་སློབ་མ་རྣམས། ། ཀུན་གྱིས་དྲི་མེད་མཐོང་བར་ཤོག ། ཅེས་བདེན་སྟོབས་ལན་གསུམ་བརྗོད་དོ། །
སྐབས་འདིར་གཏོར་མ་རྣམས་ནང་མཆོད་ཆུ་ཆང་གིས་བྲན་ལ། སྟ་གོན་གྱི་སྐབས་སུ་བཤད་པ་ལྟར་གྱིས་ཆོ་གས་འཇིག་རྟེན་ལས་འདས་དང་མ་འདས་པའི་གཏོར་མ་དབུལ་ལོ། ། གཉིས་པ་སློབ་མ་གཞུག་ཅིང་དབང་བསྐུར་བ་ནི། ལྷག་གནས་བྱས་པའི་སློབ་མ་རྣམས། ། དང་པོར་དཀྱིལ་འཁོར་འཇུག་པ་ལ། ། ཁྲུས ༡ ་བྱས་མཎྜལ ༢ ་བགེགས་བསྐྲད ༣ ་བྱ། ། མིག ༤ ་དར་མེ་ཏོག ༥ ་གཏད་གསོལ ༦ ་གདབ། ། རྒྱུད་བཤགས ༧ ་སྡོམ ༨ ་གཟུང་བྱིན་གྱིས་བརླབས ༩ ། །
ནང་གི་སེམས ༡༠ ་བསྐྱེད་གསང ༡༡ ་བར་གདམས། ། དྲིས ༡༢ ་ལེན་བྱས་ཏེ་ནང ༡༣ ་དུ་འཁྲིད། ། ཕྱག ༡༤ ་འཚལ་དམ ༡༥ ་གཞག་ཡེ་ཤེས ༡༦ ་དབབ། ། གསོལ ༡༧ ་གདབ་ལྟས ༡༨ ་བརྟག་མེ ༡༩ ་ཏོག་དོར། ། གདོང ༢༠ ་དབྱེ་དཀྱིལ ༢༡ ་འཁོར་བསྟན་པའོ། ། དབང་ལ་སློབ་མ་སློབ་དཔོན་གཉིས། ། དང་པོར་མཎྜལ་གསོལ་བ་གདབ། ། བགེགས་བསལ་དཀྱིལ་འཁོར་གནང་བ་ཞུ། ། ཆུ་དང་དབུ་རྒྱན་རྡོ་རྗེ་དང༌། །
དྲིལ་བུ་མིང་དབང་བརྟུལ་ཞུགས་སོ། ། སློབ་དཔོན་དབང་ལ་བཞི་ཡོད་པའི། ། ཀུན་ལ་མཎྜལ་གསོལ་གདབ་བཅས། ། བུམ་དབང་མཆོད་ནས་རབ་གནས་བྱ། ། རྣམ་དག་བསྟན་ལ་རྗེས་གནང་བྱིན། ། གསང་དབང་བསྐུར་ནས་ལུང་བསྟན་བྱ། ། ཤེས་རབ་ཡེ་ཤེས་དབུགས་དབྱུང་དང༌། ། བཞི་པ་གཟེངས་བསྟོད་བཅས་པ་སྟེ། ། མཚམས་སྦྱོར་བརྡ་སྤྲོད་ཙམ་མ་གཏོགས། ། གོང་གི་བདག་འཇུག་ཁོ་ནས་རྟོགས། །
ཞེས་པ་ལྟར་རོ། ། གསུམ་པ་རྗེས་ཀྱི་ཆོ་ག་ནི། མཆོད་པ་རྣམས་ཁ་གསོས་ལ། བསང་སྦྱངས་བྱིན་གྱིས་བརླབས་ནས། ཕྱི་ནང་ཡིད་བྱུང་གི་མཆོད་བསྟོད་འདོད་གསོལ་རྣམས་བྱ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ལ། རས་བྲིས་ཡིན་ན། ཕྱོགས་བཅུ་ན་བཞུགས་པའི་སོགས་ཀྱི་མཐར། ཁྱད་པར་དུ་ཡང་རས་བྲིས་ཀྱི་དཀྱིལ་འཁོར་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ།
ཞེས་སོགས་དང༌། རྡུལ་ཚོན་གྱི་ཕྱོགས་ལ། གཤེགས་གསོལ་གྱི་ཉིན་མ་གཏོགས་པའི་ཉི་མ་སྔ་མ་རྣམས་ལ་གོང་གི་ཁྱད་པར་དུ་ཡང་ཞེས་པའི་རྗེས་སུ་རྡུལ་ཚོན་གྱི་དཀྱིལ་འཁོར་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས། ཇི་སྲིད་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་ཞེས་སོགས་བརྗོད་ལ། རྟེན་མེད་པའི་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ་བ་དང༌། དམ་ཚིག་པ་རང་ལ་བསྡུ་བ་སོགས་བྱའོ། ། རྡུལ་ཚོན་གཤེགས་གསོལ་གྱི་ཉིན་རྗེས་ཆོག་གི་ཚེ་བུམ་པ་རྣམས་ཁྱམས་ཀྱི་སྟེང་དུ་བཞག་ལ། ཆོ་ག་གཞན་རྣམས་སྔ་མ་དང་འདྲ་བ་ལས། མ་འབྱོར་པ་དང་སོགས་ཀྱི་རྗེས་སུ། བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་སོགས་ཀྱིས་ནོངས་པ་བཟོད་པར་གསོལ།
གཏོར་མགྲོན་རྟེན་ཡོད་པ་རྣམས་ལ་བརྟན་བཞུགས་བྱས་ལ། ཨོཾ་ཁྱེད་ཀྱིས་སེམས་ཅན་སོགས་ཀྱིས་མཐར། མཐེབ་སྲིན་གྱི་སེ་གོལ་དང༌། བཛྲ་མུཿ རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་དང༌། རྡུལ་ཚོན་གྱི་ཡེ་ཤེས་པ་དང༌། བུམ་ནང་གི་ཡེ་ཤེས་པ་རྣམས་ཆོས་ཀྱི་དབྱིངས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ་ཨོཾ་ཨཱཿཧཱུྃ་ཞེས་བརྗོད། དེ་ནས་རོལ་མོ་དང་བཅས་ཏེ།
ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་ཏྭཏ་ཅེས་དང༌། ཨོཾ་གི་ལི་གི་ལི་ཧཱུྃ་ཛཿ ཞེས་བརྗོད་ཀྱིན་དེ་ཁོ་ན་ཉིད་དྲན་པས། རྡོ་རྗེའི་རྩེས་དབང་ལྡན་གྱི་རྩིག་པ་དང་པོར་གཤེགས། དེ་ནས་གཡས་སྐོར་གྱིས་རིམ་པས་ཅི་བདེར་གཤེགས་སུ་གསོལ། གཙོ་བོའི་མཚན་མ་རང་གི་སྤྱི་བོར་བཞག རྡུལ་ཚོན་འདོད་པ་རྣམས་ལ་ལྷའི་མཚན་མ་ནས་སྦྱིན། གཞན་རྣམས་མཐའ་ནས་རིམ་པས་བསྡུས་ཏེ་ཟ་མ་ཏོག་ལ་སོགས་པར་བླུགས་ལ། རྡུལ་ཚོན་ཆུ་བོར་སྤྱན་དྲང་བའི་ཆོ་གའམ། མི་ནུས་ནའང་རྒྱ་མཚོར་འབབ་པའི་ཆུ་ཀླུང་ལ་སོགས་པར་གཤེགས་སུ་གསོལ།
ཐིག་རྗེས་རྣམས་དྲི་ཞིམ་པོའི་ཆུས་མཐའ་ནས་རིམ་གྱིས་ཕྱིས་ཏེ་རྗེས་མི་མངོན་པར་བྱས་ལ། བཀྲ་ཤིས་ཀྱི་གླུ་དང་མེ་ཏོག་གི་སིལ་མས་ཕྱོགས་ཀུན་ཏུ་འཐོར་ཞིང༌། ཚོགས་ཀྱི་འཁོར་ལོའམ་དཔའ་བོའི་སྟོན་མོ་ལ་སོགས་པའི་དགའ་སྟོན་རྒྱ་ཆེན་པོ་བྱའོ། ། གང་ཞིག་ལ་བརྟེན་རིམ་གཉིས་བསྒོམ་བཟླས་ལྷུར་བགྱིད་པའི། ། རྣལ་འབྱོར་པ་དེས་ལས་ཚོགས་རབ་འབྱམས་དབང་འབྱོར་ཞིང༌། ། ཉི་མའི་བུར་བཅས་ཡིད་སྲུབས་དཔུང་ལས་རྣམ་རྒྱལ་བའི། ། མཆོག་དངོས་གྲུབ་པ་བདེ་སྟེར་ལྷ་མཆོག་དུས་ཀྱི་དགྲ། ། འགྲོ་འདུལ་ཡེ་ཤེས་རྟེན་དང་བརྟེན་པའི་གཟུགས་རྣམ་ཉིད། ། དབང་གཞུ་དར་བབ་ལང་ཚོར་སྒྲུབ་ཀྱིན་མཆོད་པ་དང༌། ། བདག་གཞན་འཇུག་དང་དབང་བསྐུར་ཆོ་ག་མཁས་གྲུབ་ཀྱི། །
ཞལ་ལུང་འདབ་བརྒྱའི་ཁ་འབྱེད་སྒེག་མོའི་འགྲམ་ཆང་འདི། ། སྔོན་བྱོན་དམ་པས་སྤེལ་བའི་དབང་རྒྱུན་མཐོ་རིས་ཀླུང༌། ། མ་བརྟགས་གཤར་རྒྱུག་དྲང་སྲོང་གསུས་པར་བཅིངས་པ་དང༌། ། སྨིན་བྱེད་བཏགས་པས་བསྟན་པ་གྱི་ནར་བགྱིད་འགྱུར་གྱི། ། དྭོགས་པས་མདུན་བསུ་ལྷག་བསམ་བྷ་གི་ར་ཐས་བྱས། ། རྒྱུད་གཞུང་དགོངས་པས་རྣམ་གསལ་མིན་པ་དཔྱིས་འབྱིན་དུ། ། དཔྱད་དོན་ཚུལ་བཞིན་འདོམས་ལ་བསྙེངས་བྲལ་བློ་གྲོས་འདི། ། དྲན་དབང་གཞན་གྱི་བློ་ནི་མ་བྱིན་བླངས་སྙམ་དུ། ། དོགས་པས་ཚོགས་གསུམ་གད་མོར་ཁོང་ནས་དགོད་པ་འདྲ། ། རྣམ་དཀར་དགེ་ཚོགས་ཆུ་སྐྱེས་ཁྲོད་ནས་འཕོས་པའི་དྲིས། །
ལུས་ཅན་བུང་བའི་ཚོགས་རྣམས་གསང་ཆེན་ཐེག་པའི་ཚལ། ། མགྲོན་དུ་གཉེར་བྱས་སྨིན་གྲོལ་གདམས་པའི་སྦྲང་རྩིས་འཚོ། ། ལུང་རྟོགས་ལང་ཚོ་དར་བབ་འཕུར་ལྡིང་བསྒྱུར་ཕྱིར་བསྔོ། ། ཞེས་དཔལ་གཤིན་རྗེའི་གཤེད་ནག་པོ་གདོང་དྲུག་ལྷ་ཉེར་གཅིག་པའི་དཀྱིལ་འཁོར་གྱི་ཆོ་ག་སྨིན་བྱེད་འདབ་བརྒྱ་ཕྱེ་བའི་འགྲམ་ཆང་ཞེས་བྱ་བ་འདི་ནི། དཔལ་ས་སྐྱའི་ཕྲིན་ལས་ཀྱི་སྣང་ཆེན་འགྱེད་པའི་མདོ་སྔགས་རབ་འབྱམས་པ་སངས་རྒྱས་བཟང་པོ་པའི་གསུང་གིས། སྒྲུབ་ཐབས་དཀྱིལ་འཁོར་ཆོ་ག་འདི་དག་ཚིག་དོན་བསྡུས་ཆེས་པས་རྗེས་འཇུག་འགའ་ཞིག་གིས་ཆོ་ག ཡང་དག་པ་ཞིག་འབྱོར་དཀའ་བ་མཆིས་པས། ཤིན་ཏུ་གསལ་བ་ཞིག་གྱིས་ཞེས་བསྐུལ་བའི་ངོར། རྭ་ལོ་ཆེན་པོ། རྗེ་བཙུན་གྲགས་པ།
མཁས་གྲུབ་རྒྱ་སྟོན། རྗེ་ངོར་ཆེན་ཡབ་སྲས་ལ་སོགས་པ་ལུགས་འདི་ལ་ཚད་མར་གྱུར་པ་རྣམས་ཀྱི་གསུང་རབ་དང་མི་འགལ་བར། བནྡེ་ཚུལ་ཁྲིམས་རིན་ཆེན་ནམ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེར་བཏགས་པས། ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
