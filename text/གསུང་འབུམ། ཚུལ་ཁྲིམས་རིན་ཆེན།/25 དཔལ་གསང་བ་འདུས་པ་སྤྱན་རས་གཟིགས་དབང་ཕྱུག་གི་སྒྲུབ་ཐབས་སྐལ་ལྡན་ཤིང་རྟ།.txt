གསུང་འབུམ། ཚུལ་ཁྲིམས་རིན་ཆེན།
པོད ༢༥
དཔལ་གསང་བ་འདུས་པ་སྤྱན་རས་གཟིགས་དབང་ཕྱུག་གི་སྒྲུབ་ཐབས་སྐལ་ལྡན་ཤིང་རྟ།
༼ང་༽ ༄༅། །སཱདྷནབྷགཱིརཐནཱམཤྲཱིགུཧྱསམཱཛཱཝལོཀིཏེཤྭརཥྱབིཛཧཱརམ།།
༄༅། །དཔལ་གསང་བ་འདུས་པ་སྤྱན་རས་གཟིགས་དབང་ཕྱུག་གི་སྒྲུབ་ཐབས་སྐལ་ལྡན་ཤིང་རྟ་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་པྲྀཏྟ་སྐྱེ་འགྲོ་ལ་པྲསྟཱ་ར་བཞི་སྟོང་གོ་དྲུག་མཆིས་པའི་ནང་གསེལ་རིགས་གནས་ཞེས་བྱ་བ་ཨུདྡིཥྚ་ཆིག་སྟོང་སུམ་བརྒྱ་གྱ་གཉིས་ཡང་བའི་བྱ་བ་གཅིག་ཡང་བ་བཅུ་གཉིས་རྗེས་འབྲང་དང་བཅས་པས་མཛེས་པར་སྤྲས་པའོ།། ༄༅། །ཏྲིཀཱ་ཡ་ནེཏསྱམུཁཱིཔརཱམིཏཱརྀཏུམྭིཤུདྡྷསཡབྷུཛཱཿལཏཱརུཎ། སྶམཏྭཔརྻངྐབྷཝཾཤམཽཔདཽཤུབྷཾཔྲཡཙྪནྟྭཝལོཀིཏོགུརུཿ།། ༄༅། །སྐུ་གསུམ་མཚོན་པའི་ཞལ་མངའ་ཕ་རོལ་ཕྱིན། ། དུས་སུ་རྣམ་དག་ཕྱག་གི་འཁྲི་ཤིང་དམར། ། སྲིད་ཞི་མཉམ་ཉིད་ཞབས་ཟུང་སྐྱིལ་ཀྲུང་ཅན། ། བླ་མ་སྤྱན་རས་གཟིགས་ཀྱིས་དགེ་ལེགས་སྩོལ། །
འདུས་པའི་རྒྱུད་དང་སངས་རྒྱས་ཡེ་ཤེས་ཞབས། ། ཞལ་ལུང་ཀུན་བཟང་ལ་བརྟེན་ཨ་ཏི་ཤས། ། དཔལ་ལྡན་འཇིག་རྟེན་དབང་ཕྱུག་ལམ་གྱི་རིམ། ། སྣང་བྱེད་འཆར་ཀའི་དཀྱིལ་ལྟར་གསལ་བར་མཛད། ། གང་དེའི་ཕྲིན་ལས་ལུགས་བཟང་ཉིན་མོར་བྱེད། ། དཔྱད་གསུམ་རྣམ་དག་ཤིང་རྟར་མངའ་གསོལ་ནས། ། གངས་ཅན་མཁའ་དཀྱིལ་བརྟན་བྱེད་ཀུན་དགའ་བཟང༌། ། སྲས་བཅས་རྣམ་པར་ཐར་པ་བསམས་ཀྱིན་དད། ། འོན་ཏེ་ཚིག་སྡུད་རྡོ་རྗེའི་མདུད་ནང་དུ། ། སྦས་དོན་རྣམ་དཔྱོད་སོར་རྩེས་དགྲོལ་བ་ལ། །
ཐུགས་རྗེར་ལྡན་པའི་བླ་མ་ལྷ་སྲུང་རྣམས། ། དགྱེས་འཛུམ་དཀར་པོར་དམུལ་བའི་གནང་བ་སྩོལ། ། ཚུལ་འདི་མོང་རྟུལ་ཚོགས་སུ་བྲིན་མིན་ཡང༌། ། སྐལ་མཉམ་བློ་ལྡན་དགྱེས་པའི་དཔལ་འགྱུར་སྲིད། ། དབྱངས་སྙན་ཡིད་འཕྲོག་འོན་པའི་བཏང་སྙོམས་དེ། ། ཐོས་འཛིན་ལྡན་པས་མཉན་འོས་མ་ཡིན་ནམ། ། དེ་ལ་འདིའི་དཀྱིལ་འཁོར་དུ་དབང་བཞི་བསྐུར་བ་རྫོགས་པར་ཐོབ་ཅིང་དམ་ཚིག་དང་སྡོམ་པར་ལྡན་པས། བསམ་གཏན་གྱི་ཁང་པ་དབེན་ཞིང་ཉམས་དགའ་བར་བདེ་བའི་སྟན་ལ་འདུག་སྟེ། བདག་གི་རྣལ་འབྱོར་བསྒོམ་པ་ལ། དང་པོ་སྦྱོར་བའི་ཏིང་ངེ་འཛིན།
དཀྱིལ་འཁོར་རྒྱལ་མཆོག་གི་ཏིང་ངེ་འཛིན། ལས་རྒྱལ་མཆོག་གི་ཏིང་ངེ་འཛིན་ཏེ་གསུམ། དང་པོ་ལ་སྔོན་དུ་འགྲོ་བའི་རྣལ་འབྱོར། དངོས་གཞི་རྟེན་དང་བརྟེན་པའི་རྣལ་འབྱོར། རྗེས་སུ་ཆགས་པའི་རྣལ་འབྱོར་རོ། ། རྣལ་འབྱོར་བསྒོམ་པའི་སྔོན་དུ་འགྲོ་བ། དང་པོ་ལའང་ཚངས་པའི་གནས་བཞི་བསྒོམ་པ། ལྷ་འགྲུབ་པའི་རྒྱུ་ཚོགས་གཉིས་བསགས་པ་སྟེ་གསུམ་ལས། དང་པོ་ལ། སྐྱབས་འགྲོ་སེམས་བསྐྱེད།
རྡོ་རྗེ་སེམས་དཔའི་བསྒོམ་བཟླས། བགེགས་བསལ་བའོ། ། དང་པོ་ནི། བདག་དང་འགྲོ་བ་སོགས་ནས་སྐྱབས་འགྲོ་སེམས་བསྐྱེད་སྤྱི་ལྟར་བྱའོ། ། གཉིས་པ་ནི། རང་གི་སྤྱི་བོར་སྣ་ཚོགས་པདྨ་དང་ཟླ་བའི་གདན་ལ། སྐད་ཅིག་གིས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་གཉིས། རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རལ་པའི་ཐོར་ཅོག་ཅན།
ཞི་ཞིང་སྒེག་པའི་ཉམས་དང་ལྡན་པ། རིན་པོ་ཆེའི་རྒྱན་བརྒྱད་ཀྱིས་བརྒྱན་ཞིང་སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཡབ་ཀྱི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས་ཞེས་སོགས་སྤྱི་དང་མཐུན་པར་བྱས་ལ། རྡོ་རྗེ་སེམས་དཔའི་ཡི་གེ་བརྒྱ་པ་ཉེར་གཅིག་ཙམ་བཟླས་མཐར་ཐལ་མོ་སྦྱར་ཏེ། ཕྱག་འཚལ་བསྟོད་དེ་ཕྱག་འཚལ་འདུད་སོགས་ནས། རང་གི་ལུས་འཇའ་ཚོན་ལྟ་བུར་གྱུར་པར་བསམ་མོ། ། གསུམ་པ་ནི།
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ། སརྦ་དུཥྚཱན་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ་ཧཱུྃ་ཧཱུྃ་ཧཱུྃ། བཛྲ་ཀཱི་ལ་ཡ། བཛྲ་དྷ་རོ་ཨཱ་ཛྙཱ་པ་ཡ་ཏི། ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཕཊ། ཅེས་པའི་སྔགས་འདིས་ཕྱོགས་བཅུའི་བགེགས་ཐམས་ཅད་བསལ་བར་བྱའོ། ། གཉིས་པ་ནི། རང་སྐད་ཅིག་གིས་དཔལ་འཇིག་རྟེན་དབང་ཕྱུག་ཏུ་གསལ་བའི་སྙིང་གར་ཨ་དཀར་པོ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿའི་ཡི་གེ་པདྨ་རཱ་གའི་མདོག་ལྟ་བུ་སེམས་གཟུང་འཛིན་གཉིས་དང་བྲལ་བའི་ངོ་བོ། དེ་ལས་འོད་འཕྲོས་པས་ཁམས་གསུམ་གྱི་སེམས་ཅན་ཐམས་ཅད་སྣང་བར་བསམས་ནས།
ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་བརྗོད། གསུམ་པ་ནི། སླར་ཡང་སྙིང་གའི་ཧྲཱིཿཡིག་ལས་འོད་ཟེར་འཕྲོས་པས། བཅོམ་ལྡན་འདས་འཇིག་རྟེན་དབང་ཕྱུག་ལྷ་བཅུ་དགུའི་དཀྱིལ་འཁོར་གཙོ་བོའི་དབུ་ལ་བླ་མ་རིགས་བདག་གི་ཚུལ་དུ་བཞུགས་པ་ལ་སངས་རྒྱས་བྱང་ཆུབ་སེམས་དཔའ་དང༌། རྡོ་རྗེ་རྣལ་འབྱོར་མ་ནམ་མཁའི་དཀྱིལ་འཁོར་ཁྱབ་པས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས། འོད་ཟེར་གྱི་རྩེ་མོ་ལས་བྱུང་བའི་ཉེ་བར་སྤྱོད་པ་རྣམས་ཀྱིས་མཆོད་པར་བསམ་ཞིང་ངག་ཏུ།
ཨོཾ་སརྦ་ཏ་ཐཱ་ག་ཏ་པུཥྤེ་པཱུ་ཛ་མེ་གྷ་ས་མུ་དྲ་སྥ་ར་ཎ་ཤྲཱི་ཡེ་ཨཱཿཧཱུྃ་ཞེས་པས་མེ་ཏོག དེ་བཞིན་དུ་དྷཱུ་པེས་བདུག་སྤོས། ཨཱ་ལོ་ཀེས་མར་མེ། གནྡྷེས་དྲི། ནཻ་ཝི་དྱས་ཞལ་ཟས། ཤབྡས་རོལ་མོ་དབུལ། ཨོཾ་ཨཱཿརཱུ་པ་བཛྲི་ཧཱུྃ་ཞེས་པས་གཟུགས་དང༌། ཤབྡས་སྒྲ། གནྡྷེས་དྲི། ར་སས་རོ།
སྤརྵེས་རེག་རྡོ་རྗེ་མའི་མཆོད་པ་ཕུལ་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བརྗོད། དེ་ནས་འོད་ཟེར་གྱི་རྩེ་མོ་ལས་བྱུང་བའི་སྤྲུལ་པ་རྣམས་ཀྱིས། ཚོགས་ཞིང་རྣམས་ཀྱི་སྤྱན་སྔར་པུས་མོའི་སླ་ང་ས་ལ་བཙུགས་ནས་ཐལ་མོ་སྦྱར་ཏེ། དཔལ་ལྡན་བདེ་རྫོགས་ཟབ་གསལ་གཉིས་མེད་འོད་ཟེར་ལྡན། ། དེ་ཡི་རང་བཞིན་ཞི་བ་བཅུ་དྲུག་ཕྱེད་ཆ་འབར། ། དོན་དམ་སྙིང་པོ་དེ་སྟོན་བླ་མ་གསུམ་པོ་རབ། ། དེ་ལ་བྱ་བྱེད་གསུམ་མཉམ་པ་ཡིས་རྟག་ཏུ་འདུད། ། དཔལ་ལྡན་མི་ཤེས་ཀུན་སྤངས་དྲི་མེད་གཟི་བརྗིད་ལྡན། ། དཔག་མེད་རིགས་ཀྱི་སྤྲུལ་པ་རྣམས་ཀྱིས་རབ་བརྒྱན་ཞིང༌། །
ཤེས་རབ་ཡན་ལག་འདུས་པ་འབར་ཞིང་རྣམ་མཛེས་པ། གསུང་མཆོག་གང་དེ་མཆོད་ཕྱིར་དེ་ལ་ཕྱག་འཚལ་ལོ། ། ཨོཾ་སརྦ་ཏ་ ་་་་་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ལ་རབ་ཏུ་འདུད་པའི་རྡོ་རྗེའི་ཕྱག་བགྱིའོ།། ཐཱ་ག་ཏ་ཀཱ་ཡ་ཝཱཀྩིཏྟ་པྲ་ཎ་མྱ་ན་བཛྲ་བནྡ་ནཾ་ཀ་རོ་མི། ཞེས་པས་ཕྱག་ ་་་་་འདིར་མར་མེ་མཛད་ཀྱི་གཞུང་དུ་དེ་ཉིད་ལྔ་པའི་བསྟོད་པ་བྱ་བ་མ་བཤད་པས་དོར། བྱ། གང་ཞིག་ཐོག་མེད་སྲིད་པའི་ཆུ་ཀླུང་དུ། ། མ་ལུས་ཀུན་རྟོག་གིས་བསགས་རྙོག་པ་ཀུན། ། ཐུགས་རྗེ་ཆེར་ལྡན་དེ་དག་སྤྱན་སྔར་ནི། ། ཆོ་ག་བཞིན་དུ་ཐམས་ཅད་བཤགས་པར་བྱ། །
རྫོགས་སངས་རྒྱས་དང་བྱང་ཆུབ་སེམས་དཔའ་དང༌། ། འཕགས་པ་གཞན་གྱིས་དགེ་བ་གང་མཛད་པ། ། དེ་དག་ཀུན་ལ་ཡང་དག་ཡི་རང་ཞིང༌། ། བྱང་ཆུབ་ཏུ་ནི་ཡོངས་སུ་བསྔོ་བར་བགྱི། ། ཡིད་ཀྱིས་རོལ་པ་དྲི་མེད་ཟླ་འདྲས་བསྒྲུབས། ། སྙིང་རྗེ་དམ་པ་མཐའ་ཡས་པ་ཡི་ཐབས། ། རང་གི་ཡིད་ལ་གནས་པར་གྱུར་པ་ཡི། ། བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། ། རྟོག་པ་མ་ལུས་པ་ལས་ངེས་གྲོལ་ཞིང༌། ། སེམས་དཔའ་དམ་པ་ཀུན་གྱི་ཕུན་ཚོགས་གཞི། །
དངོས་པོ་ཐམས་ཅད་རོ་གཅིག་ངོ་བོ་ཉིད། ། དམ་པའི་ཆོས་ལ་རྟག་པར་སྐྱབས་སུ་མཆི། ། འཆིང་བ་རྣམས་ལས་ཡང་དག་གྲོལ་གྱུར་ཅིང༌། ། སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། ། རབ་ཏུ་དགའ་སོགས་ས་ལ་རབ་ཞུགས་པའི། ། བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། ། བསམ་དང་རྣམ་པར་སྨིན་པ་དག་གྱུར་པས། ། སྒྲིབ་པ་ཀུན་གྱི་བག་ཆགས་ཡང་དག་འབྱིན། ། ལྷག་པར་མོས་པས་རྣམ་པར་བརྒྱན་པ་ཡི། ། སེམས་ནི་བྱང་ཆུབ་དམ་པར་བསྐྱེད་པར་བགྱི། །
བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། ། སྦྱིན་སོགས་རྣམ་བཅུའི་དཀར་པོའི་ཡོན་ཏན་ཚུལ། ། རྫོགས་སངས་རྒྱས་བདག་མ་ལུས་ངོ་བོའི་བློས། ། ཡང་དག་ཉིད་དུ་ད་ནི་གནས་པར་བགྱི། ། ཞེས་ལན་གསུམ་བརྗོད་དོ། ། དེ་ནས། ངོ་བོ་ཉིད་དང་བྲལ་ཕྱིར་སྟོང་པ་སྟེ། ། རང་བཞིན་རྒྱུ་དང་བྲལ་བས་མཚན་མ་མེད། ། རྟོག་པ་རྣམས་དང་བྲལ་ཕྱིར་དངོས་པོ་ནི། ། མ་ལུས་སྨོན་པ་ལས་ནི་ངེས་པར་གྲོལ། །
ཞེས་འབྱུང་བ་ལྟར་ཆོས་ཐམས་ཅད་ངོ་བོ་དང་རྒྱུ་དང་འབྲས་བུས་སྟོང་པའི་རྣམ་ཐར་སྒོ་གསུམ་མངོན་དུ་བྱས་ནས་བརྟན་པའི་ཆེད་དུ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། གཉིས་པ་ལ། རྟེན་བསྐྱེད་པ་དང༌། བརྟེན་པ་བསྐྱེད་པ་གཉིས་ལས། དང་པོ་ནི། སྟོང་པའི་ངང་ལས་ཨྃ་དམར་པོ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་རྩེ་ལྔ་པ་ནག་པོ་ཁ་གྱེས་པ། ལྟེ་བ་ལ་ཧཱུྃ་གིས་མཚན་པ།
དེ་ལས་བྱུང་བའི་རྡོ་རྗེའི་རང་བཞིན་གྱི་འོད་ཟེར་ཕྱོགས་བཅུ་ཀུན་དུ་འཕྲོས་པས་བགེགས་ཐམས་ཅད་བསལ་ལ། རྡོ་རྗེའི་རང་བཞིན་གྱི་འོད་ཟེར་དེ་ཉིད་ལས་རྡོ་རྗེའི་རྭ་བ་དང་དྲྭ་བ་དཔངས་དཔག་ཚད་བརྒྱ་སྟོང་དུ་ཡོད་པ། བདུད་ཐམས་ཅད་ཀྱིས་བགྲོད་པར་མི་ནུས་པ། ཕྱོགས་ཐམས་ཅད་དུ་ཁྱབ་པ། ཕྱི་རོལ་ན་དུས་མཐའི་མེའི་ཕུང་པོ་འབར་བ་ལྟ་བུས་བསྐོར་བ་དང༌། རྡོ་རྗེའི་རང་བཞིན་གྱི་སའི་དཀྱིལ་འཁོར་ས་འོག་གི་མཐར་ཐུག་པར་བསམས་ལ། དེའི་དབུས་སུ་ཆོས་ཀྱི་འབྱུང་གནས་ཁ་དོག་དཀར་པོ་ཟུར་གསུམ་པ། གདེང་ཁ་ཆེ་བ་གྱེན་དུ་ཕྱོགས་པ། རྩ་བ་ཕྲ་བ་ཐུར་དུ་ཟུག་པའི་དབུས་སུ་པྃ་སེར་པོ་ལས་བྱུང་བའི་སྣ་ཚོགས་པདྨའི་ལྟེ་བར། ཁྃ་ ་་་་་རྒྱ་གཞུང་དུ་ཧཱུྃ་ནག་པོ་ལས་སྣ་ཚོགས་རྡོ་རྗེ་བསྐྱེད་པར་བཤད།
ལྗང་གུ་ལས་སྣ་ཚོགས་རྡོ་རྗེའི་སྟེང་དུ་བྷྲཱུྃ་ལས་འཁོར་ལོ་རྩིབས་བརྒྱད་པ་ལྟེ་བ་ལ་བྷྲཱུྃ་གྱིས་མཚན་པ། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཞལ་གསུམ་ཕྱག་དྲུག་པའི་གཟུགས་སུ་གྱུར་ཏེ་བྷྲཱུྃ་ལ་ཐིམ། དེ་ཡོངས་སུ་གྱུར་པ་ལས་རྣམ་པར་སྣང་མཛད་ཞལ་གསུམ་ཕྱག་དྲུག་པ། སྐུ་ཐམས་ཅད་དང་ཞལ་གྱི་གཙོ་བོ་དཀར་པོ། གཡས་སྔོ་གཡོན་དམར་བ། ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། རལ་པའི་ཅོད་པཎ་མཛེས་པ་དང་རིན་པོ་ཆེའི་རྒྱན་ཅན། ཟླ་བའི་འོད་དང་ཟླ་བའི་གདན་མངའ་བ།
རྣམ་པ་སྣ་ཚོགས་ཀྱི་ན་བཟའ་གསོལ་བ། རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེ་ཡོངས་སུ་གྱུར་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་པ། རིན་པོ་ཆེའི་རྩིག་པ་ཕྱི་ནས་རིམ་པ་བཞིན་དཀར་སེར་སྔོ་ལྗང་དམར་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་རིན་པོ་ཆེའི་ཕྲས་མཛེས་པ། དེའི་སྟེང་དུ་རིན་པོ་ཆེའི་བྲེ་ཕུལ་གྱི་སྟེང་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་དྲྭ་བ་དང༌། དྲྭ་བ་ཕྱེད་པ་དང༌། དྲིལ་བུ་དང༌། རྔ་ཡབ་དང༌། མེ་ཏོག་གི་ཕྲེང་བ་དང༌། མེ་ལོང་དང༌།
ཟླ་བ་རླུང་གིས་བསྐྱོད་པ་ལ་སོགས་པས་བརྒྱན་པ། བྱ་འདབ་ལས་ཐུར་དུ་འཕྱང་བའི་རིན་པོ་ཆེའི་མདའ་ཡབ་དང་སྟེང་དུ་རིན་པོ་ཆེའི་དྲྭ་མིག་སེང་མའི་པུ་ཤུས་བསྐོར་བ། དེ་དག་གི་བར་རྣམས་སུ་རྒྱལ་མཚན་དང༌། བ་དན་དང༌། རྔ་ཡབ་ལ་སོགས་པས་བརྒྱན་པ། ཟུར་རྩེ་བཞིར་གདུགས་བཞིས་མཛེས་ཤིང༌། ཕྱི་འགྲམ་འདོད་ཡོན་གྱི་སྣམ་བུ་ལ་གཟུངས་མ་སྣ་ཚོགས་པས་མཆོད་པ་བྱེད་བཞིན་པ། སྒོ་དང་སྒོ་ཁྱུད་ཀྱི་མཚམས་དང་ཟུར་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་སྤྲས་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་བཞི་དང་ལྡན་པའི་རྩེ་མོར་པདྨ་ལ་གནས་པའི་ཆོས་ཀྱི་འཁོར་ལོ་དང༌། དེའི་སྟེང་དུ་གདུགས་དང་གཡས་གཡོན་དུ་རི་དྭགས་ཕོ་མོ་དང་བཅས་པ།
སྣམ་བུ་སོ་སོ་ལ་རྒྱལ་མཚན་དང་བ་དན་ལ་སོགས་པས་བརྒྱན་པ། དེའི་ནང་དུ་ལྷ་སྣམ་ཤར་དཀར། ལྷོ་སེར། ནུབ་སྔོ། བྱང་ལྗང༌། དབུས་དམར་བའི་དབུས་སུ་དཀྱིལ་འཁོར་ནང་མ་ཕྱི་ནས་འོད་ཟེར་ལྔས་བསྐོར་བའི་ནང་དུ་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་བརྟེན་པའི་ཀ་བ་ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེག་པའི་སྟེང་རྡོ་རྗེའི་གདུང་གིས་མཛེས་པར་ཕུབ་པའི་ཕྱིའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། ལྷ་དང་མི་ལས་ཁྱད་པར་འཕགས་པའི་ཁང་བཟངས་དྭངས་ཤིང་ཐོགས་པ་མེད་པ་ཕྱི་བལྟས་ནང་གསལ།
ནང་བལྟས་ཕྱི་གསལ་བའི་གཞལ་ཡས་ཁང་དུ་གྱུར་པའི་ནང་དུ་ལྷ་བཅུ་དགུའི་གནས་སུ་རབ་ཏུ་རྒྱས་པའི་པདྨ་རྣམས་ཀྱི་སྟེང་དུ། ཟླ་བའི་དཀྱིལ་འཁོར་བཅུ་གཉིས་དང་ཉི་མའི་དཀྱིལ་འཁོར་བདུན་གྱི་གདན་བསམ་མོ། ། གཉིས་པ་བརྟེན་པ་ལྷ་བསྐྱེད་པ་ལ་གཉིས་ཏེ། ཡན་ལག་དང་འབྲས་བུ་བཞི་ཆུང་ངུས་རྗེ་བཙུན་ཡབ་དང༌། དེ་དག་འབྲིང་གིས་རྗེ་བཙུན་ཡུམ་བསྐྱེད་པའོ། ། དང་པོ་ལ་ཡང་བཞི་ལས། དང་པོ་བསྙེན་པའི་ཡན་ལག་དང་རྒྱུ་མཐུན་པའི་འབྲས་བུ་ཆུང་ངུ་ནི། གདན་དབུས་མའི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ། ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཕྲག་གཉིས་བརྗོད་པ་གཡས་སྐོར་གཡོན་སྐོར་དུ་དམིགས་ཏེ། ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཤེས་རབ་ཀྱི་ངོ་བོ། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་ངོ་བོ། ཀ་ཁ་ག་གྷ་ང༌།
ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ། ཕྲག་གཉིས་བརྗོད་པ་གཡས་སྐོར་གཡོན་སྐོར་དུ་དམིགས་ཏེ། ཞུ་བ་ལས་བྱུང་བའི་ཟླ་བའི་དཀྱིལ་འཁོར་གཉིས་པ་ཐབས་ཀྱི་ངོ་བོ་གཉིས་ཀའང་མེ་ལོང་ལྟ་བུའི་ཡེ་ཤེས། ཟླ་བ་གཉིས་ཀ་གཅིག་ཏུ་གྱུར་པ་མཉམ་པ་ཉིད་ཀྱི་ཡེ་ཤེས།
དེ་ཡོངས་སུ་གྱུར་པ་ལས། ཧཱུྃ་དམར་པོ་ལས་རྡོ་རྗེ་དམར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ་སོ་སོར་ཀུན་ཏུ་རྟོག་པའི་ཡེ་ཤེས་སུ་བསམས་ལ། ཨོཾ་བཛྲ་ཨཱཏྨ་ཀོ྅ཧཾ་ཞེས་པས་ང་རྒྱལ་བྱའོ། ། ཧཱུྃ་ལས་འོད་ཟེར་འཕྲོས་པས་སེམས་ཅན་ཐམས་ཅད་རྡོ་རྗེ་སེམས་དཔར་གྱུར་ནས་འོད་ཟེར་གྱིས་བཀུག་སྟེ་ཧཱུྃ་ལ་ཐིམ་པ་བྱ་བ་ནན་ཏན་གྱི་ཡེ་ཤེས་སུ་བསམས་ལ། ཡ་ཐཱ་སརྦ་ཏ་ཐཱ་ག་ཏ་ཏ་ཐཱ་ཨ་ཧཾ་ཞེས་བརྗོད་དོ། ། སླར་ཡང་ཧཱུྃ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་རྡོ་རྗེ་འཛིན་པའི་གཟུགས་ཀྱི་ས་བོན་གྱི་ཡི་གེ་ཧཱུྃ་ལ་ཐིམ། ས་བོན་ཕྱག་མཚན་དང་བཅས་པ་ཡོངས་སུ་གྱུར་པ་ལས། རང་ཉིད་སྐད་ཅིག་གིས་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་ཞལ་གྱི་གཙོ་བོ་དཀར་པོ། གཡས་སྔོ་གཡོན་དམར་བ།
ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་རྩེ་ལྔ་པ་དམར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ནོར་བུ་རིན་པོ་ཆེས་དབུར་བརྒྱན་པ། རིན་པོ་ཆེའི་རྒྱན་ཅན། ཟླ་བའི་འོད་དང་ཟླ་བའི་གདན་མངའ་བ། རྣམ་པ་སྣ་ཚོགས་པའི་ན་བཟའ་གསོལ་བ། རྡོ་རྗེའི་སྐྱིལ་མོ་ཀྲུང་གིས་བཞུགས་པར་བསམ་མོ། ། དེ་ནས། འདོད་ཆགས་ཆེན་པོས་འདུལ་བའི་སེམས་ཅན་རྣམས་བདེ་བ་ཆེན་པོའི་ཐབས་ཀྱིས་འདུལ་བའི་ཕྱིར་དུ་ཡབ་ཡུམ་སྙོམས་པར་ཞུགས་པའི་བདེ་བ་ཆེན་པོའི་སྒྲ་ནམ་མཁའི་ཁམས་གང་བ་གྲགས་པས་དེ་བཞིན་གཤེགས་པ་ཐམས་ཅད་རང་གི་བ་སྤུའི་བུ་ག་ནས་ཞུགས་ཏེ།
རྗེ་བཙུན་ཡབ་རྒྱས་པར་གྱུར་ནས་ལྷ་མོ་མཉེས་པར་གྱུར་པར་བསམ་མོ། ། དེ་རྣམས་སྤྱན་དང༌། མཱ་མ་ཀཱི་དང༌། གོས་དཀར་མོ་དང༌། སྒྲོལ་མ་དང༌། གཟུགས་རྡོ་རྗེ་དང༌། སྒྲ་རྡོ་རྗེ་དང༌། དྲི་རྡོ་རྗེ་དང༌། རོ་རྡོ་རྗེ་དང༌། རེག་རྡོ་རྗེའི་ངོ་བོར་བྱུང་སྟེ་རང་གི་བ་སྤུའི་བུ་ག་ནས་ཕྱིར་སྤྲོས།
རྗེ་བཙུན་མའི་བ་སྤུའི་བུ་གར་ཞུགས་པས་ཡུམ་རྒྱས་པར་གྱུར་པས་རྗེ་བཙུན་ཡབ་མཉེས་པར་གྱུར་པར་བསམ་མོ། ། དེ་ནས་ཡབ་ཡུམ་གཉིས་ཀའི་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་ལྷ་མོའི་པདྨར་བབས་པ་སྐད་ཅིག་གིས་རྡོ་རྗེ་འཛིན་པ་གཙོ་བོར་གྱུར་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར། སླར་ཡང་ཐུགས་ཀའི་ས་བོན་ལས་འོད་འཕྲོས་པས་སེམས་ཅན་ཐམས་ཅད་བཀུག དཀྱིལ་འཁོར་གྱི་སྒོ་བཞི་ནས་རྡོ་རྗེ་སེམས་དཔའི་འཇུག་པས་ཞུགས་ཏེ་བྷ་གའི་དཀྱིལ་འཁོར་གྱི་ནང་དུ་ཞུགས་པར་བསམ་མོ། ། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་འཕྲོས་པས་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། བྱང་ཆུབ་ཀྱི་སེམས་སུ་ཞུ་བར་གྱུར་པ་རྡོ་རྗེའི་ལམ་ནས་བྱུང་སྟེ། སེམས་ཅན་གྱི་ཚོགས་དེ་རྣམས་ལ་དབང་བསྐུར་བས་དེ་རྣམས་ཀྱི་དབང་པོ་དྲུག
ཡུལ་དྲུག འབྱུང་བ་བཞི། ཕུང་པོ་ལྔ་རྣམས་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེ་ཉི་ཤུ་རྩ་གཅིག་ཏུ་གྱུར། དེ་ལས་ཀྵིྃ་ཛྲཱིྃ་ཁྃ་གྃ་ཥྐྃ་སྃ། ཛཿཧཱུྃ་བཾ་ཧོཿཁྃ་རྃ། ལྃ་མཱྃ་པྃ་ཏྃའ། བུྃ་ཨཱྃ་ཛྲཱྃ་ཁྃ་ཧཱུྃ་རྣམས་ཀྱི་ས་བོན་དང་ཕྱག་མཚན་ལས་བྱུང་བའི་སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་དྲུག གཟུགས་རྡོ་རྗེ་མ་ལ་སོགས་པའི་ལྷ་མོ་དྲུག སྤྱན་མ་ལ་སོགས་པའི་རིག་མ་བཞི། རྣམ་སྣང་ལ་སོགས་པའི་རིགས་ལྔ་སྟེ་ལྷ་ཉི་ཤུ་རྩ་གཅིག་ཏུ་གྱུར་པ་བྷ་ག་ནས་མཐའ་ཡས་སྤྲོས་ཏེ།
དཀྱིལ་འཁོར་གྱི་ཕྱི་རོལ་དུ་ལན་གསུམ་བསྐོར་བ་བྱས་ཏེ་ཕྱག་བཙལ་ནས། དེ་བཞིན་གཤེགས་པ་རྣམས་ནི་བདག་ཅག་རྣམས་ཀྱི་མའོ། ། དེ་བཞིན་གཤེགས་པ་རྣམས་ནི་བདག་ཅག་རྣམས་ཀྱི་ཕའོ། ། དེ་བཞིན་གཤེགས་པ་རྣམས་ནི་བདག་ཅག་རྣམས་ཀྱི་སྟོན་པའོ། ། ཨེ་མའོ་སངས་རྒྱས་ཐམས་ཅད་ཀྱི། ། བྱང་ཆུབ་སེམས་ནི་རབ་འཇུག་པ། ། དེ་བཞིན་གཤེགས་པ་ཀུན་གྱི་གསང༌། ། རབ་ཏུ་མི་རྟོག་རྙོག་མེད་པའོ། ། ཞེས་ཆེད་དུ་བརྗོད་པས་ཆེད་དུ་བརྗོད་དེ་བསམ་གྱིས་མི་ཁྱབ་པ་སྤྲོས་ནས་ཕྱོགས་བཅུའི་སེམས་ཅན་གྱི་དོན་བྱས་པར་བསམ་མོ། ། སླར་ཡང་ཡབ་ཡུམ་སྙོམས་པར་ཞུགས་པའི་ནམ་མཁའ་ནས་ཧོ་དམར་པོ་གཉིས་ཀྱི་བར་དུ་ཆུད་པའི་ཡི་གེ་གསུམ་ཡབ་ཀྱི་ཞལ་དུ་ཞུགས།
ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། རྡོ་རྗེའི་ལམ་ནས་ལྷ་མོའི་པདྨར་བབས་པའི་རྐྱེན་གྱིས་ཡབ་ཡུམ་གཉིས་ཀ་འོད་དུ་ཞུ་སྟེ་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པར་བསམ་མོ། ། དེ་ནས་ཐིག་ལེ་ལས་འཕྲོས་པའི་ལྷ་མོ་བཞི་རང་རང་གི་གནས་སུ་འདུག་ནས་གླུས་བསྐུལ་ཏེ། མཱ་མ་ཀཱིས། སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེ་ཐུགས། ། དགའ་བ་ཡིད་འོང་དོན་ཆེན་འདོད་པས་བདག་ལ་བསྐྱབ་ཏུ་གསོལ། ། མགོན་པོ་གལ་ཏེ་བདག་ནི་དེ་རིང་གསོན་པར་མཆི་བཞེད་ན། ། སེམས་ཅན་ཡབ་ཆེན་གཉེན་མཆོག་བདག་ལ་དགྱེས་པར་མཛད་དུ་གསོལ། ། སྤྱན་མས། རྡོ་རྗེའི་སྐུ་ཁྱོད་བཀའ་ཡི་འཁོར་ལོས་སེམས་ཅན་ཀུན་ལ་ཕན། །
སངས་རྒྱས་དོན་དུ་བྱང་ཆུབ་དོན་དམ་རབ་ཏུ་ཕན་བཞེད་སྟོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། འདོད་ཆགས་དམ་ཚིག་ཆགས་པ་བདག་ལ་དགྱེས་པར་མཛད་དུ་གསོལ། ། གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བས། ། འཇིག་རྟེན་དག་ན་དོན་དང་དགོས་པ་མཛད་པ་རབ་ཏུ་བརྩོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། དགའ་བ་སྤྱོད་པ་ཀུན་ཏུ་བཟང་པོ་བདག་ལ་དགེས་པར་མཛད་དུ་གསོལ། ། སྒྲོལ་མས། ཁྱོད་ནི་རྡོ་རྗེ་འདོད་པ་དམ་ཚིག་མཆོག་གི་ཕན་ཡོན་ཆེ། །
ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་ཉིད་ཐུགས་བརྩེ་བ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགེས་པར་མཛད་དུ་གསོལ། ། ཞེས་བསྐུལ་བས་ཐིག་ལེ་དེ་ཡོངས་སུ་གྱུར་པ་ལས་ཧྲཱིཿལས་པདྨ་དམར་པོའི་ལྟེ་བར་ཧྲཱིཿཡིས་མཚན་པ། དེ་ལས་འོད་ཟེར་འཕྲོས། སེམས་ཅན་ཐམས་ཅད་འཇིག་རྟེན་དབང་ཕྱུག་ཕྱག་དྲུག་པའི་གཟུགས་ཀྱིས་ཧྲཱིཿལ་ཐིམ། པདྨ་ཧྲཱིཿདང་བཅས་པ་ཡོངས་སུ་གྱུར་པ་ལས། འཇིག་རྟེན་དབང་ཕྱུག་དམར་པོ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་རྩ་ཞལ་དམར་བ། གཡས་ཞལ་སྔོ་བ།
གཡོན་ཞལ་དཀར་བ། རྩ་ཕྱག་གཉིས་ཀྱིས་རང་དང་འདྲ་བའི་རིག་མ་ལ་འཁྱུད་པ། གཡས་གཉིས་པས་པདྨ། གསུམ་པས་རལ་གྲི། གཡོན་གཉིས་པས་རིན་པོ་ཆེ། གསུམ་པས་འཁོར་ལོ་བསྣམས་པ། རིན་པོ་ཆེ་དང་ནོར་བུའི་དབུ་རྒྱན་ཅན། རིན་པོ་ཆེའི་རྒྱན་དང་སྣ་ཚོགས་པའི་ན་བཟའ་གསོལ་བ། ཟླ་འོད་དང་ཟླ་བའི་གདན་ཅན། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ།
རྡོ་རྗེའི་སྐྱིལ་ཀྲུང་གིས་བཞུགས་པར་བསམས་ལ། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བྱ་བས་ཆོས་ཀྱི་དབྱིངས་སུ་བྱིན་གྱིས་བརླབ་བོ། ། གཉིས་པ་ཉེར་སྒྲུབ་དང་རྣམ་སྨིན་གྱི་འབྲས་བུ་ཆུང་ངུ་ནི། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། མིག་གཉིས་ཀྱི་དབུས་སུ་ཀྵིྃ་ལས་འཁོར་ལོ་ཀྵིྃ་གིས་མཚན་པ་ཡོངས་སུ་གྱུར་པ་ལས། ས་སྙིང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རྣ་བར་ཛྲཱིྃ་ལས་རྡོ་རྗེ་ཛྲཱིྃ་གིས་མཚན་པ་ཡོངས་སུ་གྱུར་པ་ལས། ཕྱག་རྡོར་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་རྡོ་རྗེ་དང་རལ་གྲི།
གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། སྣར་ཁྃ་ལས་རིན་པོ་ཆེ་ཁྃ་གིས་མཚན་པ་ཡོངས་སུ་གྱུར་པ་ལས། ནམ་སྙིང་སེར་པོ་སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་འོག་མ་གཉིས་ཀྱིས་འཁོར་ལོ་དང་པདྨ་འཛིན་པ། ལྕེར་གྃ་ལས་པདྨ་གྃ་གིས་མཚན་པ་ཡོངས་སུ་གྱུར་པ་ལས་འཇིག་རྟེན་དབང་ཕྱུག་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། སྐྲ་མཚམས་སུ་ཥྐྃ་ལས་རལ་གྲི་ཥྐྃ་གིས་མཚན་པ་ཡོངས་སུ་གྱུར་པ་ལས། སྒྲིབ་སེལ་ལྗང་གུ་ལྗང་སྔོ་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་རལ་གྲི་དང་འཁོར་ལོ། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ལྟེ་བར་སྃ་ལས་རྡོ་རྗེ་སྃ་གྱིས་མཚན་པ་ཡོངས་སུ་གྱུར་པ་ལས།
ཀུན་བཟང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རིན་པོ་ཆེ་དང་ནོར་བུའི་དབུ་རྒྱན་སོགས་ནས་རྡོ་རྗེའི་སྐྱིལ་ཀྲུང་གིས་བཞུགས་པའི་བར་གཙོ་བོ་དང་མཚུངས་པར་བསམ་མོ། ། གསུམ་པ་སྒྲུབ་པ་དང་སྐྱེས་བུ་བྱེད་པའི་འབྲས་བུ་ཆུང་ངུ་ནི། ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་རྩེ་ལྔ་པའི་ལྟེ་བར། ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས། ཐུགས་རྡོ་རྗེ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་ཕྱག་མཚན་ཕྱག་རྡོར་དང་མཚུངས། མགྲིན་པར་ཨཱཿལས་པདྨ་དམར་པོ་འདབ་མ་བརྒྱད་པའི་ལྟེ་བར། ཨཱཿལས་པདྨ་ཨཱཿས་མཚན་པ་ཡོངས་སུ་གྱུར་པ་ལས།
གསུང་རྡོ་རྗེ་དམར་པོ་ཞལ་ཕྱག་འཇིག་རྟེན་དབང་ཕྱུག་དང་མཚུངས་པ། སྤྱི་བོར་ཨོཾ་ལས་འཁོར་ལོ་དཀར་པོ་རྩིབས་བརྒྱད་པའི་ལྟེ་བར། ཨོཾ་ལས་འཁོར་ལོ་ཨོཾ་གྱིས་མཚན་པ་ཡོངས་སུ་གྱུར་པ་ལས། སྐུ་རྡོ་རྗེ་དཀར་པོ་ཞལ་ཕྱག་ས་སྙིང་དང་མཚུངས་པར་བསྒོམ་མོ། ། ཐུགས་རྡོ་རྗེའི་ཡེ་ཤེས་སེམས་དཔའི་ཐུགས་ཀའི་ས་བོན་ཡི་གེ་ཧཱུྃ་ལས་སྤྱན་མ་ལ་སོགས་པའི་རིག་མ་ཕྱུང་སྟེ། དེས་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་མཆོད་ཅིང་བསྟོད་ནས་རིག་མ་རྣམས་དེ་བཞིན་གཤེགས་པའི་ལུས་ལ་ཞུགས་ཏེ། དེ་བཞིན་གཤེགས་པ་རྣམས་བྱོན་ནས་མདུན་གྱི་ནམ་མཁར་བཞུགས་པ་ལ་བསྐུལ་བར་བྱ་སྟེ། དཔལ་ལྡན་རྡོ་རྗེའི་ཐུགས་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། །
རྡོ་རྗེ་ཐུགས་ནི་མཛད་དུ་གསོལ། ། ཞེས་པས་དེ་བཞིན་གཤེགས་པ་ཐམས་ཅད་ཐུགས་རྡོ་རྗེ་ལ་ཞུགས་པར་བསམ་མོ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་ཐུགས་ཀྱིས་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་བདག་ཉིད་ཀྱི་ཐུགས་རྡོ་རྗེ་ལ་ཐིམ་པར་བསམ་མོ། ། གསུང་རྡོ་རྗེའི་ཡེ་ཤེས་སེམས་དཔའི་ཐུགས་ཀའི་ས་བོན་ཡི་གེ་ཨཱཿལས་སྤྱན་མ་ལ་སོགས་པའི་རིག་མ་ཕྱུང་སྟེ། དེས་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་མཆོད་ཅིང་བསྟོད་ནས་རིག་མ་རྣམས་དེ་བཞིན་གཤེགས་པའི་ལུས་ལ་ཞུགས་ཏེ།
དེ་བཞིན་གཤེགས་པ་རྣམས་བྱོན་ནས་མདུན་གྱི་ནམ་མཁར་བཞུགས་པ་ལ་བསྐུལ་བར་བྱ་སྟེ། ཆོས་ཀྱི་གསུང་ལམ་དཔལ་ལྡན་པ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་གསུང་ནི་མཛད་དུ་གསོལ། ། ཞེས་པས་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་བདག་གི་གསུང་རྡོ་རྗེ་ལ་ཞུགས་པར་བསམ་མོ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་གསུང་གིས་མཛད་དུ་གསོལ། །
ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པས་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་བདག་ཉིད་ཀྱི་གསུང་རྡོ་རྗེ་ལ་ཐིམ་པར་བསམ་མོ། ། སྐུ་རྡོ་རྗེའི་ཡེ་ཤེས་སེམས་དཔའི་ཐུགས་ཀའི་ས་བོན་ཡི་གེ་ཨོཾ་ལས་སྤྱན་མ་ལ་སོགས་པའི་རིག་མ་ཕྱུང་སྟེ། དེས་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་མཆོད་ཅིང་བསྟོད་ནས། རིག་མ་རྣམས་དེ་བཞིན་གཤེགས་པའི་ལུས་ལ་ཞུགས་ཏེ། དེ་བཞིན་གཤེགས་པ་རྣམས་བྱོན་ནས་མདུན་གྱི་ནམ་མཁར་བཞུགས་པ་ལ་བསྐུལ་བར་བྱ་སྟེ། དཔལ་ལྡན་སངས་རྒྱས་སྐུ་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་སྐུ་ནི་མཛད་དུ་གསོལ། ། ཞེས་པས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་རང་གི་སྐུ་རྡོ་རྗེ་ལ་ཞུགས་པར་བསམ་མོ། །
ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་སྐུས་ནི་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་བདག་ཉིད་ཀྱི་སྐུ་རྡོ་རྗེ་ལ་ཐིམ་པར་བསམ་མོ། ། བཞི་པ་སྒྲུབ་པ་ཆེན་པོ་དང་བྲལ་བའི་འབྲས་བུ་ཆུང་ངུ་ནི། རང་གི་སྙིང་གར་ཟླ་བའི་སྟེང་དུ་ཧྲཱྀཿལས་པདྨ་ཧྲཱིཿཡིས་མཚན་པ་ལས་འོད་ཟེར་འཕྲོས། དེ་བཞིན་གཤེགས་པ་ཐམས་ཅད་འཇིག་རྟེན་དབང་ཕྱུག་གི་རྣམ་པར་སྤྱན་དྲངས་ནས་ཧྲཱིཿལ་ཐིམ། དེ་ཡོངས་སུ་གྱུར་པ་ལས་རང་འདྲའི་ཡེ་ཤེས་སེམས་དཔའི་ཐུགས་ཀར་ཟླ་བ་ལ་གནས་པའི་ཏིང་ངེ་འཛིན་སེམས་དཔའ་ཧྲཱིཿཡིག་བྱི་རུའི་མདོག་ལྟ་བུ་དེ་ལས་འོད་ཟེར་འཕྲོས་ཏེ། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་འོད་ཟེར་གྱི་རྩེ་མོ་ལ་གནས་པའི་རིག་མས་བུམ་པ་བདུད་རྩི་ལྔས་ཡོངས་སུ་གང་བའི་ཆུས་དབང་བསྐུར་བར་བསམ་ཞིང༌།
ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ། ཨོཾ་ཤཾ་ཀ་རི་ཤཱནྟི་ཀ་རི་གྷུ་ཊ་གྷུ་ཊ། གྷུ་ཊི་ནི། གྷ་ཊ་ཡ་གྷ་ཊ་ཡ། གྷུ་ཊི་ནི་སྭཱ་ཧཱ། ཨོཾ་ཀ་ཊེ་བི་ཀ་ཊེ་ནི་ཀ་ཊེ་ཀ་ཊཾ་ཀ་ཊེ་ཀོ་ར་ཊ་བཱིརྻེ་སྭཱ་ཧཱ། ཨོཾ་ཏཱ་རེ་ཏཱུཏྟཱ་རེ་ཏུ་རེ་སྭཱ་ཧཱ་ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་ལུས་ཐམས་ཅད་གང༌། དྲི་མ་ཐམས་ཅད་དག ཆུའི་ལྷག་མ་ཡར་ལུད། ལྷ་མོ་རྣམས་སྤྱི་བོ་ནས་ཐིམ་པས་གཙོ་བོ་དང་ཡེ་ཤེས་སེམས་དཔའ་དང༌།
འཇིག་རྟེན་དབང་ཕྱུག་དང་གསུང་རྡོ་རྗེ་ལ་འོད་དཔག་མེད། སྐུ་རྡོ་རྗེ་དང་ས་སྙིང་ལ་རྣམ་སྣང༌། ཐུགས་རྡོ་རྗེ་དང་ཕྱག་ན་རྡོ་རྗེ་དང་ཀུན་ཏུ་བཟང་པོ་ལ་མི་བསྐྱོད་པ། ནམ་མཁའི་སྙིང་པོ་ལ་རིན་ཆེན་འབྱུང་ལྡན། སྒྲིབ་པ་རྣམ་སེལ་ལ་དོན་ཡོད་གྲུབ་པས་དབུར་བརྒྱན་པར་བསམ་མོ། ། གཉིས་པ་ཡན་ལག་དང་འབྲས་བུ་འབྲིང་བཞིས་རྗེ་བཙུན་ཡུམ་བསྐྱེད་པ་ཡང་བཞི་ལས། དང་པོ་བསྙེན་པའི་ཡན་ལག་དང༌། རྒྱུ་མཐུན་པའི་འབྲས་བུ་འབྲིང་ནི། རང་གི་མདུན་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ།
ཨ་ཨཱ་ཨི་ཨཱི་སོགས་ནས་ཨཾ་ཨཿཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཤེས་རབ་ཀྱི་ངོ་བོ། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་ངོ་བོ། ཀ་ཁ་ག་གྷ་ང་སོགས་ནས་ཡ་ར་ལ་ཝ་ཌ་ཌྷ་ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་གཉིས་པ་ཐབས་ཀྱི་ངོ་བོ། གཉིས་ཀའང་མེ་ལོང་ལྟ་བུའི་ཡེ་ཤེས། ཟླ་བ་གཉིས་ཀ་གཅིག་ཏུ་གྱུར་པ་མཉམ་པ་ཉིད་ཀྱི་ཡེ་ཤེས་སོགས་གོང་བཞིན་ལས། ཡོངས་སུ་གྱུར་པ་ལས་རང་ཉིད་སྐད་ཅིག་གིས་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་མ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་ཞལ་གྱི་གཙོ་བོ་དཀར་པོ། གཡས་སྔོ་གཡོན་དམར་བ།
ཕྱག་དང་པོ་གཉིས་ཀྱིས་རང་འོད་ཀྱི་ཐབས་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་རྩེ་ལྔ་པ་དམར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ནོར་བུ་རིན་པོ་ཆེས་དབུར་བརྒྱན་པ། རིན་པོ་ཆེའི་རྒྱན་ཅན། ཟླ་བའི་འོད་དང་ཟླ་བའི་གདན་མངའ་བ། རྣམ་པ་སྣ་ཚོགས་པའི་ན་བཟའ་གསོལ་བ། རྡོ་རྗེ་སྐྱིལ་ཀྲུང་གིས་བཞུགས་པའོ། ། དེ་ནས་ཇི་སྐད་དུ། གཉིས་ཀའི་དགའ་བ་དག་དང་ནི། །
འགྲོ་བ་དབང་བསྐུར་མ་བྱས་པར། ། སྔ་མ་བཞིན་དུ་ཡི་གེ་གསུམ། ། ཞལ་གྱི་ལམ་དུ་ཞུགས་བྱས་ནས། ། ཞེས་འབྱུང་བས་འགྲོ་བ་དབང་བསྐུར་གྱི་བར་དོར་ལ། ཡབ་ཡུམ་སྙོམས་པར་ཞུགས་པས་ནམ་མཁའ་ནས་ཧོཿདམར་པོ་གཉིས་ཀྱི་བར་དུ་ཆུད་པའི་ཡི་གེ་གསུམ་ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། རྡོ་རྗེའི་ལམ་ནས་ལྷ་མོའི་པདྨར་བབས་པའི་རྐྱེན་གྱིས་ཡབ་ཡུམ་གཉིས་ཀ་འོད་དུ་ཞུ་སྟེ་བྱང་ཆུབ་ཀྱི་སེམས་ཀྱི་ཐིག་ལེར་གྱུར། མཱ་མ་ཀཱིས་སེམས་ཅན་ཁམས་ན་སོགས་ནས་དགེས་པར་མཛད་དུ་གསོལ་ཞེས་བསྐུལ་བས་ཐིག་ལེ་དེ་ཡོངས་སུ་གྱུར་པ་ལས། ཧྲཱིཿལས་པདྨ་དམར་པོའི་ལྟེ་བར་ཧྲཱིཿཡིས་མཚན་པ། དེ་ལས་འོད་ཟེར་འཕྲོས།
སེམས་ཅན་ཐམས་ཅད་འཇིག་རྟེན་དབང་ཕྱུག་མ་ཞལ་གསུམ་ཕྱག་དྲུག་མའི་གཟུགས་ཀྱིས་ཧྲཱིཿལ་ཐིམ། པདྨ་ཧྲཱིཿདང་བཅས་པ་ཡོངས་སུ་གྱུར་པ་ལས། འཇིག་རྟེན་དབང་ཕྱུག་མ་དམར་མོ་ཞལ་གསུམ་ཕྱག་དྲུག་མ། སྐུ་ཐམས་ཅད་དང་རྩ་ཞལ་དམར་བ། གཡས་ཞལ་སྔོ་བ། གཡོན་ཞལ་དཀར་བ། རྩ་ཕྱག་གཉིས་ཀྱིས་རང་དང་འདྲ་བའི་ཐབས་ལ་འཁྱུད་པ། གཡས་གཉིས་པས་པདྨ། གསུམ་པས་རལ་གྲི། གཡོན་གཉིས་པས་རིན་པོ་ཆེ།
གསུམ་པས་འཁོར་ལོ་བསྣམས་པ། རིན་པོ་ཆེ་དང་ནོར་བུའི་དབུ་རྒྱན་ཅན། སྣ་ཚོགས་པའི་ན་བཟའ་གསོལ་བ། ཟླ་བའི་འོད་དང་ཟླ་བའི་གདན་ཅན། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ། རྡོ་རྗེའི་སྐྱིལ་ཀྲུང་གིས་བཞུགས་པ། ཨོཾ་དྷརྨྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པས་ཆོས་ཀྱི་དབྱིངས་སུ་བྱིན་གྱིས་བརླབ་བོ། ། གཉིས་པ་ཉེར་སྒྲུབ་དང་རྣམ་སྨིན་གྱི་འབྲས་བུ་འབྲིང་ནི། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། མིག་གཉིས་ཀྱི་དབུས་སུ་ཀྵིཾ་ལས་འཁོར་ལོ་ཀྵིཾ་གིས་མཚན་པ་ཡོངས་སུ་གྱུར་པ་ལས་ས་སྙིང་དཀར་པོ།
རྣ་བར་ཛྲཱིཾ་ལས་རྡོ་རྗེ་ཛྲིཾ་གིས་མཚན་པ་ཡོངས་སུ་གྱུར་པ་ལས་ཕྱག་རྡོར་ནག་པོ་ཞེས་སོགས་ནས་ལྟེ་བར་སྃ་ལས་རྡོ་རྗེ་སྃ་གྱིས་མཚན་པ་ཡོངས་སུ་གྱུར་པ་ལས། ཀུན་བཟང་དཀར་པོ་ཞེས་པའི་བར་མིང་ཙམ་བརྗོད་པ་དང༌། གསུམ་པ་སྒྲུབ་པ་དང་སྐྱེས་བུ་བྱེད་པའི་འབྲས་བུ་འབྲིང་ནི། ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་ཐུགས་རྡོ་རྗེ་ནག་པོ། མགྲིན་པར་ཨཱཿལས་པདྨ་དམར་པོ་འདབ་མ་བརྒྱད་པའི་ལྟེ་བར་ཨཱཿལས་པདྨ་ཨཱཿས་མཚན་པ་ཡོངས་སུ་གྱུར་པ་ལས་གསུང་རྡོ་རྗེ་དམར་པོ། སྤྱི་བོར་ཨོཾ་ལས་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་ལས་འཁོར་ལོ་ཨོཾ་གྱིས་མཚན་པ་ཡོངས་སུ་གྱུར་པ་ལས་སྐུ་རྡོ་རྗེ་དཀར་པོ་ཞེས་པའི་བར་ཞལ་ཕྱག་གོང་ལྟར་རྒྱས་པའམ་བསྡུ་ན་མིང་ཙམ་བརྗོད་པས་ཀྱང་རུང་བས་ཕྱག་ལེན་ལའང་ཕྱི་མ་ལྟར་མཛད། ཐུགས་རྡོ་རྗེའི་ཡེ་ཤེས་སེམས་དཔའི་ཐུགས་ཀའི་ས་བོན་ཧཱུྃ་ལས་ཞེས་པ་ནས། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་བདག་ཉིད་ཀྱི་སྐུ་རྡོ་རྗེ་ལ་ཐིམ་ཞེས་པའི་བར་མ་བརྗོད་ཀྱང་ཆོག་པར་གསུངས་མོད་རྒྱ་གཞུང་རྣམས་སུ་སྔ་མ་ཇི་ལྟ་བ་བཞིན་བརྗོད་ཅེས་འབྱུང་བས་དེ་བཞིན་བྱུང་ན་ལེགས་པར་སེམས་སོ། ། བཞི་པ་སྒྲུབ་ཆེན་དང་དྲི་མ་མེད་པའི་འབྲས་བུ་འབྲིང་ནི། རང་གི་སྙིང་གར་ཟླ་བའི་སྟེང་དུ་ཧྲཱིཿལས་པདྨ་ཧྲཱིཿཡིས་མཚན་པ་སོགས་ནས་སྒྲིབ་པ་རྣམ་སེལ་ལ་དོན་ཡོད་གྲུབ་པས་དབུར་བརྒྱན་ཞེས་པའི་བར་རྣམས་ཡབ་ཀྱི་སྐབས་བཞིན་བརྗོད་དོ། །
གསུམ་པ་རྗེས་སུ་ཆགས་པའི་རྣལ་འབྱོར་ནི། ཡུམ་གྱི་སྤྱི་བོར་ཟླ་བའི་དཀྱིལ་འཁོར་ལ་ཨོཾ་ཡིག་དཀར་པོ་རྡུལ་ཕྲ་རབ་ཀྱི་ངོ་བོ་མགྲིན་པ་ཡན་ཆད་དུ་ཁྱབ་པ། སྙིང་གར་ཉི་མའི་དཀྱིལ་འཁོར་ལ་ཧཱུྃ་ཡིག་ནག་པོ་རྡུལ་ཕྲ་རབ་ཀྱི་ངོ་བོ་ནུ་མའི་བར་དུ་ཁྱབ་པ། ལྟེ་བར་ཉི་མའི་དཀྱིལ་འཁོར་ལ་སྭཱ་ཡིག་སེར་པོ་རྡུལ་ཕྲ་རབ་ཀྱི་ངོ་བོ་སུམ་མདོའི་བར་དུ་ཁྱབ་པ། པདྨའི་དབུས་སུ་ཉི་མའི་དཀྱིལ་འཁོར་ལ་ཨཱཿཡིག་དམར་པོ་རྡུལ་ཕྲ་རབ་ཀྱི་ངོ་བོ་བརླ་ལ་ཐུག་པར་ཁྱབ་པ། བྱིན་པ་གཉིས་ལ་ཉི་མའི་དཀྱིལ་འཁོར་ལ་ཧཱ་ཡིག་ལྗང་གུ་རྡུལ་ཕྲ་རབ་ཀྱི་ངོ་བོ་རྐང་པའི་བར་དུ་ཁྱབ་པར་བསམ། འདིས་ལྷ་མོ་རིགས་ལྔའི་རང་བཞིན་དུ་འགྱུར་རོ། ། དེ་ནས་ཡབ་ཀྱི་རྡོ་རྗེ་ཧཱུྃ་ལས་རྡོ་རྗེ་དམར་པོ་རྩེ་ལྔ་པ་ཨོཾ་ལས་བྱུང་བའི་ནོར་བུའི་བུག་པར་ཕཊ་སེར་པོས་བཀག་པ། ཡུམ་གྱི་པདྨ་ཧཱུྃ་ལས་པདྨ་དམར་པོ་ཨཱཿལས་བྱུང་བའི་ཟེའུ་འབྲུའི་བུག་པར་ཕཊ་སེར་པོས་བཀག་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་བ་ཨཱཏྨ་ཀོ྅ཧཾ་ཞེས་པས་ཡབ་ཡུམ་སྙོམས་པར་ཞུགས་པར་བསམ་མོ། །
གཉིས་པ་དཀྱིལ་འཁོར་རྒྱལ་མཆོག་ལ་བཞི་ལས། དང་པོ་བསྙེན་པའི་ཡན་ལག་རྒྱུ་མཐུན་པའི་འབྲས་བུ་ཆེན་པོ་ནི། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས་པས། དེ་བཞིན་གཤེགས་པ་ཐམས་ཅད་ལ་རེག་སྟེ་བདེ་བ་ཆེན་པོ་ཐོབ་ནས་དེ་བཞིན་གཤེགས་པ་ཐམས་ཅད་ཞལ་དུ་ཞུགས། ཟླ་བ་ཞུ་བའི་གཟུགས་སུ་གྱུར་ནས་རྡོ་རྗེ་ནོར་བུའི་ལམ་ནས་པདྨར་ལྷུང་བ་ཡོངས་སུ་གྱུར་པ་ལས་ས་བོན་ཧྲཱིཿཡི་ཡི་གེར་གྱུར། དེ་ལས་འོད་དཔག་མེད་གཙོ་བོར་གྱུར་པའི་ལྷ་བཅུ་དགུའི་དཀྱིལ་འཁོར་ཅིག་ཅར་དུ་གྱུར་པར་བསམ་མོ། ། དེ་ནས་ཨཱ་རོ་ལྀཀ་ཅེས་པས་མཁའ་ནང་གི་འོད་དཔག་མེད་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས་འདོད་ཆགས་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་འདོད་ཆགས་ཆེན་པོ་སྐྱེད་པར་བྱེད་པའི་འདུ་ཤེས་ཀྱི་ཕུང་པོ་དང་སོ་སོར་རྟོག་པའི་ཡེ་ཤེས་ཀྱི་རང་བཞིན་རང་གི་ལུས་ལ་ཐིམ་པར་བསམ་མོ། ། ཛི་ན་ཛིཀ་ཅེས་པས་མཁའ་ནང་གི་རྣམ་པར་སྣང་མཛད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་གཏི་མུག་གཙོ་བོར་གྱུར་པའི་སེམས་ཅན་གྱི་དོན་བྱས།
སླར་གཅིག་ཏུ་འདུས་ནས་གཏི་མུག་ཆེན་པོ་སྐྱེད་པར་བྱེད་པའི་གཟུགས་ཀྱི་ཕུང་པོ་དང་མེ་ལོང་ལྟ་བུའི་ཡེ་ཤེས་ཀྱི་ངོ་བོ། ཤར་ཕྱོགས་སུ་ཟླ་བའི་དཀྱིལ་འཁོར་ལ་བཞུགས་པ་ནི་རྣམ་སྣང་དཀར་པོ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་ཞལ་གྱི་གཙོ་བོ་དཀར་པོ། གཡས་སྔོ་གཡོན་དམར་བ། ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རཏྣ་དྷྲྀཀ མཁའ་ནང་གི་རིན་འབྱུང་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ང་རྒྱལ་གཙོ་བོར་གྱུར་པའི་སེམས་ཅན་གྱི་དོན་བྱས་ཏེ། སླར་གཅིག་ཏུ་འདུས་ནས་ང་རྒྱལ་ཆེན་པོ་སྐྱེད་པར་བྱེད་པའི་ཚོར་བའི་ཕུང་པོ་དང་མཉམ་པ་ཉིད་ཀྱི་ཡེ་ཤེས་ཀྱི་རང་བཞིན།
ལྷོ་ཕྱོགས་སུ་ཉི་མའི་དཀྱིལ་འཁོར་ལ་བཞུགས་པ་ནི་རིན་འབྱུང་སེར་པོ་སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་འོག་མ་གཉིས་ཀྱིས་འཁོར་ལོ་དང་པདྨ་འཛིན་པ། བཛྲ་དྷྲྀཀ མཁའ་ནང་གི་མི་བསྐྱོད་པ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ཞེ་སྡང་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ཞེ་སྡང་ཆེན་པོ་སྐྱེད་པར་བྱེད་པའི་རྣམ་པར་ཤེས་པའི་ཕུང་པོ་དང༌། ཤིན་ཏུ་རྣམ་པར་དག་པའི་ཆོས་དབྱིངས་ཡེ་ཤེས་ཀྱི་རང་བཞིན། ནུབ་ཕྱོགས་སུ་ཉི་མའི་དཀྱིལ་འཁོར་ལ་བཞུགས་པ་ནི། མི་བསྐྱོད་པ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། པྲཛྙཱ་དྷྲྀཀ མཁའ་ནང་གི་དོན་གྲུབ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ཕྲག་དོག་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ཕྲག་དོག་ཆེན་པོ་སྐྱེད་པར་བྱེད་པའི་འདུ་བྱེད་ཀྱི་ཕུང་པོ་དང༌། བྱ་བ་ནན་ཏན་གྱི་ཡེ་ཤེས་ཀྱི་རང་བཞིན། བྱང་ཕྱོགས་སུ་ཉི་མའི་དཀྱིལ་འཁོར་ལ་བཞུགས་པ་ནི་དོན་གྲུབ་ལྗང་གུ་ལྗང་སྔོ་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་རལ་གྲི་དང་འཁོར་ལོ། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། ཐམས་ཅད་ཀྱང་མཛེས་པའི་རལ་པའི་ཐོར་ཚུགས་ཅན། རིན་པོ་ཆེའི་རྒྱན་དང་སྣ་ཚོགས་པའི་ན་བཟའ་གསོལ་བ། རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། །
མོ་ཧ་ར་ཏཱི་ཞེས་པའི་སྔགས་བརྗོད་པས་མཁའ་ནང་གི་སྤྱན་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་སེམས་ཅན་ཐམས་ཅད་ཀྱི་ཞི་བའི་ལས་མཛད། སླར་གཅིག་ཏུ་འདུས་ནས་རིང་དུ་སོང་བའི་ས་རྣམ་པར་དག་པ་སའི་ཁམས་དང༌། སྙིང་རྗེ་ཆེན་པོ་དང༌། སྟོང་པ་ཉིད་ཀྱི་རྣམ་པར་ཐར་པའི་སྒོ་དང༌། ཐབས་ཀྱི་ཕ་རོལ་ཏུ་ཕྱིན་པའི་རང་བཞིན། མེའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་སྤྱན་མ་དཀར་མོ། དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་ལ་འཁྱུད་པ། ལྷག་མ་རྣམ་སྣང་དང་འདྲ་བ། དྭེ་ཥ་ར་ཏཱི་ཞེས་པས་མཁའ་ནང་གི་མཱ་མ་ཀཱི་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་སེམས་ཅན་ཐམས་ཅད་ཀྱི་བསྲུང་བའི་ལས་མཛད། སླར་གཅིག་ཏུ་འདུས་ནས་མི་གཡོ་བའི་ས་རྣམ་པར་དག་པ་ཆུའི་ཁམས་དང༌།
བྱམས་པ་ཆེན་པོ་དང༌། མཚན་མ་མེད་པའི་རྣམ་པར་ཐར་པའི་སྒོ་དང༌། སྨོན་ལམ་གྱི་ཕ་རོལ་ཏུ་ཕྱིན་པའི་རང་བཞིན། སྲིན་པོའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་མཱ་མ་ཀཱི་སྔོན་མོ། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་ཨུཏྤལ་དམར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། རཱ་ག་ར་ཏཱི་ཞེས་པས་མཁའ་ནང་གི་གོས་དཀར་མོ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་སེམས་ཅན་ཐམས་ཅད་རྒྱས་པར་བྱས། སླར་གཅིག་ཏུ་འདུས་ནས་ས་ལེགས་པའི་བློ་གྲོས་རྣམ་པར་དག་པ་མེའི་ཁམས་དང༌། དགའ་བ་ཆེན་པོ་དང༌། སྨོན་པ་མེད་པའི་རྣམ་པར་ཐར་པའི་སྒོ་དང༌།
སྟོབས་ཀྱི་ཕ་རོལ་ཏུ་ཕྱིན་པའི་རང་བཞིན། རླུང་གི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་གོས་དཀར་མོ་དམར་མོ། དམར་སྔོ་དཀར་བའི་ཞལ་གསུམ་ཕྱག་དྲུག་གི་ཕྱག་ལྷག་མ་འོད་དཔག་མེད་དང་འདྲ། བཛྲ་ར་ཏཱི་ཞེས་པས་མཁའ་ནང་གི་སྒྲོལ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་སེམས་ཅན་ཐམས་ཅད་དབང་དུ་བྱས། སླར་གཅིག་ཏུ་འདུས་ནས་ཆོས་ཀྱི་སྤྲིན་གྱིས་རྣམ་པར་དག་པ་རླུང་གི་ཁམས་དང༌། བཏང་སྙོམས་ཆེན་པོ་དང༌། མངོན་པར་འདུ་བྱེད་པ་མེད་པའི་རྣམ་པར་ཐར་པའི་སྒོ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་རང་བཞིན། དབང་ལྡན་གྱི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་སྒྲོལ་མ་སེར་མོ། སེར་སྔོ་དམར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་ཨུཏྤ་ལ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། ཨོཾ་ཨཱཿརཱུ་པ་བཛྲི་ཧཱུྃ་ཞེས་པས་མཁའ་ནང་གི་གཟུགས་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་སེར་སྣ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ས་དང་པོ་རབ་ཏུ་དགའ་བ་རྣམ་པར་དག་པ་སེར་སྣའི་གཉེན་པོ། སྦྱིན་པའི་ཕ་རོལ་ཏུ་ཕྱིན་པའི་རང་བཞིན། ཕྱི་རོལ་གྱི་མེའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་གཟུགས་རྡོ་རྗེ་མ་དཀར་མོ། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་གཉིས་པས་མེ་ལོང༌། ཕྱག་ལྷག་མ་རྣམ་སྣང་དང་འདྲའོ། ། ཨོཾ་ཿཨཱཿཤབྡ་བཛྲི་ཧཱུྃ་ཞེས་པས་མཁའ་ནང་གི་སྒྲ་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་འཆལ་བའི་ཚུལ་ཁྲིམས་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་དྲི་མ་མེད་པའི་ས་རྣམ་པར་དག་པ་འཆལ་བའི་ཚུལ་ཁྲིམས་ཀྱི་གཉེན་པོ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་རང་བཞིན། སྲིན་པོའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་སྒྲ་རྡོ་རྗེ་མ་སྔོན་མོ།
སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་པི་ཝང་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿགནྡྷ་བཛྲི་ཧཱུྃ་ཞེས་པས་མཁའ་ནང་གི་དྲི་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ཁྲོ་བ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་འདུས་གཅིག་ཏུ་གྱུར་ནས་འོད་བྱེད་པའི་ས་རྣམ་པར་དག་པ་ཁྲོ་བའི་གཉེན་པོ་བཟོད་པའི་ཕ་རོལ་ཏུ་ཕྱིན་པའི་རང་བཞིན། རླུང་གི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་དྲི་རྡོ་རྗེ་མ་སེར་མོ། སེར་ནག་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་དྲིའི་དུང་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿར་ས་བཛྲི་ཧཱུྃ་ཞེས་པས་མཁའ་ནང་གི་རོ་རྡོ་རྗེ་མ་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས་ལེ་ལོ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་འོད་འཕྲོའི་ས་རྣམ་པར་དག་པ་ལེ་ལོའི་གཉེན་པོ་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་རང་བཞིན།
དབང་ལྡན་གྱི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་རོ་རྡོ་རྗེ་མ་དམར་མོ། དམར་ནག་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་ཐོད་པ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿསྤརྵེ་བཛྲི་ཧཱུྃ་ཞེས་པས་མཁའ་ནང་གི་རེག་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་གཡེང་བ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་སྦྱང་དཀའ་བའི་ས་རྣམ་པར་དག་པ་གཡེང་བའི་གཉེན་པོ་བསམ་གཏན་གྱི་ཕ་རོལ་ཏུ་ཕྱིན་པའི་རང་བཞིན། ཤར་སྒོའི་བྱང་དུ་ཟླ་བའི་དཀྱིལ་འཁོར་ལ་བཞུགས་པ་ནི་རེག་རྡོ་རྗེ་མ་ལྗང་གུ། ལྗང་ནག་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་སྣ་ཚོགས་པའི་གོས་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿདྷརྨ་དྷཱ་ཏུ་བཛྲི་ཧཱུྃ་ཞེས་པས་མཁའ་ནང་གི་ཆོས་དབྱིངས་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ཤེས་རབ་འཆལ་པ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་མངོན་དུ་གྱུར་པའི་ས་རྣམ་པར་དག་པ་ཤེས་རབ་འཆལ་པའི་གཉེན་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན།
ཤར་སྒོའི་ལྷོ་ཕྱོགས་སུ་ཟླ་བའི་དཀྱིལ་འཁོར་ལ་བཞུགས་པ་ནི་ཆོས་དབྱིངས་རྡོ་རྗེ་མ་དཀར་མོ། དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་ལ་འཁྱུད་པ། གཡས་འོག་མ་གཉིས་ཀྱིས་ཆོས་འབྱུང་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ལྷ་མོ་བཅུ་པོ་ཐམས་ཅད་ཀྱང་ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། རིན་པོ་ཆེ་དང་ནོར་བུའི་དབུ་རྒྱན་ཅན། རིན་པོ་ཆེའི་རྒྱན་དང་ན་བཟའ་སྣ་ཚོགས་གསོལ་བ། ཟླ་བའི་གདན་དང་ཟླ་བའི་འོད་ཡོད་པ། རྡོ་རྗེའི་སྐྱིལ་ཀྲུང་གིས་བཞུགས་པའོ། ། འབྱིན་སྔགས་འདི་དག་ཀུན་བཟང་ཆེ་བ་ན་དེ་ཉིད་གསུམ་གྱིས་ཆོག་པར་གསུངས་ལ་འདིར་དཱི་པཾ་ཀ་རས་མཛད་པའི་འཇིག་རྟེན་དབང་ཕྱུག་གི་སྒྲུབ་ཐབས་སུ་མར་མེ་མཛད་ཀྱི་དེ་ཉིད་གསུམ་དང་མིང་སྤེལ་བ་བཤད་པ་ལྟར་བྱས་པ་ཡིན་ནོ། །
ཨོཾ་ཨཱཿཡ་མཱནྟ་ཀྲྀཏ་ཧཱུྃ་ཞེས་པས་མཁའ་ནང་གི་གཤིན་རྗེའི་གཤེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་མ་དད་པ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་མ་དད་པ་དང༌། ཕུང་པོའི་བདུད་དང༌། ཤེས་བྱའི་སྒྲིབ་པ་དང༌། འཇིག་ཚོགས་ལ་ལྟ་བ་རྣམས་ཀྱི་གཉེན་པོ་དད་པ་གཙོ་བོར་གྱུར་པ། ཤར་སྒོར་ཉི་མ་ལ་བཞུགས་པ་ནི་གཤིན་རྗེའི་གཤེད་སྔོན་པོ། སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་ཐོ་བ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿཔྲཛྙཱནྟ་ཀྲྀཏ་ཧཱུྃ་ཞེས་པས་མཁའ་ནང་གི་ཤེས་རབ་མཐར་བྱེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ལེ་ལོ་གཙོ་བོར་གྱུར་པའི་སེམས་ཅན་གྱི་དོན་བྱས།
སླར་གཅིག་ཏུ་འདུས་ནས་ལེ་ལོ་དང༌། ཉོན་མོངས་པའི་བདུད་དང༌། ཉོན་མོངས་པའི་སྒྲིབ་པ་དང༌། ལོག་པར་ལྟ་བ་རྣམས་ཀྱི་གཉེན་པོ་བརྩོན་འགྲུས་གཙོ་བོར་གྱུར་པ། ལྷོ་སྒོར་ཉི་མ་ལ་བཞུགས་པ་ནི་ཤེས་རབ་མཐར་བྱེད་དཀར་པོ། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་རྡོ་རྗེ་དབྱུག་པ་དང་རལ་གྲི། གཡོན་སྔར་དང་འདྲ། ཨོཾ་ཨཱཿཔདྨཱནྟ་ཀྲྀཏ་ཧཱུྃ་ཞེས་པས་མཁའ་ནང་གི་པདྨ་མཐར་བྱེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་བརྗེད་ངས་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་བརྗེད་ངས་པ་དང༌། འཆི་བདག་གི་བདུད་དང༌།
སྐྱེ་བའི་སྒྲིབ་པ་དང༌། མཐར་འཛིན་པར་ལྟ་བ་རྣམས་ཀྱི་གཉེན་པོ་དྲན་པ་གཙོ་བོར་གྱུར་པ། ནུབ་སྒོར་ཉི་མ་ལ་བཞུགས་པ་ནི་པདྨ་མཐར་བྱེད་དམར་པོ། དམར་ནག་དཀར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་པདྨ་རྒྱས་པ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་པས་མཁའ་ནང་གི་བགེགས་མཐར་བྱེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་རྣམ་གཡེང་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་རྣམ་པར་གཡེང་བ་དང༌། ལྷའི་བུའི་བདུད་དང༌། ལས་ཀྱི་སྒྲིབ་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་རྣམས་ཀྱི་གཉེན་པོ་ཏིང་ངེ་འཛིན་གཙོ་བོར་གྱུར་པ།
བྱང་སྒོར་ཉི་མ་ལ་བཞུགས་པ་ནི་བགེགས་མཐར་བྱེད་སྔོན་པོ། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་འོག་མ་གཉིས་ཀྱིས་རྡོ་རྗེ་ཁ་གྱེས་པ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཁྲོ་བོ་བཞི་པོ་ཐམས་ཅད་ཀྱང་གཡོན་བརྐྱང་བས་བཞུགས་པ། མཆེ་བ་གཙིགས་པ། དགོད་ཅིང་ཁྲོས་པའི་ཞལ་དང་ལྗགས་འགྱུར་བ། ཉི་མའི་འོད་དང་སྤྱན་ཟླུམ་པོར་གཡོ་བ། ཁྲོ་གཉེར་གྱི་ཞལ་ཅན་ཆེ་ཞིང་མཁྲང་ལ་སྟུག་པ། བྲང་དང་གསུས་པ་འཕྱང་བ་ཐུང་ཞིང་སྦོམ་པ། འབར་བའི་སྐྲ་ཁམ་པ་གྱེན་དུ་འབར་བ།
སྟག་གི་པགས་པའི་ཤམ་ཐབས་བསྣམས་པ། ཀླུ་ཆེན་པོ་བརྒྱད་ཀྱིས་བརྒྱན་པའོ། ། དེ་ནས་ཡེ་ཤེས་སེམས་དཔའི་ཐུགས་ཀའི་ས་བོན་ཧྲཱིཿཡིག་ལས་འོད་ཟེར་འཕྲོས། གཤིན་རྗེའི་གཤེད་ལ་རེག་པས་དེས་ཛཿཞེས་བརྗོད་པས་གཤིན་རྗེའི་གཤེད་ཀྱི་ཐུགས་ཀའི་ས་བོན་ཧཱུྃ་ལས་འོད་ཟེར་འཕྲོས་པས། བཅོམ་ལྡན་འདས་འཇིག་རྟེན་དབང་ཕྱུག་ལྷ་བཅུ་དགུའི་དཀྱིལ་འཁོར་མདུན་གྱི་ནམ་མཁར་ཨོཾ་ཨཱཿཡ་མཱནྟ་ཀྲྀཏ་ཛཿཞེས་བརྗོད་པས་སྤྱན་དྲངས་པར་བསམ། རང་གི་གཡོན་དུ་ཤཾ་ལས་བྱུང་བའི་དུང་ཕོར་གསུམ་གྱི་ནང་དུ་ཧཱུྃ་ཞུ་བ་ལས་བྱུང་བའི་བསང་གཏོར། མཆོད་ཡོན། ཞབས་བསིལ་རྣམས་དངས་ཤིང་ཐོགས་པ་མེད་པར་གྱུར་ཞེས་བརྗོད་ལ། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ཞེས་པས་དུང་ཕོར་དང་པོའི་ཆུ་དང༌། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་སྭཱ་ཧཱ་ཞེས་ལན་གཉིས་བརྗོད་པས་དུང་ཕོར་གཉིས་པ་དང་གསུམ་པའི་ཆུ་བྱིན་གྱིས་བརླབ་བོ། །
དེ་ནས་གཙོ་བོའི་སྔགས་ལན་གསུམ་བརྗོད་པས་ཡེ་ཤེས་པ་ལ་བསང་གཏོར་དང༌། མཆོད་ཡོན་དང་ཞབས་བསིལ་ཕུལ་ཏེ། ཨོཾ་ཨཱཿརཱུ་པ་བཛྲཱི་ནས་སྥརྵེ་བཛྲཱི་ཧཱུྃ་གི་བར་གྱིས་རྡོ་རྗེ་མ་ལྔས་མཆོད། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས། ཁྲོ་བོ་གཞན་གསུམ་ལ་རེག་པས་དེ་དག་གིས་སོ་སོའི་སྔགས། ཛཿཧཱུྃ་བཾ་ཧོཿརྣམས་བརྗོད་དེ་དེ་དག་སོ་སོའི་ཐུགས་ཀའི་ཧཱུྃ་ཡིག་ལས་འོད་ཟེར་འཕྲོས་པས་ཡེ་ཤེས་ཀྱི་འཁོར་ལོ་རྣམས་དམ་ཚིག་པ་ལ་ཐིམ་པ་དང༌། བཅིང་བ་དང༌། མཉེས་པར་བྱས་ཞེས་བརྗོད་ཅིང་བསམས་ལ། ཨོཾ་ཨཱཿཔྲཛྙཱནྟ་ཀྲྀཏ་ཧཱུྃ། ཨོཾ་ཨཱཿཔདྨཱནྟ་ཀྲྀཏ་བཾ།
ཨོཾ་ཨཱཿབིགྷྣཱནྟ་ཀྲྀཏ་ཧོཿཞེས་བརྗོད་ཅིང་བསྟིམ་མོ། ། གཉིས་པ་ཉེ་བར་སྒྲུབ་པ་དང་རྣམ་སྨིན་གྱི་འབྲས་བུ་ཆེན་པོ་ནི། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། མིག་གཉིས་ཀྱི་དབུས་སུ་ཀྵིཾ་ལས་འཁོར་ལོ་ཀྵིཾ་གིས་མཚན་པ་ཡོངས་སུ་གྱུར་པ་ལས། ས་སྙིང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་སོགས་ནས། ལྟེ་བར་སྃ་ལས་རྡོ་རྗེ་སྃ་གྱིས་མཚན་པ་ཡོངས་སུ་གྱུར་པ་ལས། ཀུན་བཟང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རིན་པོ་ཆེ་དང་ནོར་བུའི་རྒྱན་ཅན་ཞེས་སོགས་ནས་སྐྱིལ་ཀྲུང་གིས་བཞུགས་པར་བསམས་ལ།
ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པས་ཆོས་ཀྱི་དབྱིངས་སུ་བྱིན་གྱིས་བརླབ་བོ། ། གསུམ་པ་སྒྲུབ་པ་དང་སྐྱེས་བུ་བྱེད་པའི་འབྲས་བུ་ཆེན་པོ་ནི། ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་ལས་ཐུགས་རྡོ་རྗེ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་ཞེས་སོགས་ནས། ཨཱཏྨ་ཀོ྅ཧཾ། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་བདག་ཉིད་ཀྱི་སྐུ་རྡོ་རྗེ་ལ་ཐིམ་ཞེས་པའི་བར་གོང་གི་ཡབ་ཀྱི་སྐབས་ལྟར་བརྗོད་དོ། ། བཞི་པ་སྒྲུབ་ཆེན་དང་དྲི་མ་མེད་པའི་འབྲས་བུ་ཆེན་པོ་ནི། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་ཧྲཱིཿལས་འོད་ཟེར་འཕྲོས་པས་དབང་བསྐུར་གྱི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ལ། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ལན་གསུམ་གྱིས་ཆུ་གསུམ་དང༌། ཨོཾ་ཨཱཿརཱུ་པ་བཛྲཱི་ཧཱུྃ་སོགས་རྡོ་རྗེ་མ་ལྔས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་བཏབ་པས།
དེ་བཞིན་གཤེགས་པ་རྣམས་ཀྱི་ཐུགས་ཀ་ནས་འོད་ཟེར་གྱི་རྩེ་མོ་ལ་གནས་པའི་རིག་མས་བུམ་པ་ཞེས་པ་ནས། ཡར་ལུད། ལྷ་མོ་རྣམས་སྤྱི་བོ་ནས་ཐིམ་པས། གཙོ་བོ་དང་དེ་བཞིན་གཤེགས་པ་བཞི་ལ་འོད་དཔག་མེད། སྤྱན་མ་དང་གཟུགས་རྡོ་རྗེ་དང་གཤིན་རྗེའི་གཤེད་ལ་རྣམ་པར་སྣང་མཛད། མཱ་མ་ཀཱི་དང་སྒྲ་རྡོ་རྗེ་དང་ཆོས་དབྱིངས་རྡོ་རྗེ་དང་ཤེས་རབ་མཐར་བྱེད་དང་བགེགས་མཐར་བྱེད་ལ་མི་བསྐྱོད་པ། གོས་དཀར་མོ་དང་རོ་རྡོ་རྗེ་དང་རྟ་མགྲིན་ལ་འོད་དཔག་མེད། རེག་རྡོ་རྗེ་ལ་དོན་གྲུབ། སྒྲོལ་མ་དང་དྲི་རྡོ་རྗེ་ལ་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ་མོ། ། དེ་ནས་ཡེ་ཤེས་སེམས་དཔའི་ཐུགས་ཀའི་ས་བོན་ཧྲཱིཿཡིག་ལས་འོད་ཟེར་འཕྲོས་པས།
དེ་བཞིན་གཤེགས་པ་ཐམས་ཅད་བཀུག་སྟེ་ཞལ་ནས་ཞུགས། ཟླ་བ་ཞུ་བའི་གཟུགས་སུ་གྱུར་པ་རྡོ་རྗེ་ནོར་བུའི་ལམ་ནས་ལྷ་མོའི་པདྨར་ལྷུང་སྟེ་ཟླ་བའི་གདན་བཅུ་ལ་ཛཿཧཱུྃ་བཾ་ཧོཿཁྃ་རྃ་ལྃ་མཱྃ་པྃ་ཏཱྃ་རྣམས་སུ་གྱུར། དེ་ལས་འོད་ཟེར་འཕྲོས། ཚུར་འདུས་ཡོངས་སུ་གྱུར་པ་ལས། སྤྱན་མ་ལ་སོགས་པའི་ལྷ་མོ་བཅུར་གྱུར་པ་བ་སྤུའི་བུ་ག་ནས་ཕྱིར་སྤྲོས་ཏེ། བདག་ཉིད་ཀྱི་དཀྱིལ་འཁོར་ལ་མཆོད་ཅེས་བརྗོད་ཅིང་བསམ། ཨོཾ་སརྦ་ཏ་ཐཱ་ག་ཏ་པུཥྤེ་པཱུ་ཛ་སོགས་ནས་ཤབྡའི་བར། ཨོཾ་ཨཱཿརཱུ་པ་བཛྲི་སོགས་རྡོ་རྗེ་མ་ལྔས་མཆོད་དེ། མཆོད་བྱ་མཆོད་བྱེད་གཉིས་སུ་མེད་པར་བསམས་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་བ་ཨཱཏྨ་ཀོ྅ཧཾ།
ཞེས་བརྗོད་དོ། ། དེ་ནས་བསྟོད་བྱ་བསྟོད་བྱེད་གཉིས་སུ་མེད་པར་བསམས་ལ། རྡོ་རྗེ་མི་འཆི་རྒྱལ་པོ་ཆེ། ། མི་རྟོག་ནམ་མཁར་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུང་ལ་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེ་ཕྱག་འཚལ་ལོ། །
རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པ་གོས་པ་མེད། ། རྡོ་རྗེ་སྐུ་ལ་ཕྱག་འཚལ་ལོ། ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། དཀྱིལ་འཁོར་མཆོག་གསུམ་ཡི་གེ་གསུམ། ། རྡོ་རྗེ་དབྱིངས་ལ་ཕྱག་འཚལ་ལོ། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། །
རང་བཞིན་དག་པ་ལས་བྱུང་བ། ། རྡོ་རྗེ་སེམས་དཔར་ཕྱག་འཚལ་ལོ། ། ཞེས་པས་བསྟོད་དོ། ། དེ་ནས་ཐོད་པའི་བདུད་རྩི་ལ་དམིགས་ཏེ། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་གིས་བསང༌། ཨོཾ་ཤཱུ་ནྱ་ཏཱས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་གཞུའི་དབྱིངས་ཅན་གཡོ་བའི་བ་དན་དང་བཅས་ཤིང་ཡྃ་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་འབར་བ་རྃ་གྱིས་མཚན་པ། དེའི་སྟེང་དུ་ཨ་ལས་ཐོད་པ་ཕྱི་དཀར་ལ་ནང་དམར་བའི་ནང་དུ་ཤར་དུ་དྲི་ཆེན་ལ་བྷཱུྃ། ལྷོར་རཀྟ་ལ་ཨཱྃ།
ནུབ་ཏུ་བྱང་སེམས་དཀར་པོ་ལ་ཛྲཱིཾ། བྱང་དུ་ཤ་ཆེན་གྱི་དྭངས་མ་ལ་ཁྃ། དབུས་སུ་དྲི་ཆུ་ལ་ཧཱུྃ་གིས་མཚན་པ། ས་བོན་དེ་རྣམས་ལས་འོད་ཟེར་འཕྲོས་པས་རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པ་རྣམས་བཀུག་ནས་རང་རང་གི་ས་བོན་ལ་བཅུག་སྟེ། དེའི་རྐྱེན་གྱིས་འོག་གི་རླུང་གཡོས་ཏེ་མེ་སྦར་བས་འབར་བ་དང༌། གསལ་བ་དང༌། དྲོས་པ་དང༌། ལྷགས་པར་གྱུར་པར་བསམ་མོ། ། དེའི་རླངས་པ་ལ་ཧཱུྃ་ལས་བྱུང་བའི་རྡོ་རྗེ་དཀར་པོ་རྩེ་ལྔ་པ་ལན་གསུམ་སྤྲོས་ཏེ་ཞུགས། དེའི་སྟེང་དུ་ཨོཾ་ཡིག་ལས་འོད་ཟེར་འཕྲོས་པས་ཕྱོགས་བཅུའི་འཇིག་རྟེན་གྱི་ཁམས་ན་གནས་པའི་བདུད་རྩི་ཐམས་ཅད་བཀུག་སྟེ་ཡི་གེ་ཨོཾ་ལ་ཐིམ།
ཨོཾ་ཡིག་ཀྱང་ཞུ་སྟེ་བདུད་རྩི་ལ་ཐིམ་པར་བསམས་ལ། ཨོཾ་ཨཱཿཧཱུྃ་ལན་གསུམ་བརྗོད་པས་བྱིན་གྱིས་བརླབ་བོ། ། དེ་ནས་ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་ཧཱུྃ་གིས་མཚན་པའི་འོད་ཟེར་གྱིས་བདུད་རྩི་གསོལ་བར་བསམ་ཞིང༌། ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་པཉྩ་ཨ་མྲྀ་ཏ་ཧཱུྃ། ཨོཾ་ཨཱཿཛིཾ་ན་ཛིཀ་པཉྩ་ཨ་མྲྀ་ཏ་ཧཱུྃ་ཞེས་སོགས་ནས། ཨོཾ་ཨཱཿབིགྷྣཱནྟ་ཀྲྀཏ་པཉྩ་ཨ་མྲྀ་ཏ་ཧཱུྃ་ཞེས་ལྷ་བཅུ་དགུའི་སྔགས་བརྗོད་དེ་བདུད་རྩི་ཕུལ་བས་སྙིང་གའི་སངས་རྒྱས་ཀྱི་དཀྱིལ་འཁོར་ཚིམ་པར་བསམ་མོ། ། གསུམ་པ་ལས་རྒྱལ་མཆོག་ལ་བཞི་ལས། དང་པོ་ཐིག་ལེའི་རྣལ་འབྱོར་ནི་ཡེ་ཤེས་སེམས་དཔའི་ཐུགས་ཀའི་ས་བོན་གྱི་འོད་ཟེར་གྱིས་ཁམས་གསུམ་པོ་སྣང་བར་བྱས་ནས་རང་གི་ལྷའི་རྣམ་པར་བྱས་ལ་དཀྱིལ་འཁོར་གྱི་འཁོར་ལོར་གཞུག་གོ ། དེ་དག་ནི་བདག་ཉིད་ལ་གཞུག་གོ ། བདག་ནི་ཡེ་ཤེས་སེམས་དཔའ་དང༌།
དེ་ནི་པདྨ་ལའོ། ། དེ་ཡང་ས་བོན་ལའོ། ། ས་བོན་ནི་ཙ་ན་ཀའི་ཚད་ཀྱི་ཐིག་ལེར་བཅུག་ལ། ཐིག་ལེའི་དབུས་སུ་བསྐྱེད་པའི་རིམ་པས་དཀྱིལ་འཁོར་གྱི་འཁོར་ལོ་སྐད་ཅིག་ཙམ་གྱིས་བསྒོམ་པར་བྱའོ། ། ཡང་ཐིག་ལེའི་དབུས་སུ་ཆུད་པའི་འོད་ཟེར་གྱི་ཚོགས་སུ་སྣང་བ་ལས་ས་བོན་དུ་བསམ་མོ། ། ས་བོན་གྱི་འོད་ཟེར་རྣམས་ལས་མཚན་མ་དང༌། མཚན་མའི་འོད་ཟེར་རྣམས་ལས་ཡེ་ཤེས་སེམས་དཔར་བསམ་མོ། ། ཡེ་ཤེས་སེམས་དཔའི་འོད་ཟེར་སྤྲོས་པ་ལས། དཀྱིལ་འཁོར་གྱི་བདག་པོའི་བདག་ཉིད་དོ། ། དེའི་འོད་ཟེར་གྱི་སྣང་བ་ལས་དཀྱིལ་འཁོར་གྱི་འཁོར་ལོ་སྔ་མ་བཞིན་དུ་བསམས་ལ།
དཀྱིལ་འཁོར་གྱི་འཁོར་ལོ་དེ་ཀུན་དུ་སྤྲོས་པའི་འོད་ཟེར་རྣམས་ཀྱིས་ཁམས་གསུམ་མ་ལུས་པར་དེ་བཞིན་གཤེགས་པའི་ཚོགས་ཀྱིས་ཁྱབ་པར་བསྒོམས་ནས། ཡང་དེ་བཞིན་དུ་ཐིག་ལེའི་བར་དུ་བསྡུ་ཞིང་སླར་སྤྲོ་བ་དང༌། སླར་ཡང་ཐིག་ལེའི་བར་དུ་བསྡུ་བ་དང༌། དེ་བཞིན་དུ་དཀྱིལ་འཁོར་གྱི་འཁོར་ལོ་བསྒོམ་པ་ཇི་སྲིད་འདོད་ཀྱི་བར་བྱའོ། ། གཉིས་པ་ཕྲ་མོའི་རྣལ་འབྱོར་ནི། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་བྱུང་སྟེ། ནམ་མཁར་བཞུགས་པའི་དེ་བཞིན་གཤེགས་པ་རྣམས་བདག་ཉིད་ཀྱི་ཁར་བཅུག་སྟེ། བྱང་ཆུབ་ཀྱི་སེམས་སུ་ཞུ་བར་གྱུར་པ་རྡོ་རྗེའི་ལམ་ནས་བྱུང་སྟེ། རང་དང་འདྲ་བའི་པདྨར་བྱང་ཆུབ་སེམས་ཞུ་བའི་ཐིག་ལེར་བསམས། དེར་ཡི་གེ་ཧྲཱིཿཡོངས་སུ་གྱུར་པ་ལས་པདྨ་ཙ་ན་ཀའི་འབྲས་བུའི་ཚད་ཙམ་གྱི་ལྟེ་བའི་དབུས་སུ་མངོན་པར་བྱང་ཆུབ་པ་ལྔས་དཀྱིལ་འཁོར་གྱི་འཁོར་ལོ་སྐད་ཅིག་གིས་བསྒོམ་མོ། །
སེམས་བརྟན་པར་གྱུར་ནས་ནི་ཡང་དེ་བཞིན་གཤེགས་པ་རྣམས་དང་སྤྲོ་བ་དང་བསྡུ་བ་བྱའོ། ། གསུམ་པ་བཟླས་པའི་རྣལ་འབྱོར་ནི། དེ་ནས་བསྒོམས་པས་སྐྱོ་ན། ཡེ་ཤེས་སེམས་དཔའི་ཐུགས་ཀའི་ས་བོན་ལ་ཨོཾ་ཨཱཿཨོཾ་མ་ཎི་པདྨེ་ཧཱུྃ་ཧཱུྃ་ཞེས་པའི་ཡི་གེ་དགུ་པོས་ཡོངས་སུ་བསྐོར་ཏེ་གནས་པ་ལ་བཟླས་པ་བྱ་ཞིང༌། གཞན་ཡང་སྐུ་གསུང་ཐུགས་རྡོ་རྗེ་གསུམ་གྱི་ལྷ་ཡེ་ཤེས་སེམས་དཔར་བཅས་པའི་ཐུགས་ཀར་རང་རང་གི་ཕྱག་མཚན་ས་བོན་བཅས་པའང་གསལ་བཏབ་ལ་བཟླས་པར་བྱ་བ་ཡང་བཤད་དོ། ། དེའང་ཀུན་བཟང་ཆེ་ཆུང་དང་ཇོ་བོ་རྗེའི་གཞུང་རྣམས་སུ་དེ་ཙམ་ཞིག་ལས་སྔགས་གཞན་བཟླ་བར་མ་བཤད་ཀྱང༌། བོད་དག་ནི་བཞི་བརྒྱ་ལྔ་བཅུ་པར། ཡང་ན་རང་གི་ལྷ་ཡི་འབུམ། ། གཞན་གྱི་ཁྲི་སྟེ་ཡང་ན་ནི། ། འཁོར་ལོ་ཅན་གྱི་བཀས་གནང་བྲི། །
འབྱིན་པ་དེ་ཉིད་གསུམ་དང་སྤེལ། ། ཞེས་འབྱུང་བའི་དོན་གྱིས་འཇམ་པའི་རྡོ་རྗེའི་སྐབས་སུ་འཁོར་རྣམས་ཀྱི་བཟླས་པ་འབྱུང་ལྟར། འདིར་ཡང་ཨོཾ་ཨཱཿཨ་རོ་ལིཀ་ཧཱུྃ། ཨོཾ་ཨཱཿཛི་ན་ཛིཀ་ཧཱུྃ། ཨོཾ་ཨཱཿརཏྣ་དྷྲྀཀ་ཧཱུྃ། ཨོཾ་ཨཱཿབཛྲ་དྷྲྀཀ་ཧཱུྃ། ཨོཾ་ཨཱཿཔྲཛྙཱ་དྷྲྀཀ་ཧཱུྃ་ཞེས་རིགས་ལྔ་དང༌། ཨོཾ་ཨཱཿམོ་ཧ་ར་ཏི་ཧཱུྃ། ཨོཾ་ཨཱཿདྭེ་ཥ་ར་ཏི་ཧཱུྃ། ཨོཾ་ཨཱཿརཱ་ག་ར་ཏི་ཧཱུྃ།
ཨོཾ་ཨཱཿབཛྲ་ར་ཏི་ཧཱུྃ་ཞེས་ཡུམ་བཞི་དང༌། ཨོཾ་ཨཱཿརཱུ་པ་བཛྲཱི་ཧཱུྃ། ཨོཾ་ཨཱཿཤབྡ་བཛྲཱི་ཧཱུྃ། ཨོཾ་ཨཱཿགནྡྷེ་བཛྲཱི་ཧཱུྃ། ཨོཾ་ཨཱཿར་ས་བཛྲཱི་ཧཱུྃ། ཨོཾ་ཨཱཿསྤརྵེ་བཛྲཱི་ཧཱུྃ། ཨོཾ་ཨཱཿདྷརྨྨ་དྷཱ་ཏུ་བཛྲཱི་ཧཱུྃ་ཞེས་ལྷ་མོ་དྲུག་དང༌། ཨོཾ་ཨཱཿཡ་མཱནྟ་ཀྲྀཏ་ཧཱུྃ། ཨོཾ་ཨཱཿཔྲཛྙཱནྟ་ཀྲྀཏ་ཧཱུྃ། ཨོཾ་ཨཱཿཔདྨཱནྟ་ཀྲྀཏ་ཧཱུྃ།
ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཞེས་ཁྲོ་བོ་བཞི་སྟེ་འཁོར་རྣམས་ཀྱི་སྔགས་ཀྱང་བཟླ་བར་བཞེད་དོ། ། དེ་ནས་བསྒོམ་བཟླས་ཀྱིས་དུབ་པ་བསལ་བའི་ཕྱིར། སྤྱི་བོའི་སྟེང་དུ་མཐོ་གང་ཙམ་གྱིས་དཔགས་པར་ཟླ་བའི་དཀྱིལ་འཁོར་ལ་ཨོཾ་དཀར་པོ་རྣམ་པར་བསམས་ལ། དེ་ལས་བདུད་རྩི་བབས་པས་བདག་ཉིད་ཚིམ་པར་བྱས་པར་བསྒོམ་སྟེ་འདི་ནི་བརྟན་པའི་ཆོ་གའོ། ། བཟླས་པའི་མཇུག་ཏུ་བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་འཕགས་པ་སྤྱན་རས་གཟིགས་དབང་ཕྱུག་གི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ་ཞེས་གསོལ་བ་བཏབ་ལ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། སྲུང་བའི་འཁོར་ལོ་གཞལ་ཡས་ཁང་ལ་ཐིམ། གཞལ་ཡས་ཁང་ཡང་འཁོར་གྱི་ལྷ་རྣམས་ལ་ཐིམ། འཁོར་གྱི་ལྷ་རྣམས་གཙོ་བོ་ལ་ཐིམ་ཞེས་བརྗོད་ལ་གཏོར་མའི་ཆོ་གའམ།
སྟ་གོན་གྱི་ཆོ་ག་སོགས་ལ་འཇུག་པར་བྱའི། དེ་དག་མི་དགོས་ན་སྒྲུབ་ཐབས་ཀྱི་མཇུག་བསོད་ནམས་ཡོངས་སུ་བསྔོ་བའི་སྨོན་ལམ་གདབ་པར་བྱ་སྟེ། རྡོ་རྗེ་འཆང་བ་ཆེན་པོའི་དཔལ། ། སངས་རྒྱས་ཐམས་ཅད་དགྱེས་པ་ནི། ། དགེ་བ་འདི་ཡིས་ཐོབ་གྱུར་ནས། ། འགྲོ་བས་ཀྱང་ནི་དེ་ཐོབ་ཤོག ། ཕྱག་རྒྱ་ཆེན་པོ་དོན་གྲུབ་ཕྱིར། ། སྤྱོད་གང་སངས་རྒྱས་ཀྱིས་བསྔགས་པ། ། འགྲོ་བའི་དོན་ནི་བྱ་བའི་ཕྱིར། ། སྤྱོད་དེ་ཉིད་དང་བདག་ལྡན་ཤོག །
དེ་བཞིན་གཤེགས་རྣམས་ཐབས་གང་གིས། ། ཐམས་ཅད་མཁྱེན་ཉིད་གོ་འཕང་བརྙེས། ། དག་ཅིང་ཡན་ལག་ཀུན་རྫོགས་པ། ། ཐབས་དེ་དང་ནི་བདག་ལྡན་ཤོག ། སྒྲིབ་པ་ཐམས་ཅད་ཡོངས་ཟད་ཕྱིར། ། སངས་རྒྱས་ཀྱིས་བསྔགས་ཤེས་རབ་གང༌། ། རྣམ་ཀུན་མཁྱེན་ཉིད་ཀུན་བྱའི་ཕྱིར། ། བདག་གིས་ཤེས་རབ་དེ་ཐོབ་ཤོག ། ཅེས་སོ། ། དེ་དག་གིས་ནི་བདག་གི་རྣལ་འབྱོར་གྱི་རིམ་པ་བསྟན་ཟིན་ཏོ། །
སྨྲས་པ། ཡེ་ཤེས་སྤྱན་ལྡན་རྗེས་བཟུང་སྐྱེ་བ་དེར། ། སྲིད་ཞིར་མི་གནས་མྱ་ངན་འདས་པའི་སར། ། བདེ་བར་ཕྱིན་མཆོག་དཱི་པཾ་ཀ་ར་ཡིས། ། ལེགས་བཀྲལ་བྱིན་རླབས་ཡེ་ཤེས་དྲོད་པོ་ཆེ། ། སྤྱན་རས་གཟིགས་དབང་སྒྲུབ་ཐབས་མཐོ་རིས་ཆབ། ། མཁས་གྲུབ་བརྒྱུད་པའི་དཔལ་མགྲིན་རལ་པ་ལས། ། འདྲེན་མཆོག་སྐལ་ལྡན་ཤིང་རྟའི་སྐུ་དྲིན་གྱིས། ། མནོས་དོན་ཇི་བཞིན་བཀླགས་པས་རྟོགས་པར་བགྱིས། ། བསིལ་སྦྱིན་པདྨའི་རྩ་བ་པ་སངས་ཀྱི། །
དཀར་མཛེས་གཟུགས་ཀྱི་ན་ཟླའི་བསོད་ནམས་དེ། ། འགྲོ་ཀུན་ཐེག་པ་དམ་པའི་ཐེམ་སྐས་བརྟེན། ། སྐུ་བཞི་ཟུང་འཇུག་གྲོང་ཁྱེར་འཁྲིད་ཕྱིར་བསྔོ། ། ཞེས་དཔལ་གསང་བ་འདུས་པ་སྤྱན་རས་གཟིགས་དབང་ཕྱུག་གི་སྒྲུབ་ཐབས་སྐལ་ལྡན་ཤིང་རྟ་ཞེས་བྱ་བ་འདི་ནི། སྟོབས་བཅུ་མངའ་བའི་བསྟན་པའི་སྣང་བྱེད་དམ་པ་སྐྱོར་མདའ་བླ་མ་བསོད་ནམས་དབང་ཕྱུག་པའི་གསུང་བསྐུལ་སཱ་ལའི་ནགས་ཀྱི་དྲི་ཁྱེར་དལ་བུས་སྙིང་ལ་སིམ་པར་བརྟེན། ཀུན་མཁྱེན་གོ་རམས་པས་མཛད་པའི་འཇམ་པའི་རྡོ་རྗེའི་སྒྲུབ་ཐབས་དང༌། དེ་དང་སྤྱན་རས་གཟིགས་ཀྱི་སྒྲུབ་ཐབས་ཀྱི་མི་འདྲ་བའི་ཁྱད་པར་གྱི་ཐོ་ཡིག་གཞིར་བཟུང༌། དེར་མི་གསལ་བ་རྣམས་ཇོ་བོ་རྗེས་མཛད་པའི་འདིའི་སྒྲུབ་ཐབས་ཆེ་ཆུང་ལ་སོགས་པ་རྒྱ་གཞུང་རྣམས་དང་ལེགས་པར་གཏུགས་ནས། རྗེ་བཙུན་ཨེ་ཝཾ་པ་ཆེན་པོའི་ལུགས་མཆོག་དྲི་མ་མེད་པའི་རྗེས་སུ་སློབ་པའི་འདུན་པ་ཅན། བནྡེ་ཚུལ་ཁྲིམས་རིན་ཆེན་དུ་འབོད་པས་སྐྱེས་བདག་གི་ལོར་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་དུ་སྦྱར་བའོ། །
སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
