གསུང་འབུམ། ཚུལ་ཁྲིམས་རིན་ཆེན།
པོད ༡༦༢
རྟ་པའི་ཟླ་ཚེས་སྒྲ་གཅན་དུས་མེས་རི་བོང་འཛིན་པར་འཇུག་པའི་རི་མོ་ཤར་ཚེ་སྒོ་ཡིག་དགེ་བའི་འཕྲིན་ཤོད།
༼ཏ༽ ༄༅། །མེ་ཁྱིའི་མི་ཟད་གནམ་ལོ་གསར་ཚེས་ཀྱི་རྟ་པའི་ཟླ་ཚེས་སྒྲ་གཅན་དུས་མེས་རི་བོང་འཛིན་པར་འཇུག་པའི་རི་མོ་ཤར་ཚེ་སྒོ་ཡིག་དགེ་བའི་འཕྲིན་ཤོད་ཅེས་བྱ་བ་བཞུགས།། བདེ་སྟོང་ཡ་བྲལ་མིན་པའི་ཡེ་ཤེས་ཀྱི། ། སྣང་བ་བླ་ན་མེད་པའི་འཁོར་ལོ་ཡིས། ། སྲིད་པ་མྱ་ངན་ལས་འདས་ཆོས་ཇི་སྙེད། ། དབང་སྒྱུར་བླ་མ་དང་པོའི་སངས་རྒྱས་འདུད། ། གང་དག་སྐྱབས་སུ་ངེས་པར་བསྟེན་ཙམ་གྱིས། ། ལམ་ལོག་འཇིགས་པ་ལས་སྐྱོབ་སྡོམ་པའི་ཚོགས། ། ལེགས་བསྐྱེད་ཡང་དག་ལམ་ནས་འདྲེན་མཛད་པ། ། དཀོན་མཆོག་གསུམ་པོ་གཙུག་ཏུ་མཆོད་བྱས་ནས། །
པྲ་འཕྲུལ་མིག་གི་མཐོང་སྣང་མ་བསྒྲུབས་ཤིང༌། ། དུས་གསུམ་གཟིགས་པའི་གོ་སར་སོན་མིན་ཡང༌། ། དཔྱད་གསུམ་རྣམ་དག་གཙུག་ལག་སྦྱངས་སྟོབས་ཀྱིས། ། ཟླ་བ་སྒྲ་གཅན་ཕྲད་ཚུལ་ཅུང་ཟད་གླེང༌། ། དེ་ལ་སྤྱིར་བསྟན་བཞེད་པའི་ཚུལ་མང་ཡང༌། ། ཡོངས་གྲགས་རིག་བྱེད་གཏམ་གྱི་རྗེས་འབྲང་ཚེ། ། སྐབས་གསུམ་དབང་པོ་རྣམས་ཀྱིས་ས་འཛིན་དབང༌། ། ནོར་རྒྱས་ཀྱིས་འཁྱུད་སྲུབ་ཤིང་སྲུབ་ཐག་བཅས། ། རིན་ཆེན་འབྱུང་གནས་བསྲུབས་བཅུད་ཟླ་བ་དུག ། བདུད་རྩིའི་བཅུད་སོགས་ཅི་འདོད་འབྱོན་པ་ན། །
བདུད་རྩི་ལྷ་མིན་ཁྱེར་ལ་མ་བཟོད་པར། ། ཁྱབ་འཇུག་བཅུད་བྲལ་བུ་མོའི་ཟོལ་གྱིས་ཕྲོགས། ། ལྷ་ཡུལ་འཆི་མེད་གསོས་སུ་འགྱེད་པ་ན། ། སྒྲ་གཅན་གཡོ་སྒྱུས་བགོ་སྐལ་ནོད་པ་དེ། ། ལྷ་བུ་ཟླ་བས་སྨྲས་ནས་ཁྱབ་འཇུག་གིས། ། འཁོར་ལོས་བསྣུན་པས་སྒྲ་གཅན་མགྲིན་པ་དྲལ། ། དེ་ཡི་འཁོན་ལན་བླན་ཕྱིར་མགོ་ཟླུམ་གྱིས། ། ཉི་ཟླ་བཟའ་བར་གྱུར་ཅེས་དམོད་བོར་བས། ། སྲིད་པའི་མིག་དག་སྒྲིབ་པ་ཡིན་ཞེས་གླེང༌། ། གསང་ཆེན་རྒྱུད་ཀྱི་རྒྱལ་པོས་ཕྱི་ལྟར་ན། །
སྒྲ་གཅན་ལུས་ཀྱིས་ནམ་མཁའི་གོ་ལ་ཕྱེད། ། ཁྱབ་པར་བསོད་ནམས་ལྡན་པས་གཡས་སྐོར་དུ། ། རྒྱུ་བ་གང་ཚེ་ལུས་གཞན་སྟོང་པ་ཡིས། ། དངོས་པོ་གཞན་དག་སྒྲིབ་པར་མི་སྲིད་མོད། ། གདོང་མཇུག་བཻ་ཌཱུརྻ་ཡི་རང་བཞིན་གྱིས། ། ཉི་ཟླ་ལ་སོགས་གཡོན་སྐོར་བགྲོད་པ་དང༌། ། ཕྲད་པས་ཤེལ་མདངས་སྒྲིབ་ལ་འཛིན་པར་གྲགས། ། ནང་ལྟར་རྡོ་རྗེའི་ལུས་ཀྱི་ཀུན་འདར་མའི། ། ཡར་རྩེ་སྤྱི་བོའི་ཧཾ་དཀར་སྒྲ་གཅན་གདོང༌། ། མར་སྣ་ལྟེ་བའི་ཨ་ཐུང་དུས་མེ་དང༌། །
རོ་རྐྱང་ཉི་ཟླའི་རྩ་ཁམས་དཀར་དམར་ཟུང༌། ། ཁ་སྦྱོར་གང་ཚེ་ཕྱི་རོལ་ཉི་མ་འཛིན། ། རྐྱང་མའི་ཁམས་སྦྱར་ཁོ་ནས་ཟླ་བ་ནོངས། ། གཞན་དུ་རང་སེམས་གསལ་སྟོང་ཟུང་འཇུག་གི ། རང་བཞིན་བདེ་སྟོང་ཡེ་ཤེས་མངོན་བགྱི་ཕྱིར། ། རྡོ་རྗེའི་ལུས་ཀྱི་གནས་ཚུལ་མཁས་པས་དེར། ། གནད་དུ་བསྣུན་པས་རོ་རྐྱང་ཉི་ཟླ་ཡི། ། རླུང་སེམས་ཨ་ཝ་དྷཱུ་ཏཱིར་ཞུགས་པའི་ཚེ། ། མཚོན་བྱ་བདེ་ཆེན་ལྷན་སྐྱེས་ཡེ་ཤེས་ཉིད། ། མངོན་གྱུར་གང་ཚེ་ཕྱི་རོལ་སྣང་བྱེད་ཀྱི། །
སྒྲོན་མ་སྤུན་དག་སེང་གེ་མོ་བུས་འཇུག ། བྱེ་བྲག་སྣང་སྲིད་ཆོས་ཀུན་གྲངས་ཡིག་གི ། གཟུགས་བརྙན་སྟོན་པ་གཎྜའི་ཆུ་གཏེར་ཀློང༌། ། རྩིས་རིག་སྦྱངས་པའི་ངང་དཀར་གླུ་ལེན་མས། ། བསྒྱུར་བགོད་འཕུར་ལྡིང་རྩེ་འཇོར་སྤྱོད་པ་ན། ། འབྱུང་འགྱུར་འཕྲིན་དུ་ཤོད་ལ་བློ་མིག་ལྡན། ། མི་དགྱེས་མེད་པའི་ལྟས་མོ་བཀྲག་ཆེར་སྣང༌། ། དེ་ཡང་རབ་བྱུང་ནས་བརྩམས་བགྲང་བའི་གཞི། ། འདོད་པའི་གྲངས་མཉམ་ཚོགས་པའི་ཡ་གྱལ་དུ། ། བི་ཤྭ་ན་རའི་བུ་ཡི་ལུས་དྲོད་ཀྱི། །
རེག་བྱར་དགྱེས་དགུར་རྩེན་པའི་དབྱིག་གི་བཤེས། ། ཞེས་གྲགས་གནམ་ལོ་གསར་ཚེས་ཞག་གི་མཛོད། ། གསོ་རིག་ཧོར་རྩིས་མཐུན་པའི་དང་པོའི་ཟླ། ། སྒྲོལ་བྱེད་ལེགས་བྲིས་བུ་མོ་མཆུ་སྙུང་མས། ། རི་དྭགས་རྟགས་ཅན་དར་བབ་ལང་ཚོ་ཡི། ། འཇོ་སྒེག་ཟིལ་དངར་ངོམས་མེད་བཏུང་བའི་དུས། ། རྣམ་དག་གྲུབ་པར་ཉིན་མོའི་མགོན་པོ་ཉིད། ། ཆུ་སྲིན་ཁྱིམ་སླེབས་ཞག་བཞི་འདས་པའི་མཚམས། ། སྲིད་གསུམ་རྣམ་པར་རྒྱལ་བའི་དུས་ཀྱི་མེས། ། ཆུ་ཤེལ་དབང་པོའི་དཀྱིལ་འཁོར་སྒྲིབ་པའི་ཚུལ། །
དུས་མེ་ཟླ་བ་ཕན་ཚུན་སྦྱངས་རེས་ལ། ། ཁྱད་པར་མ་བྱུང་ཧྲིལ་པོར་བསྒྲིབ་ཚུལ་དང༌། ། བསྡུས་རྒྱུད་རྗེས་འབྲང་མཇུག་གི་ཀུན་ཕན་ལ། ། སྦྱངས་པས་ཟླ་བའི་ཆ་བདུན་འཛད་པའམ། ། ལྔ་ཆར་གཅིག་གི་སུམ་ཆས་དམན་ཡང་སྲིད། ། དུས་ཚད་གྲུབ་ལུགས་བཅོ་ལྔའི་ཚེས་ལོངས་ལས། ། མཁའ་དབང་སྲང་ ༡༣ འདོད་དབུགས་མདའ་ ༥ ཉིན་མོ་བརྒལ། ། དེ་ལྷག་མུན་སྲོས་ཆུ་ཚོད་བུ ༧ ་ག ༤ ་སྲང༌། ། དུས་ ༤༠༧ མཚོ་དབུགས་ཐིག་བཅོ་ལྔའི་ཚེས་རྫོགས་ནས། །
བཅུ་དྲུག་ལོངས་སྤྱོད་དབྱུག་གུར་མ ༤ ཚོ་སྲང་ལ། ། དྲག་ ༡༠ པོ་དབུ ༡ གས་མིག ༢ ་ལོངས་སུ་སྤྱད་མཚམས་སམ། ། ངེས་པའི་ལུགས་གཅིག་ཆུ་ཚོད་འདོད་ ༡༣ པ་ནི། ༡༣ ༥༧ ༢ ༦༠ ། རྗེས་འབྲང་བཅས་པའི་བྱི་བའི་དུས་ཚོད་མཐར། ། དུས་མེས་ཟླ་བར་འཇུག་པའི་ལུགས་ཀྱང་ཡོད། ། བྱེད་རྩིས་ལུགས་ཀྱི་རི་མོར་མཚན་མོ་ཡི། ། ལོངས་སྤྱོད་ཆུ་ཚོད་བརྒྱད་དང་སྲང་ཞེ་བདུན། ། བརྒལ་བའི་དུས་དེར་འཛིན་པ་ཡོངས་གྲགས་སྨྲ། །
འཛིན་ཕྱོགས་ནམ་སྟོད་བྱང་ངམ་བྱང་སྨད་ལ། ། ཉེ་བའི་ཕྱོགས་ནས་བཟུང་མཐར་ལྷག་མེད་དམ། ། ལྷག་ལུས་གང་ཚེ་ཆ་བདུན་བྱེད་གྲུབ་ཁྱད། ། སྒྲིབ་ཡུན་གྲུབ་པར་ཆུ་ཚོད་བཅུ་གཉིས་དང༌། ། ཅིག་ཤོས་ལྟར་ན་ཆུ་ཚོད་དྲུག་ཡུན་གནས། ། ལྷག་ལུས་ལྷོའམ་ལྷོ་ནུབ་ཕྱོགས་སུ་ལྷག ། བཟུང་བའི་ཁ་དོག་ཐོག་མཐར་དུད་ཁ་དང༌། ། ཟངས་ཀྱི་ཁ་དོག་གང་རུང་འབྱུང་བར་བཤད། ། གསོ་བ་ཧྲིལ་པོར་བསྒྲིབས་ལ་བཟུང་ཕྱོགས་དང༌། ། ཆ་འཛིན་ལུས་པའི་ཕྱོགས་ནས་འཚོབ་འགྱུར་ཞེས། །
ལྐོག་གྱུར་མཁྱེན་པ་རྣམས་ཀྱི་ལུག་སྲོལ་ཟུང༌། ། མ་འདྲེས་སོ་སོར་བཀོད་པ་དེ་ཙམ་ལགས། ། བཟང་ངན་འབྲས་བུ་མཆུ་ཟླར་གཟའ་འཛིན་གྱི། ། འབྲས་བུ་བྲམ་ཟེ་རྟ་དང་གླང་པོ་བདེ། ། ཆོས་སྒྲུབ་པ་ལ་གུས་པར་བྱེད་པ་དང༌། ། ཞིང་པར་མི་དགེ་ཆར་པ་འབབ་ཅེས་བྱུང༌། ། གང་ཚེ་སྒོ་གསུམ་སྒྲིབ་སྦྱོང་དགེ་ཚོགས་བསྐྲུན། ། ཡི་གེ་འདྲི་མཆོད་ལ་སོགས་ཆོས་སྤྱོད་བཅུ། ། སྦྱིན་སོགས་བསྡུ་དངོས་ཕ་རོལ་ཕྱིན་སྤྱད་སོགས། ། དགེ་ཚོགས་གང་བསགས་བྱེ་བ་བདུན་འགྱུར་དུ། །
རྒྱལ་བས་མདོ་རྒྱུད་རྣམས་ལས་ལན་གཅིག་མིན། ། གསུངས་དོན་ལེགས་འདོད་རྣམས་ཀྱིས་ཉམས་སུ་ལོངས། ། ཁྱད་པར་ངེས་དོན་དུས་ཀྱི་འཁོར་ལོ་ལས། ། ཟླ་འཛིན་རྐྱང་མའི་རླུང་སེམས་དབུ་མ་རུ། ། ཆུད་པ་གང་ཚེ་ཟབ་ལམ་བཟླས་བསྒོམ་དང༌། ། རིམ་གཉིས་བསྒོམས་པས་གྱ་ནོམ་ཡོན་ཏན་ལ། ། དབང་འབྱོར་ཕྱིར་ན་ཉམས་བཞེས་མི་བསྐྱུད་འཚལ། ། འདི་བྲིས་དགེ་བའི་ཕོ་ཉས་དཀོན་མཆོག་གི ། ཐུགས་རྗེ་བྱིན་རླབས་དར་བབ་མཛའ་ན་མོ། ། ལུས་ཅན་བསོད་ནམས་ཁབ་ཏུ་ཡོངས་བཀུག་ནས། །
བདེ་བ་རྒྱུར་བཅས་དགའ་སྟོན་སྤྱོད་གྱུར་ཅིག ། བདག་ཅག་བྱང་ཆུབ་བར་གྱི་སྐྱེ་ནས་སྐྱེར། ། ཚུལ་ཁྲིམས་ཀྱིས་གཙང་ཐོས་བསམ་བསྒོམ་པར་བརྩོན། ། ཕྱི་ནང་གཙུག་ལག་རིན་ཆེན་འོད་སྣང་གིས། ། སྐྱེ་འགྲོའི་མི་ཤེས་མུན་སེལ་ཉིད་གྱུར་ཅིག ། ཅེས་མེ་ཁྱིའི་གནམ་ལོ་གསར་ཚེས་ཀྱི་རྟ་པའི་ཟླ་ཚེས་སྒྲ་གཅན་དུས་མེས་རི་བོང་འཛིན་པར་འཇུག་པའི་རི་མོ་ཤར་ཚེ། སྒོ་ཡིག་དགེ་བའི་འཕྲིན་ཤོད་ཅེས་པ་འདི་ནི། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །།ན་མོ་རཏྣ་ཏྲ་ཡཱ་ཡ། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ནས་བདག་ཅག་གི་འདྲེན་པ་མཆོག་གི་བར་དུ་ལེགས་པར་བྱོན་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་དང༌།
བཅོམ་ལྡན་འདས་སྙིང་པོ་ཀྱེ་རྡོ་རྗེ་དང་དཔལ་རྡོ་རྗེ་འཇིགས་བྱེད་ལ་སོགས་པ་ཡི་དམ་རྒྱུད་སྡེ་རྣམ་བཞིའི་དཀྱིལ་འཁོར་གྱི་ལྷ་ཚོགས་རྣམས་དང༌། ཕྱོགས་བཅུ་རབ་འབྱམས་མུ་མེད་ཀྱི་ཞིང་ནས་བྱོན་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་ཇི་སྙེད་ཅིག་བཞུགས་པ་རྣམས་དང༌། ཕྱོགས་བཅུའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཁྲག་ཁྲིག་བསམ་གྱིས་མི་ཁྱབ་པ། རང་སངས་རྒྱས་དང་ཉན་ཐོས་ཀྱི་དགེ་འདུན་བྱེ་བ་ཁྲག་ཁྲིག་བསམ་གྱིས་མི་ཁྱབ་པ་རྣམས་དང༌། ལུང་དང་རྟོགས་པས་བསྡུས་པའི་བསྟན་པ་རིན་པོ་ཆེ་སྐྱོང་ཞིང་རྒྱ་ཆེར་རྒྱས་པར་བྱེད་པར་ཞལ་གྱིས་བཞེས་པའི་བསྟན་སྲུང་ཡོངས་ཀྱི་སྡེ་དཔོན་ཆེན་པོ་རྡོ་རྗེ་གུར་གྱི་མགོན་པོ། ཡུམ་ཆེན་ཨེ་ཀ་ཛ་ཊཱི། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། དཔལ་རྡོ་རྗེ་ནག་པོ་ཆེན་པོ་གདོང་བཞི་པ། ཡུམ་ཆེན་སྲིང་མོ་བཞི། བཀའ་འབངས་དྲེགས་པ་སྡེ་བརྒྱད།
དམ་ཅན་གནོད་སྦྱིན་ཡབ་ཡུམ། བཀའ་སྡོད་པུ་ཏྲ་མིང་སྲིང༌། སྤྲུལ་པ་རུ་འདྲེན་སྡེ་བཞི། རྣམ་འཕྲུལ་གཎྜིའི་དམག་ཚོགས། ནོར་བདག་དུར་ཁྲོད་ཡབ་ཡུམ། དཔལ་ལྡན་དམག་ཟོར་རྒྱལ་མོ། བདུད་ཕྲུག་བྱེ་བ་འབུམ་སྡེ། ཕྱོགས་སྐྱོང་བ་བཅུ། དམ་ཅན་ཆོས་ཀྱི་རྒྱལ་པོ། འཆི་བདག་གཤིན་རྗེའི་དམག་ཚོགས།
དཔལ་མགོན་ཏྲག་ཤད་གཉན་པོ། མགོན་པོ་སྟག་ཞོན་ལྕམ་དྲལ། གཉན་མགོན་ཆེན་པོའི་བཀའ་སྡོད་གནོད་སྦྱིན་ཟངས་ཀྱི་བེག་ཙེ་ཅན། སྲིང་མོ་སྲིད་པའི་ལྷ་མོ་གདོང་དམར་མ། ལས་མཁན་སྲོག་ཟན་དམར་པོ། འཁོར་སྲོག་གཅོད་ཀྱི་ཤན་པ་ལ་སོགས་སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས། ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད།
འཇིགས་བྱེད་ཆེན་པོ་དགུ། རྒྱལ་པོ་ཆེན་པོ་སྡེ་བཞིར་བཅས་པའི་གཙང་མ་རིས་ཀྱི་དཔལ་མགོན་མཐུ་བོ་ཆེ་རྣམས་དང༌། བོད་ཁམས་སྐྱོང་བའི་བརྟན་མ་བཅུ་གཉིས། གནས་བདག ཡུལ་བདག གྲོང་བདག དཀོར་བདག་གཉུག་མར་གནས་པའི་དཀར་ཕྱོགས་སྐྱོང་བ་ལ་མངོན་པར་དགའ་བ་སྡེ་དང་རིས་སུ་གཏོགས་པ་དང་བཅས་པ་ཐམས་ཅད་བདག་ཅག་རྣམས་ལ་དགོངས་པར་མཛད་དུ་གསོལ། དེང་སངས་རྒྱས་བཅོམ་ལྡན་འདས་ཀྱི་བསྟན་པའི་སྣང་བྱེད་ཆེན་པོ་མི་འཕྲོགས་པའི་མཁྱེན་རབ་དང་ཐུགས་རྗེར་ལྡན་པ་ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཞེས་ཡོངས་སུ་གྲགས་པའི་རིང་ལུགས་དྲི་མ་མེད་པ་དང༌། ཀུན་མཁྱེན་གཉིས་པ་ལྟ་བུའི་མཁས་བཙུན་གྲུབ་པའི་ཡོན་ཏན་རྒྱ་མཚོའི་མངའ་བདག་རྗེ་བཙུན་རྡོ་རྗེ་འཆང་ཀུན་དགའ་བཟང་པོའི་བསྟན་པ་རིན་པོ་ཆེ་དང་བསྟན་འཛིན་གྱི་སྐྱེས་བུ་དམ་པ་གང་དག་བཞུགས་པ་རྣམས་དང༌། བསྟན་པའི་རྗེས་སུ་ཞུགས་ཤིང་རྗེས་སུ་སློབ་པའི་སློབ་འབངས་ཇི་སྙེད་ཚོགས་དང་བསྟན་པའི་སྦྱིན་བདག་དང་བཅས་པ་རྣམས་དང༌།
ཁྱད་པར་བསྟན་པ་ལ་ལྷག་བསམ་དཀར་བའི་ཚུལ་ཁྲིམས་རིན་ཆེན་ཞེས་བྱ་བ་ལ་སྡང་བའི་སེམས་དང་ལྡན་པ། གདུག་པའི་སེམས་དང་ལྡན་པ། དྲག་ཤུལ་གྱི་སེམས་དང་ལྡན་པ། བསམ་པ་ངན་པ་དང༌། སྦྱོར་བ་རྩུབ་མོའི་ལས་རྩོམ་པར་བྱེད་པའི་དགྲ་བགེགས་བྱད་མ་ཐམས་ཅད་ཀྱི་མཐུ་དང་ནུས་པ་སྟོབས་དང་རྫུ་འཕྲུལ་ཐམས་ཅད་བཅོམ་ཞིང་ཕྱིར་བཟློག་པ་དང༌། སླད་དུའང་ལས་ངན་གྱི་རྒྱུན་གཅོད་པའི་ཕྱིར། ལུས་ངག་ཐལ་བའི་རྡུལ་ཕྲན་བཞིན་དུ་བརླག་ནས། རྣམ་པར་ཤེས་པ་ཆོས་དབྱིངས་ཟབ་མོ་སྐྱེ་བ་མེད་པའི་ངང་དུ་འཕོས་པའི་ཕྱིར། ཟབ་མོ་སྣང་བའི་མདོ་ཚར་གསུམ་འདོན་པ་ལ་ཐམས་ཅད་དགོངས་པ་གཅིག་ཏུ་ཐུགས་གཏོད་པར་གསོལ་བ་འདེབས་ཀྱིན་མཆི་ན་ཅི་གནང༌། ཞེས་བརྗོད་ལ་མདོ་འདོན་པར་བྱའོ།།
༈ །།དམ་པ་རྣམས་ནི་དུད་འགྲོར་སྐྱེས་གྱུར་ཀྱང༌། ། རང་གཞན་ལེགས་ལམ་འགོད་པ་སྨོན་ལམ་ཤུགས། ། གངྒཱ་ལམ་གསུམ་རྒྱུ་ཡང་ཉེས་སྐྱོན་དྲི། ། ཞི་བསིལ་བདེ་རྒྱུར་སྦྱོར་བའི་ཟིལ་མངར་བྱེད། ། ཀཱ་ཤའི་ཡུལ་བདག་རྒྱལ་པོས་བསྲུངས་པའི་ཕྱོགས། ། ནགས་ཚལ་སྟུག་པོ་ཞིག་ཏུ་གླང་ཆེན་སྤྲེལ། ། རི་བོང་གོང་མ་སྲད་དེ་སྲོག་ཆགས་བཞི། ། བྱུང་བ་ཕན་ཚུན་ཡིད་གཅུགས་མཛའ་བར་གནས། ། དེ་དག་གཅིག་ནས་གཅིག་ཏུ་བླ་མར་བཀུར། ། རི་མོར་བྱེད་ཆེད་རྒན་རིམ་བགྲང་བའི་གཞི། །
ནྱཱ་གྲོ་དྷ་ཡི་ལྗོན་པར་ཚད་གཞལ་ཚེ། ། གླང་པོས་རང་ཉིད་ཁྱུར་བཅས་རྒྱུ་བ་ན། ། ཤིང་འདི་བདག་ལུས་དཔངས་ཚད་སྐྱེས་པ་མཐོང༌། ། སྤྲེལ་གྱིས་ཁོ་བོ་རྒྱུ་འགྲུལ་ཐུབ་ཙ་ན། ། ཤིང་འདི་རང་ལུས་དང་མཉམ་སྐྱེས་པ་དྲན། ། རི་བོང་གིས་ནི་ཤིང་གི་ལོ་འདབ་གཉིས། ། ཟིལ་པ་ཆགས་པས་རོ་འཛིན་བལྡག་པ་ཤེས། ། གོང་སྲེད་བདག་གིས་འབྲས་བུ་གཞན་ཟོས་པའི། ། བཤང་བ་དོར་བའི་ས་བོན་ལས་ནི་ཤིང༌། ། འདི་ཉིད་སྐྱེས་སྨྲས་སྔ་མ་སྔ་མ་ལས། །
ཕྱི་མ་རྒན་རིམ་བསྙེན་བཀུར་རྗེ་ས་དང༌། ། ལམ་དུ་བགྲོད་ཚེ་གཞོན་པས་རྒན་ཁུར་བ། ། གཡར་དམ་བཅས་པ་ཀུན་གྱིས་ཉམས་སུ་བསྟར། ། སྨྲ་མཁས་གོང་མ་སྲེད་ཀྱིས་སླར་སྨྲས་པ། ། མཆོད་འོས་མཆོད་པའི་བསླབ་པར་ལེགས་གནས་ཀྱང༌། ། ད་དུང་རང་རེ་བསླབ་པའི་གནས་ལྔ་ལ། ། སློབ་པ་ཐར་པ་ཐམས་ཅད་མཁྱེན་རྒྱུ་ཞེས། ། གསུངས་པ་དེ་ལ་གོམས་པ་སྐལ་བ་བཟང༌། ། དེ་ཚུལ་བཀའ་སྩལ་གནང་དང་བསླབ་པར་བགྱི། ། ཞུས་པར་རྩ་བ་མེ་ཏོག་འབྲས་བུ་ལ། །
སྲོག་ཆགས་མེད་པར་སྤྱད་ཀྱི་ཡོད་པ་མིན། ། ཅི་ཕྱིར་སྲོག་ཆགས་བསད་པའི་ཉེས་པ་ཆེ། ། འབྲུ་སོགས་གཞན་གྱིས་བདག་བཟུང་མ་བྱས་པར། ། སྤྱད་ཀྱི་གཞན་དབང་གྱུར་པ་བརྐུས་གྱུར་ན། ། མ་བྱིན་བླངས་པའི་ཉེས་པ་འབྱུང་བས་སྤངས། ། བསྒྲོད་བྱའི་ཡུལ་ལ་འཇུག་པ་མི་འགོག་ཀྱང༌། ། བསྒྲོད་བྱ་མིན་ལ་འཁྲིག་པ་ལོག་གཡེམ་སྟེ། ། ཉེས་སྐྱོན་བརྒྱུད་མའི་འབྱུང་གནས་སྤང་བར་བྱོས། ། བརྟགས་དོན་ཚུལ་བཞིན་སྨྲ་ལ་མཁས་བྱ་མོད། ། དམ་པ་མིན་ལ་དམ་པར་ཁས་འཆེ་བ། །
དེ་སོགས་གྱ་གྱུ་བདེན་མིན་སྨྲ་བ་ནི། ། བརྫུན་གཏམ་ཉིད་དེ་སྲོག་གི་ཕྱིར་ཡང་སྤོངས། ། མྱོས་བྱེད་མིན་པའི་འབྲུ་རིགས་ལོངས་སྤྱད་ཀྱི། ། མྱོས་འགྱུར་འབྲུ་དང་བཅོས་པའི་ཆང་གི་རིགས། ། བག་མེད་གནས་ལས་བྱོལ་བའི་བརྟུལ་ཞུགས་བཟུང༌། ། དེ་སྐད་སྩལ་བའི་བསླབ་ཁྲིམས་བླང་བར་བཅས། ། སླར་ཡང་གོང་མ་སྲེད་ཀྱིས་འདི་སྐད་དུ། ། རང་རེ་བརྟུལ་ཞུགས་དེར་གནས་ཤིན་ཏུ་ལེགས། ། འོན་ཀྱང་སྲོག་ཆགས་གཞན་ཡང་དེར་དགོད་བྱ། ། ཞེས་གསུངས་གྲོགས་པོ་གསུམ་གས་རང་རང་གི །
རིགས་མཐུན་བསླབ་བྱ་འབོགས་པ་དམ་བཅས་ནས། ། སྲོག་ཆགས་གྲངས་མེད་བསླབ་པའི་ཁྲིམས་ལྔར་བཀོད། ། དེ་ཚེ་ཡུལ་དེའི་བདེ་སྐྱིད་དཔལ་འབྱོར་རྒྱས། ། ལོ་ལེགས་མི་ཕྱུགས་ཕུན་སུམ་ཚོགས་གྱུར་པ། ། ཚུལ་དེ་རྒྱལ་བློན་བཙུན་མོ་འཁོར་འབངས་དག ། ཐ་དད་བསོད་ནམས་ཐུར་སྙམ་མ་ཤེས་པར། ། གང་ཚེ་དྲང་སྲོང་མངོན་ཤེས་ལྔ་ལྡན་དྲུང༌། ། དྲིས་པས་གཞན་པ་སུ་ཡིས་མཐུ་མ་ལགས། ། ནགས་ཁྲོད་གནས་པའི་སྲོག་ཆགས་དམ་པ་བཞིའི། ། རང་གཞན་མང་པོ་བསླབ་གཞི་བཀོད་པའི་མཐུ། །
ཞེས་སྩལ་དེ་ལ་ངོ་མཚར་ཆེར་སྐྱེས་པའི། ། མི་བདག་འཁོར་འབངས་བགྲང་དུ་མེད་པས་ཀྱང༌། ། བརྟུལ་ཞུགས་ལྔ་ལ་སྦྱར་བས་ཤི་འཕོས་རིགས། ། སུམ་ཅུ་རྩ་གསུམ་ལྷར་སྐྱེས་ལེགས་བྲིས་པ། ། གྲངས་མེད་འཕེལ་བ་བརྒྱ་བྱིན་གྱིས་བརྟགས་པས། ། འཛམ་གླིང་སེམས་ཅན་མང་པོ་སྲོག་ཆགས་བཞིས། ། མངོན་མཐོའི་ལམ་དུ་སྦྱར་བའི་མཐུར་ཞེས་སོ། ། གང་ཚེ་གོང་མ་སྲེད་ནི་ཤཱཀྱ་ཐུབ། ། རི་བོང་ཤ་རིའི་བུ་དང་སྤྲེའུ་ནི། ། མཽངྒལ་བུ་ཡིན་གླང་ཆེན་ཀུན་དགའ་བོ། །
ངེས་པར་སྟོན་པའི་མཆོག་གི་འདུལ་ལུང་བཞིར། ། འབྱུང་དོན་རྟོགས་བརྗོད་རི་མོའི་ལམ་སོང་བ། ། དད་སྤྲོ་དར་ལ་བབ་པའི་རྐང་རྩེ་ཡིས། ། བློ་གྲོས་མྱ་ངན་མེད་པར་ཁ་བྱེ་བ། ། ཨ་ནནྡ་དྷརྨཻ་དྷས་བསྐུལ་བའི་ངོར། ། ཚུལ་ཁྲིམས་རིན་ཆེན་བོད་པས་བསླབ་པའི་གནས། ། རྒན་རིམ་མཆོད་དང་རྩ་བཞི་མྱོས་འགྱུར་བཅས། ། སྤང་བླང་འཛོལ་མེད་བགྱིས་པའི་བསོད་ནམས་སྟོབས། ། དཔག་ཡས་ཐོབ་པ་རྒྱལ་གསུང་དྲི་མེད་ཀྱིས། ། བརྗོད་བྱ་དོན་གཉེར་དགའ་བ་བསྐྱེད་ཕྱིར་བྲིས།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
