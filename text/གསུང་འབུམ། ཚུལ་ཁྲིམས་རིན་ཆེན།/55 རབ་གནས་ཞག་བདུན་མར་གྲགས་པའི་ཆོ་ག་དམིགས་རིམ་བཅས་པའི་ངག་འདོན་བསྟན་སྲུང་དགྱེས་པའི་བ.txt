གསུང་འབུམ། ཚུལ་ཁྲིམས་རིན་ཆེན།
པོད ༥༥
རབ་གནས་ཞག་བདུན་མར་གྲགས་པའི་ཆོ་ག་དམིགས་རིམ་བཅས་པའི་ངག་འདོན་བསྟན་སྲུང་དགྱེས་པའི་བཞད་སྒྲ།
༼ཅ༽ ༄༅། །གུར་གྱི་མགོན་པོའི་སྐུ་རྟེན་ཐུན་མོང་མ་ཡིན་པའི་རབ་གནས་ཞག་བདུན་མར་གྲགས་པའི་ཆོ་ག་དམིགས་རིམ་བཅས་པའི་ངག་འདོན་བསྟན་སྲུང་དགྱེས་པའི་བཞད་སྒྲ་ཞེས་བྱ་བ་བཞུགས་སོ།། གང་གི་བཀའ་ལུང་རིན་ཆེན་ཅོད་པཎ་ཆེ། ། ཡེ་ཤེས་འཇིག་རྟེན་སྲུང་མ་ཀུན་གྱི་གཙུག ། ངལ་གསོར་བགྱིད་པ་བླ་མའི་ཚོགས་བཏུད་ཅིང༌། ། ཐུན་མོང་མིན་པའི་རབ་གནས་ངག་འདོན་འདྲི། ། དེའང་རྒྱལ་བའི་བསྟན་སྲུང་ཆེན་པོ་རྡོ་རྗེ་ནག་པོ་ཆེན་པོའི་གདམས་པའི་ཆོས་སྐོར་ཉམས་སུ་ལེན་པ་ལ། སྔོན་འགྲོ་རྟེན་གྱི་རྣམ་གཞག་ལས་འཕྲོས་ནས་རྟེན་གསུམ་ཐུན་མོང་མ་ཡིན་པ་ཇི་ལྟར་བཞེང་པའི་ཚུལ་རྒྱས་པ་ནི་བླ་མ་གོང་མ་རྣམས་ཀྱི་གསུང་རབ་ལས་འབྱུང་བ་ལྟར་ཤེས་པར་བྱ་ཞིང༌། འདིར་རབ་གནས་ཐུན་མོང་མ་ཡིན་པའི་ཆོ་ག་དང་དམིགས་པ་རྣམས་ཡིད་ལ་ངེས་པའི་ཕྱིར་ངག་འདོན་དུ་བསྟར་བ་ལ། སྦྱོར་བ་དངོས་གཞི་རྗེས་གསུམ་ལས།
དང་པོ་སྦྱོར་བ་ནི། གསར་རྙིང་གི་རྟེན་བཤམས་པ་ནས་བརྩམས་ཏེ། བཟང་པོ་དྲུག་ལྡན་གྱི་རབ་ཏུ་གནས་པའི་ཆོ་ག་དཔལ་འབྱོར་རྒྱ་མཚོའི་དགོངས་པ་བཞིན་རྒྱས་འབྲིང་བསྡུས་པ་གང་རུང་ཞིག་སྔོན་དུ་འགྲོ་བར་བྱའོ། ། དེ་ནས་འདིའི་ཐུན་མོང་མ་ཡིན་པ་ཞག་བདུན་དུ་ཡེ་ཤེས་པ་དངོས་སུ་གཞུག་པའི་རབ་གནས་བྱ་བ་ལ། བྲིས་འབུར་གང་རུང་གི་རྟེན་གྱི་མདུན་དེར། གཏོར་མ་ལྔ་ཚར་དང༌། མཆོད་པ་རྒྱས་པར་བཤམས། རང་གི་མདུན་དུ་རྡོ་རྗེ་དྲིལ་བུ། ནང་མཆོད་མེ་ཏོག་གཡབ་དར་དང༌། རྟེན་གྱི་ཐུགས་ཀའི་ཐད་ཀར་གཟུངས་ཐག་བཏགས་པ་བཅས་ཚོགས་པར་བྱའོ། །
གཉིས་པ་དངོས་གཞི་ལ། ཉི་མ་རེ་ལ་ཐུན་ལྔ་ལྔ་བཅད་དགོས་པའི་ཐུན་དང་པོ་ལ། གནས་དང་མཆོད་པའི་ཡོ་བྱད་བྱིན་གྱིས་བརླབས་ནས། ཀྱེ་རྡོ་རྗེ་ལམ་དུས་བཟླས་པ་དང་བཅས་པའམ། ལྷག་པའི་ལྷ་གང་རུང་གི་བསྒོམ་བཟླས་དཀྱིལ་འཁོར་བསྡུ་བའི་བར་བྱས་ལ། ཡི་དམ་གང་ཡིན་གྱི་ཆོ་ག་ལས་འབྱུང་བ་ལྟར་གཏོར་མ་བྱིན་རླབས་ནས། ཡི་དམ་གྱི་གཏོར་འབུལ་གཞུང་ལྟར་བྱས། དེ་ནས་མདུན་གྱི་རྟེན་བསང་སྦྱངས། སྟོང་པའི་ངང་ལས་མདུན་གྱི་ནམ་མཁར་པཾ་ལས་པདྨ་དང་རཾ་ལས་ཉི་མའི་སྟེང་དུ་ཧཱུྃ་མཐིང་ནག་སོགས་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ཞེས་དཔའ་བོ་གཅིག་པའམ། ལྕམ་དྲལ་ལྷ་གཉིས་སམ།
ལྷ་བརྒྱད་དམ། ལྷ་བཅུ་གཉིས་ལ་སོགས་པ་རྟེན་གང་ཡོད་ཀྱི་ལྷ་དང་དེ་དང་དེར་མངོན་རྟོགས་བཞིན་བསྐྱེད། ཀུན་ལ་གནས་གསུམ་དུ་འབྲུ་གསུམ་གསལ་གདབ་པ་དང༌། ཡེ་ཤེས་པ་སྤྱན་དྲངས་ནས་བསྟིམ་པ། དམ་གཞག་གཏོར་མ་འབུལ་བ། ཕྱི་མཆོད་ནང་མཆོད་འབུལ་བ། ཧཱུྃ་གི་ཡེ་ཤེས་ལ་སོགས་པ་ལྷ་གྲངས་དང་མཉམ་པའི་བསྟོད་པས་བསྟོད། དེ་ནས་བཟླས་དམིགས་ཀྱི་ངག་འདོན་ནི། རྟེན་གང་ཡིན་པ་ལ་གཟུངས་ཐག་བཏགས་པ་ནས་བཟུང་སྟེ། བདག་མདུན་གྱི་ཐུགས་ཀར་ཧཱུྃ་གི་མཐར་ཡི་གེ་བདུན་མ་དང་བཅུ་གཉིས་མ་ཤཱ་ས་ན་རྣམས་དང༌།
ཡི་གེ་བརྒྱ་པའི་སྔགས་ཕྲེང་ཁ་དོག་དམར་ནག་གིས་བསྐོར་བར་བསམས། རང་ལྷར་གསལ་བའི་སྙིང་གར་ཉི་མའི་སྟེང་དུ་ཧཱུྃ་ཡིག་སྔགས་ཕྲེང་ཡི་གེ་བརྒྱ་པ་དང་བཅས་པས་བསྐོར་བ་གསལ་བཏབ་ནས། རང་གི་ཐུགས་ཀའི་ཧཱུྃ་ལས་འོད་ཁ་དོག་ལྔ་ལྡན་དུ་འཕྲོས་སྣ་བུག་གཡས་ནས་ཐོན། ཕྱོགས་བཅུའི་སངས་རྒྱས་བྱང་སེམས་ཐམས་ཅད་ལ་ཕོག དེ་རྣམས་ཀྱི་ཐུགས་རྗེ་བྱིན་རླབས་ནུས་པ་ཐམས་ཅད་འོད་ཟེར་ཁ་དོག་ལྔའི་རྣམ་པར་བསྡུས་ནས་རྟེན་ལ་ཐིམ་པས་བཀྲག་མདངས་གཟི་བརྗིད་ཕུན་སུམ་ཚོགས་པར་གྱུར་པར་བསམ་ཞིང་བརྗོད་ལ། ཨོཾ་ཤྲཱི་མ་ཧཱ་ཀཱ་ལ་ཡ་ཞེས་མཚན་སྔགས་བཏགས་པའི་ཡི་གེ་བརྒྱ་པ་བརྒྱ་རྩ་བཟླའོ། ། ཡང་རང་གི་སྙིང་ག་ནས་འོད་ཟེར་ཤར་ཕྱོགས་མི་འཁྲུགས་པའི་ཞིང་ཁམས་སུ་འཕྲོས། མི་འཁྲུགས་པའི་ཤངས་བུག་གཡོན་ནས་ཞུགས། དེ་ཉིད་ཀྱི་སྐུ་གང༌། དེའི་ཐུགས་རྗེ་བྱིན་རླབས་ནུས་པ་ཐམས་ཅད་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྡོ་རྗེ་རིགས་ཀྱི་མགོན་པོ་མཐིང་ ་་་་་རྡོ་རྗེས་མཚན་པའི་གྲི་གུག་ཅན།
གའི་རྣམ་པ་དཔག་ཏུ་མེད་པར་གྱུར། སེམས་ཅན་ཞེ་སྡང་ཅན་རྣམས་ཀྱི་རྒྱུད་སྦྱངས། དེའི་གོ་འཕང་ལ་བཀོད། ཚུར་འདུས་རྟེན་ལ་ཐིམ་པས་རྟེན་མི་བསྐྱོད་པའི་རིགས་ཀྱི་མགོན་པོ་མཐིང་གར་གྱུར་པར་བསམས་ཞིང་བརྗོད་ལ་ཡིག་བརྒྱ་སུམ་བརྒྱ་བཟླའོ། ། ཡང་རྟེན་གྱི་མགོན་པོ་ལས་འོད་འཕྲོས། སྣང་སྲིད་ཐམས་ཅད་ལ་ཕོག འོད་སྔོན་པོར་ཞུ་བ་ཚུར་འདུས་ཏེ་རྟེན་ལ་ཐིམ། རྟེན་འོད་དུ་ཞུ་ནས་མི་དམིགས་པའི་ངང་ནས་ཡིག་བརྒྱ་བཟླ་ཞིང་སེམས་འཕྲོ་ན་སྔར་བཞིན་གསལ་བཏབ་ལ་བཟླའོ། ། ཡང་རང་གི་སྙིང་ག་ནས་འོད་དམར་སེར་འཕྲོས། ཕྱོགས་བཅུའི་སངས་རྒྱས་བྱང་སེམས་རྣམས་ཀྱི་དབུ་གཙུག་ནས་ཞུགས་ཏེ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་བྱིན་རླབས་བསྡུས།
འོད་དེས་སྣོད་ཀྱི་འཇིག་རྟེན་དང་བཅུད་ཀྱི་སེམས་ཅན་ལ་ཕོག་པས་དེ་རྣམས་ཀྱི་ནུས་པ་ཐམས་ཅད་འོད་དམར་པོར་རང་གི་འོད་ལ་ཐིམ། ཚུར་འདུས་རང་ལ་ཐིམ་པས་ལུས་ངག་ཡིད་ཡོན་ཏན་ཕྲིན་ལས་ཐམས་ཅད་རྒྱས་པར་བྱས། འོད་དེ་ཕར་འཕྲོས་མདུན་བསྐྱེད་ལ་ཐིམ་པས། སྐུ་གསུང་ཐུགས་ཡོན་ཏན་ཕྲིན་ལས་ཀྱི་ནུས་པ་ཐམས་ཅད་རྒྱས་པར་བསམས་ལ། ཨཱ་ལི་ཀཱ་ལི་ཧེ་རུ་ཀའི་ཡིག་བརྒྱ་ཡེ་དྷརྨཱ་རྣམས་བརྒྱ་རྩ་རེ་བཟླའོ། ། དེ་ནས་གཟུངས་ཐག་བསྡུས་ལ། རྟེན་ལ་མེ་ཏོག་འཐོར་ཞིང༌། རྟེན་འདི་དག་ལ་བསྐྱེད་ཅིང་སྤྱན་དྲངས་པའི་སངས་རྒྱས་དང་བྱང་ཆུབ་སེམས་དཔའ་མཁའ་འགྲོ་ཆོས་སྐྱོང་སྲུང་མ་རྣམས་ཀྱི་སྐུ་གསུང་ཐུགས་ཡེ་ཤེས་ལྔའི་བྱིན་རླབས་དང་ནུས་པ་ཐམས་ཅད་རྟེན་འདི་ཉིད་ལ་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་དང༌། རྒྱལ་མཚན་རྩེ་མོ་སོགས་བཀྲ་ཤིས་གང་རུང་ཞིག་བརྗོད་དོ། །
དེ་ནས་རྟེན་དེ་ཉིད་མགོན་པོ་ལྕམ་དྲལ་འཁོར་བཅས་སུ་གསལ་བ་ལ། བསྐང་གསོ་བྱ་བ་ནི། བསྐང་རྫས་བྱིན་གྱིས་བརླབས་ནས། ཆོས་ཉིད་ངང་ལས་མ་གཡོས་སོགས་ཀྱིས་ཡེ་ཤེས་པ་སྤྱན་དྲངས་པ་མདུན་གྱི་རྟེན་ལ་བསྟིམ། དམ་གཞག་གཏོར་འབུལ་དང༌། དཔལ་ལྡན་མགོན་པོ་འཁོར་བཅས་ལ། མཐུན་པའི་དམ་རྫས་འབུལ་བ་སོགས་སམ། ཡང་ན་འཇམ་དབྱངས་ས་ལོས་མཛད་པའི་བསྐང་གསར་ལྟར་བྱ་བའམ། ངོར་བསྐང་ལྟར་ན། བསྐང་རྫས་སྔགས་དྲུག་ཕྱག་རྒྱ་དྲུག་གིས་བྱིན་གྱིས་བརླབས་ནས།
ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་སོགས་ལན་གསུམ་གྱིས་གཏོར་མ་ཕུལ་ལ། ཧེ་རུ་ཀ་དཔལ་སོགས་ཀྱིས་བསྐང་རྫས་མཆོད་པ་བསམ་གྱིས་མི་ཁྱབ་པས་མཉེས་པར་བསམ། བསྟོད་པ་གསར་རྙིང་གང་རུང་གིས་བསྟོད། རྡོ་རྗེའི་གླུ་ཐུན་གཏོར་སོགས་ནས་རྗེས་བཀྲ་ཤིས་ཀྱི་བར་སྤྱི་ལྟར་བྱ་སྟེ་ཐུན་དང་པོའོ། ། ཐུན་གཉིས་པ་ལ་གནས་དང་ཡོ་བྱད་བྱིན་རླབས་ནས་བརྩམས་ཏེ་བདག་བསྐྱེད་དང་ཡི་དམ་དང་མདུན་གྱི་རྟེན་བསྐྱེད་ནས་གཏོར་འབུལ་མཆོད་བསྟོད་ཀྱི་བར་བྱས། བཟླས་དམིགས་ཀྱི་ངག་འདོན་སངས་རྒྱས་བྱང་སེམས་ཀྱི་བྱིན་རླབས་བསྡུས་ནས་ཡིག་བརྒྱ་བཟླ་བ་ཡན་ནི་འོག་མ་ཀུན་ལ་འདྲ་ཞིང༌། མན་ཆད་ཀྱི་དམིགས་པའི་ངག་འདོན་རྣམས་ཀྱང་སྔ་མ་དང་འདྲ་བ་ལས་མི་འདྲ་བའི་ཁྱད་པར་ནི། ཤར་དང་མི་འཁྲུགས་པ་ལ་སོགས་པའི་ཚབ་ཏུ་སོ་སོར་ཁ་བསྒྱུར་ཏེ། དེའང་རང་གི་སྙིང་ག་ནས་འོད་ཟེར་དམར་པོ་ནུབ་ཕྱོགས་སྣང་བ་མཐའ་ཡས་ཀྱི་ཞིང་ཁམས་སུ་འཕྲོས། སྣང་བ་མཐའ་ཡས་ཀྱི་ཤངས་བུག་གཡོན་ནས་ཞུགས།
སྐུ་གང༌། དེའི་ཐུགས་རྗེ་བྱིན་རླབས་ནུས་པ་ཐམས་ཅད་སོར་རྟོག་ཡེ་ཤེས་ཀྱི་ངོ་བོ་གསུང་ངམ་པདྨའི་རིགས་ཀྱི་མགོན་པོ་དམར་པོའི་རྣམ་པ་དཔག་ཏུ་མེད་པར་གྱུར། སེམས་ཅན་འདོད་ཆགས་ཅན་རྣམས་ཀྱི་རྒྱུད་སྦྱངས་ནས། དེའི་གོ་འཕང་ལ་བཀོད། ཚུར་འདུས་རྟེན་ལ་ཐིམ་པས་རྟེན་པདྨའི་རིགས་ཀྱི་མགོན་པོ་དམར་པོ་གཟི་འོད་འབར་བར་གྱུར་པར་བསམས་ལ་ཡིག་བརྒྱ་བཟླ། ཡང་དེ་ལས་འོད་འཕྲོས། པདྨས་མཚན་པའི་གྲི་གུག་ཅན། འབྱུང་བ་དང་འབྱུང་གྱུར་གྱི་དངོས་པོ་ཐམས་ཅད་ལ་ཕོག དེ་ཐམས་ཅད་མགོན་པོའི་གསུང་གི་རང་བཞིན་སྔགས་ཀྱི་ཡིག་འབྲུ་རང་སྒྲ་སྒྲོགས་པ་སྤྲིན་འཐིབས་པ་ལྟར་བསྡུས་ནས་རྟེན་ལ་ཐིམ་པས་གསུང་གི་བྱིན་རླབས་རྒྱས་པར་གྱུར་ཅེས་བསྒྱུར་ལ། དབྱངས་གསལ་བཟླ་བ་སོགས་མན་ཆད་བཀྲ་ཤིས་ཀྱི་བར་ཐམས་ཅད་འདྲ་བར་བྱ་སྟེ་ཐུན་གཉིས་པའོ། །
ཐུན་གསུམ་པ་ལ་གཞན་ཐམས་ཅད་ཀྱི་ངག་འདོན་གོང་དང་འདྲ་བ་ལས་ཁྱད་པར་ནི། འོག་མིན་སྟུག་པོ་བཀོད་པའི་ཞིང་ཁམས་དང་རྣམ་པར་སྣང་མཛད་ཀྱི་ཤངས་བུག་དང་མེ་ལོང་ཡེ་ཤེས་ཀྱི་ངོ་བོ་རྣམ་སྣང་རིགས་ཀྱི་མགོན་པོ་དཀར་པོ་དང་སེམས་ཅན་གཏི་མུག་ཅན་རྣམས་ཀྱི་རྒྱུད་སྦྱངས་ཞེས་དང༌། རྟེན་རྣམ་པར་སྣང་མཛད་ཀྱི་མགོན་པོ་དཀར་པོ་གཟི་འོད་འབར་བར་གྱུར་པར་བསམས་ལ་ཡིག་བརྒྱ་བཟླ། ཡང་དེ་ལས་འོད་འཕྲོས་པས་གཟུགས་སྣང་ཡུལ་གྱི་དངོས་པོ་ཐམས་ཅད་ལ་ཕོག སྐུའི་མགོན་པོར་གྱུར་ཏེ། རྟེན་ལ་ཐིམ་པས་སྐུའི་བྱིན་རླབས་རྒྱས་པར་བསམས་ལ་དབྱངས་གསལ་སོགས་བཟླ་བ་ཡན་ཆད་འདྲ་བར་བྱ་སྟེ་ཐུན་གསུམ་པའོ། ། ཐུན་བཞི་པ་ལའང་གཞན་སྔ་མ་དང་འདྲ་བ་ལས་ལྷོ་ཕྱོགས་རིན་འབྱུང་གི་ཞིང་ཁམས་དང༌། རིན་ཆེན་འབྱུང་ལྡན་གྱི་ཤངས་བུག་དང་མཉམ་ཉིད་ཡེ་ཤེས་ཀྱི་ངོ་བོ་རིན་ཆེན་རིགས་ཀྱི་མགོན་པོ་སེར་པོ་དང་སེམས་ཅན་ང་རྒྱལ་དང་སེར་སྣ་ཅན་རྣམས་ཀྱི་རྒྱུད་སྦྱངས་ཞེས་དང༌། རྟེན་རིན་ཆེན་འབྱུང་ལྡན་གྱི་མགོན་པོ་སེར་པོ་གཟི་འོད་འབར་བར་གྱུར་པར་བསམས་ལ་ཡིག་བརྒྱ་བཟླ། དེ་ལས་འོད་འཕྲོས་བརྟན་གཡོ་ཐམས་ཅད་ལ་ཕོག
དེ་ཐམས་ཅད་ཀྱི་བཅུད་དང་ནུས་པ་བསྡུས་ནས་རྟེན་ལ་ཐིམ་པས་ཡོན་ཏན་མཐའ་ཡས་པ་ནམ་མཁའི་མཛོད་དུ་གྱུར་ཅེས་བསྒྱུར་ལ་དབྱངས་གསལ་སོགས་མན་ཆད་འདྲ་བར་བྱ་སྟེ་ཐུན་བཞི་པའོ། ། ཐུན་ལྔ་པ་ལའང་གཞན་སྔ་མ་རྣམས་དང་འདྲ་བ་ལས་ཁྱད་པར་ནི། བྱང་ཕྱོགས་དོན་གྲུབ་ཀྱི་ཞིང་ཁམས་དང་དོན་ཡོད་གྲུབ་པའི་ཤང་བུག་དང་བྱ་བ་ནན་ཏན་གྱི་ཡེ་ཤེས་ཀྱི་ངོ་བོ་ལས་ཀྱི་རིགས་ཀྱི་མགོན་པོ་ལྗང་གུ་དང༌། སེམས་ཅན་ཕྲག་དོན་ཅན་རྣམས་ཀྱི་རྒྱུད་སྦྱངས། རྟེན་ལས་ཀྱི་རིགས་ཀྱི་མགོན་པོ་ལྗང་གུ་གཟི་འོད་འབར་བར་གྱུར་པར་བསམས་ལ་ཡིག་བརྒྱ་བཟླའོ། ། ཡང་དེ་ལས་འོད་འཕྲོས། འདུས་བྱས་ཀྱི་ཆོས་ཐམས་ཅད་ལ་ཕོག དེ་ཐམས་ཅད་ཀྱི་དགེ་ལེགས་དང་དཔལ་འབྱོར་ཐམས་ཅད་བསྡུས་ཏེ་རྟེན་ལ་ཐིམ་པས་ཕྲིན་ལས་ཐོགས་པ་མེད་པའི་རང་བཞིན་དུ་གྱུར་པར་བསམ་ཞིང་བརྗོད་ལ་དབྱངས་གསལ་སོགས་བཟླའོ། ། དེའི་རྗེས་སུ་རང་ལྷའི་ང་རྒྱལ་དང་ལྡན་པས་དྲིལ་གསིལ་དང་གཡབ་དར་ཚུལ་བཞིན་བསྒྲུབས་པ་གཡོབ་ཅིང༌། སྒྲུབ་གྲོགས་རྣམས་ཀྱིས་བསྒྲུབས་པའི་རྔ་ཆེན་སོགས་རོལ་མོའི་བྱེ་བྲག་གང་འབྱོར་དང༌།
ལས་ཀྱི་རྡོ་རྗེས་གུ་གུལ་ཚིལ་ཆེན་ཤ་ཆེན་སྤོས་སྦྱོར་གྱི་དུད་སྤྲིན་དང༌། གཡབ་དར་སྔགས་ཅན་གཡོབ་ཅིང༌། རྐང་གླིང་འབུད་པ་དང་བཅས་ཏེ་སྤྱན་འདྲེན་པར་བསམས་ལ། ངག་ཏུ་བདག་མདུན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་ཞི་ཁྲོ་རབ་འབྱམས་ཀྱི་ཚོགས་དང༌། འོག་མིན་རྣམ་པར་སྣང་མཛད་ལ་སོགས་པ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་དང༌། ཡུལ་ཉེར་བཞི། གནས་སོ་གཉིས། དུར་ཁྲོད་ཆེན་པོའི་གནས་བརྒྱད། འཕགས་ཡུལ་རྡོ་རྗེའི་གདན་ལ་སོགས་པའི་གདན་ས་ཁྱད་པར་ཅན་རྣམས་ནས། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་འཁོར་དང་བཅས་པ་ལ་ཆོས་སྐྱོང་བའི་མགོན་པོ་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ
ཞེས་བརྗོད་ལ་དབྱངས་དང་བཅས་ཏེ། རྡོ་རྗེ་འཆང་ཆེན་བྲམ་ཟེ་མཆོག་སྲེད་དང༌། ། བདེ་བའི་རྡོ་རྗེ་ཤྲདྡྷཱ་ཀ་ར་དང༌། ། ལོ་ཆེན་རིན་བཟང་བླ་མ་བྲག་སྟེང་པ། ། མལ་གྱོ་བློ་གྲོས་གྲགས་པ་གཤེགས་སུ་གསོལ། ། ས་ཆེན་ཀུན་སྙིང་རྗེ་བཙུན་བསོད་ནམས་རྩེ། ། སྔགས་འཆང་མཚུངས་མེད་རྗེ་བཙུན་གྲགས་རྒྱལ་དང༌། ། འཇམ་དབྱངས་སྤྲུལ་པ་ཀུན་མཁྱེན་པཎྜི་ཏ། ། ཆོས་ཀྱི་རྒྱལ་པོ་འཕགས་པ་གཤེགས་སུ་གསོལ། ། མཐུ་ཆེན་དམ་པ་བདག་ཆེན་བཟང་པོ་དཔལ། །
མཁས་བཙུན་ནམ་ལེགས་བླ་མ་དམ་པ་དང༌། ། ཀུན་དགའ་རྒྱལ་མཚན་འཇམ་དབྱངས་ཆེན་པོ་དང༌། ། བདག་ཆེན་རྡོ་རྗེ་འཆང་དབང་གཤེགས་སུ་གསོལ། ། ཀུན་སྤངས་ཆེན་པོ་ཚར་ཆེན་རྡོ་རྗེ་འཆང༌། ། འཇམ་དབྱངས་མཁྱེན་བརྩེའི་དབང་ཕྱུག་བསླབ་གསུམ་རྗེ། ། དབང་ཕྱུག་རབ་བརྟན་ཁྱབ་བདག་བཀའ་འགྱུར་བ། ། མགོན་པོ་བསོད་ནམས་མཆོག་ལྡན་གཤེགས་སུ་གསོལ། ། ཀུན་མཁྱེན་མཁས་པའི་དབང་པོ་ཞྭ་ལུ་པ། ། བསོད་ནམས་མཆོག་གྲུབ་རྗེ་བཙུན་ངག་དབང་ལྷུན། ། ཀུན་དགའ་ལྷུན་གྲུབ་བྱམས་པ་བསོད་ནམས་ ་་་་་དཔལ་ཆོས་པ་གང་མོས་བསྒྱུར།
བཟང༌། ། རྩ་བརྒྱུད་བླ་མ་གནས་འདིར་གཤེགས་སུ་གསོལ། ། རྩ་བརྒྱུད་བླ་མའི་ཚོགས་རྣམས་ཀུན་འདུས་ཤིང༌། ། ཡི་དམ་དཀྱིལ་འཁོར་ལྷ་ཚོགས་ངོ་བོ་ཉིད། ། ཆོས་སྐྱོང་ཀུན་གྱིས་ཕྲིན་ལས་སྒྲུབ་མཛད་པའི། ། དེ་འདྲ་གང་ཡིན་བླ་མ་གཤེགས་སུ་གསོལ། ། ཆོས་སྐུ་མཁའ་ཁྱབ་ཕོ་བྲང་ལྷུན་གྲུབ་ནས། ། ཐབས་མཁས་ཐུགས་རྗེས་གང་འདུལ་སྐུར་སྟོན་ཞིང༌། ། བཀའ་གསང་རྨད་དུ་བྱུང་བའི་དཀྱིལ་འཁོར་མཆོག ། ཡི་དམ་དཀྱིལ་འཁོར་ལྷ་ཚོགས་གཤེགས་སུ་གསོལ། །
མགོན་པོ་ལྷ་མོ་ཀུན་གཤེགས་གདན་ལ་བཞུགས། ། ད་ལྟ་སྙིགས་མ་ལྔ་ཡི་དུས་ཚོད་འདིར། ། གཤེགས་ཤིང་བཞུགས་པའི་གནས་ནི་ངན་ན་ཡང༌། ། ཤཱཀྱའི་རྒྱལ་པོའི་བསྟན་པ་བསྲུང་བ་དང༌། ། བདག་ཅག་རྣམས་ལ་ཕན་གདགས་བྱ་བའི་ཕྱིར། ། གནས་འདིར་གཤེགས་ནས་དངོས་གྲུབ་མ་ལུས་སྩོལ། ། ཞེས་པའི་མཐར། ན་མོ་གུ་རུ་བྷྱཿབཛྲ་ས་མ་ཛཿ པདྨ་ཀ་མ་ལཱ་ཡ་སྟྭཾ། ཛཿཧཱུྃ་བཾ་ཧོཿ
ཤྲཱི་བཛྲ་པཱ་ཎཱ་ཡེ་བཛྲ་ས་མཱ་ཛཿ པདྨ་ཀ་མ་ལཱ་ཡ་སྟྭཾ། ཛཿཧཱུྃ་བཾ་ཧོཿ ཤྲཱི་ཧེ་བཛྲཱ་ཡ་བཛྲ་ས་མཱ་ཛཿ པདྨ་ཀ་མ་ལཱ་ཡ་སྟྭཾ། ཛཿཧཱུྃ་བཾ་ཧོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷན་བནྡྷ་ཧཱུྃ། བཛྲ་ས་མཱ་ཛཿ པདྨ་ཀ་མ་ལཱ་ཡ་སྟྭཾ། ཛཿཧཱུྃ་བཾ་ཧོཿ
ཨོཾ་ཤྲཱི་མ་ཧཱ་ཀཱ་ལཱ་ཡ་བཛྲ་ས་མཱ་ཛཿ པདྨ་ཀ་མ་ལཱ་ཡ་སྟྭཾ། ཛཿཧཱུྃ་བཾ་ཧོཿ ཨོཾ་མ་ཧཱ་ཀཱ་ལི་དེ་ཝི་ཡེ་བཛྲ་ས་མཱ་ཛཿ པདྨ་ཀ་མ་ལཱ་ཡ་སྟྭཾ། ཛཿཧཱུྃ་བཾ་ཧོཿ ཞེས་པའི་སྔགས་རྣམས་དྲག་རོལ་གྱི་སྐབས་སུ་བརྗོད་ཅིང༌། ཡེ་ཤེས་པ་སྤྲིན་ཕུང་འཐིབས་པ་ལྟར་བྱོན་ནས་རྟེན་ལ་གཉིས་སུ་མེད་པར་ཐིམ་པར་བསམ་ཞིང་སྤྱན་འདྲེན་གྱི་སྔགས་བདུན་ནམ་གསུམ་སོགས་བརྗོད་པས་ཡིད་ཆེས་པར་བྱེད། སླར་ཡང༌། ཧཱུྃ་དད་པ་དང་ནི་དམ་ཚིག་གིས། །
ཚུར་གཤེགས་ཚུར་གཤེགས་དཔལ་མགོན་ཚོགས། ། ལྕམ་དྲལ་འདིར་བྱོན་གདན་ལ་བཞུགས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང༌། ། ཤཱཀྱའི་བསྟན་པ་བསྲུང་བ་དང༌། ། བདག་ཅག་རྣམས་ལ་ཕན་གདགས་ཕྱིར། ། གནས་འདི་ཉིད་དུ་གཤེགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་ཝི་ས་པ་རི་ཝཱ་ར་ས་མཱ་ཛཿ ཞེས་པའི་ཚིགས་བཅད་སྔགས་བདུན་ནས་བརྒྱ་ཚུན་ཏིང་ངེ་འཛིན་བརྟན་པོའི་ངང་ནས་བརྗོད།
མཐར་མ་ཧཱ་ཀཱ་ལ་ཛཿཧཱུྃ་བཾ་ཧོཿ ཞེས་བརྒྱ་སྟོང་དུ་བརྗོད་ལ་དབྱེར་མེད་དུ་གྱུར་པར་བསམས། དེ་ནས་སློབ་དཔོན་གྱིས་མགོན་པོའི་ཞལ་མཁུར་གཉིས་ལ་རཀྟའི་ཐིག་ལེ་ཅུང་ཟད་རེ་དང༌། ཞལ་གྱི་ནང་ལའང་བྱུག་ཅིང༌། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོས། ཁམས་གསུམ་ལ་དབང་བསྒྱུར་ཞིང་སངས་རྒྱས་ཀྱི་བསྟན་པ་བཤིགས་པ། དཀོན་མཆོག་གི་དབུ་འཕང་སྨོད་པ། དགེ་འདུན་གྱི་སྡེ་དཀྲུག་པ། སེམས་ཅན་ཡོངས་ལ་འཚེ་བ། ཁྱད་པར་བདག་ཅག་དཔོན་སློབ་འཁོར་བཅས་ལ་གནོད་ཅིང་འཚེ་བའི་དགྲ་བགེགས་ལོག་འདྲེན་ཐམས་ཅད་མྱུར་དུ་ཚར་གཅོད་པའི་ཕྲིན་ལས་མཛོད་ཅིག
ཅེས་བརྗོད་ཅིང་དགྲ་བགེགས་ཐམས་ཅད་ཚར་བཅད་ནས་ཞལ་དུ་གསོལ་བར་བསམ་མོ། ། དེའི་རྗེས་སུ་བསྐང་རྫས་བྱིན་རླབས་བསྐང་གསོ་རྒྱས་པ་བསྟོད་པ་ཐུན་གཏོར་འབུལ་བ་ཚོགས་འཁོར་རྗེས་ཆོག་བཀྲ་ཤིས་ཀྱི་བར་ཐམས་ཅད་གོང་བཞིན་རྒྱས་པར་བྱའོ། ། གསུམ་པ་རྗེས་ནི། དེ་ལྟར་རབ་ཏུ་གནས་པ་ལེགས་པར་གྲུབ་པའི་རྟེན་དེ་ལ་ཡེ་ཤེས་པ་དངོས་སུ་ཞུགས་པ་ནི་ཐེ་ཚོམ་མེད་པའི་ཕྱིར། ཞག་བདུན་དུ་མཆོད་གཏོར་རྒྱ་ཆེན་པོ་འབུལ་བས་མངའ་གསོལ་ཞིང༌། དེ་ནས་ཀྱང་དམ་ཉམས་དང་སྣོད་མིན་གྱིས་མི་མཐོང་བའི་དབེན་པར་ཅི་འབྱོར་བའི་མཆོད་འབུལ་གྱི་བཀུར་སྟིར་བགྱིད་ཅིང་བཞུགས་སུ་གསོལ་ན་མཆོག་དང་ཐུན་མོང་གི་གསོལ་བ་གང་བཏབ་བསམ་དོན་ཐམས་ཅད་ཡིད་བཞིན་དུ་སྩོལ་བའི་ཡིད་བཞིན་གྱི་ནོར་བུ་ལྟ་བུར་འགྱུར་ངེས་པ་ནི་བླ་མ་བརྒྱུད་པ་དང་བཅས་པའི་གདམས་ངག་གི་བྱིན་རླབས་ཀྱི་གནད་ཀྱིས་སོ། ། བསྟན་སྲུང་དབང་པོ་རྟེན་ལ་རྟག་འགོ་ཞིང༌། ། མངོན་འདོད་ཕྲིན་ལས་ཐོགས་པ་མེད་འགྲུབ་པའི། ། རབ་གནས་བྱིན་རླབས་དྲོད་ལྡན་ངག་འདོན་འདི། ། བགྱིས་པའི་དགེ་བ་རྒྱལ་བསྟན་རྒྱས་ཕྱིར་བསྔོ། །
ཞེས་གུར་གྱི་མགོན་པོའི་སྐུ་རྟེན་ཐུན་མོང་མ་ཡིན་པའི་རབ་གནས་ཞག་བདུན་མར་གྲགས་པའི་ཆོ་ག་དམིགས་རིམ་བཅས་པའི་ངག་འདོན་བསྟན་སྲུང་དགྱེས་པའི་བཞད་སྒྲ་ཞེས་བྱ་བའི་འདིའང༌། རང་དང་སྐལ་མཉམ་འགའི་དྲན་གསོའི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །ཐོད་པ་སྒྲུབ་པའི་ངག་འདོན་དངོས་གྲུབ་འབྱུང་གནས་ཞེས་བྱ་བ་བཞུགས་སོ།། ༄༅། །གུ་རུ་མ་ཧཱ་ཀཱ་ལཱ་ཡ་ན་མཿ རྡོ་རྗེ་ནག་པོ་ཆེན་པོའི་ཤིན་ཏུ་ཟབ་པའི་ཤོག་དྲིལ་ལས། དངོས་གྲུབ་འབྱུང་གནས་ཐོད་པ་བསྒྲུབ་པར་འདོད་པས། ནལ་ཐོད་དམ། གྲི་ཐོད་དུམ་བུ་གཅིག་པ་སོགས་མཚན་ཉིད་དང་ལྡན་པ་ལ་སྦྱོང་ཁྲུས་ལ་སོགས་པ་བྱས་ལ། དེའི་ནང་དུ་མཚལ་དང་ལི་ཁྲི་དང་རང་བྱུང་གི་རཀྟ་དང་གི་ཝང་རྣམས་གུར་གུམ་གྱི་ཆུར་སྦྱངས་པ་སྣག་ཚ་དང་བསྲེས་ནས། ཐོད་པའི་ནང་གི་དབུས་སུ་ན་དང༌།
དཔྲལ་པའི་ཆའི་ཤར་དུ་གོ་དང༌། ལྷོར་ཀུ། ནུབ་ཏུ་ཧ། བྱང་དུ་ད་རྣམས་ཡིག་འབྲུ་ཁོག་ཆེ་ཙམ་དབུ་ཅན་མགོ་ཕྱིར་བསྟན་པ་བྲི། ཡི་གེ་དེ་དག་གི་ཁོག་པའི་ནང་དུ་གོ་རིམ་དེ་ཉིད་ཀྱིས་ཧཱུྃ་བྷྲཱུྃ་ཨཱཾ་ཛྲཱིཾ་ཁཾ་སྟེ་བདུད་རྩི་ལྔའི་ས་བོན་དང༌། དེ་རྣམས་ཀྱི་ཁོག་པར་ཡང་ཧཱུྃ་སོགས་བྲི་བ་ནི་ཡེ་ཤེས་ལྔའི་ས་བོན་ཏེ་ཡིག་འབྲུ་རྣམས་སུམ་སྦགས་ཀྱི་རྣམ་པ་ཅན་དུ་བྲིས་པའི་མཐར། དཔྲལ་བ་ནས་བརྩམས་ཏེ་གཡོན་སྐོར་དུ་ཨཱ་ལི་བཅུ་དྲུག་གིས་འཁོར་བ་དང༌། དེའི་ཕྱིར་གཡས་སྐོར་དུ་ཀཱ་ལི་སོ་བཞིས་འཁོར་བར་བྲིས། དེ་གན་རྐྱལ་དུ་བཞག་པའི་ནང་དུ་སྐུའི་རྟགས་སྨན་སྣ་ཚོགས། གསུང་གི་རྟགས་དྲི་སྣ་ཚོགས།
ཐུགས་ཀྱི་རྟགས་སྙིང་པོ་སྣ་ཚོགས། ཡོན་ཏན་གྱི་རྟགས་རིན་པོ་ཆེ་སྣ་ཚོགས། མི་འགྱུར་བདེ་ཆེན་མཚོན་པའི་རྟགས་སུ་ཤ་སྣ་ཚོགས། ལོངས་སྤྱོད་ཀྱི་རྟགས་སུ་དར་སྣ་ཚོགས། དགོས་འདོད་ཐམས་ཅད་འབྱུང་བའི་རྟགས་སུ་ཁྲག་དང་ཆང་བླུགས་པས་བཀང་ནས། དར་སྣ་ཚོགས་ཀྱི་ན་བཟའ་དང་བཅས་ཏེ་བཞག་ལ། བདག་བསྐྱེད་དང་ཡི་དམ་གཏོར་འབུལ་གཞུང་ལྟར་བྱས། ཐོད་པ་བསང་སྦྱངས། སྟོང་པའི་ངང་ལས་མགོན་པོ་འཁོར་བཅས་མངོན་རྟོགས་ལྟར་བསྐྱེད། ཁྱད་པར་ཕྱག་གཡོན་ན་ཐོད་པ་སྟོང་གསུམ་གྱི་ཁྱོན་དང་མཉམ་པ་སྲིད་པ་གསུམ་གྱི་ཚེ་དང་བསོད་ནམས་དཔལ་འབྱོར་ལོངས་སྤྱོད།
བཀྲ་ཤིས་ཕུན་སུམ་ཚོགས་པ་ཐམས་ཅད་ཀྱིས་གང་བ་བསྣམས་པ་སྒྲུབ་པོ་ཡོན་མཆོད་འཁོར་དང་བཅས་པ་ལ་དངོས་གྲུབ་རྣམ་པ་གཉིས་ཐོགས་པ་མེད་པར་གནང་བའི་བདག་ཉིད་ཅན་དུ་གྱུར། དེ་དག་གི་དཔྲལ་བར་ཨོཾ་ཞེས་སོགས་ཀྱིས་གནས་གསུམ་བྱིན་གྱིས་བརླབས། བདག་མདུན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་ནག་པོ་ཆེན་པོ་སྤྲུལ་པ་ཡང་སྤྲུལ་དང་བཅས་པ་སྐུ་མདོག་མཐིང་ནག་གཡས་གྲི་གུག་དང་གཡོན་ཐོད་པ་དངོས་གྲུབ་སྣ་ཚོགས་པའི་བཅུད་ཀྱིས་གང་བ་བསྣམས་པའི་ཚོགས་དཔག་ཏུ་མེད་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ལ། ཛཿཧཱུྃ་བཾ་ཧོཿཞེས་པས་བསྟིམ། དམ་གཞག་མཆོད་གཏོར་འབུལ་བ་རྣམས་སྤྱི་ལྟར་གྲུབ་ནས། བདག་མདུན་གྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའ་རྣམས་ཀྱི་བྱིན་རླབས་ནུས་མཐུ་ཐམས་ཅད་ཨཱ་ལི་ཀཱ་ལི་དང་སྙིང་པོ་ལ་སོགས་པ་གསུང་ཡིག་འབྲུའི་རྣམ་པར་སྤྱན་དྲངས་ཏེ་རྟེན་ལ་ཐིམ་པར་བསམ། ཡང་འོད་ཟེར་འཕྲོས་པས་དེ་རྣམས་ཀྱི་བྱིན་རླབས་ནུས་མཐུ་ཐམས་ཅད་རྡོ་རྗེ་དང་གྲི་གུག་ལ་སོགས་པ་ཕྱག་མཚན་གྱི་རྣམ་པ་དཔག་ཏུ་མེད་པ་སྤྱན་དྲངས་ཏེ་རྟེན་ལ་བསྟིམ་པའི་དམིགས་པ་བྱ་ཞིང༌། ཡི་དམ་གྱི་སྙིང་པོས་འགོ་དྲངས་ལ། ཡི་གེ་བདུན་མ་དང་ཤཱ་ས་ན་ཅི་རིགས་པར་བཟླས་ལ་མཇུག་ཏུ། ཨོཾ་བཛྲ་ཀ་པཱ་ལ་གྲ་ཧ་སིདྡྷི་ཛྙཱ་ན་སིདྡྷཱི་ཧཱུྃ་ཞེས་པ་མང་དུ་བཟླས།
མགོན་པོའི་ཐུགས་ཀའི་ཧཱུྃ་དང་ཐོད་པ་ལས་འོད་ཟེར་འཕྲོས་པས་སྲིད་པ་གསུམ་གྱི་ཞིང་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་དང༌། ལྷ་མིའི་རྒྱལ་པོ་ལ་སོགས་པའི་འགྲོ་བ་རྣམས་ཀྱི་ཚེ་དང་བསོད་ནམས། ཆོས་དང་སྲིད་པའི་དཔལ་འབྱོར་ལོངས་སྤྱོད་ཐམས་ཅད་དང༌། སྣོད་ཀྱི་འཇིག་རྟེན་གྱི་དགེ་ལེགས་དང་བཀྲ་ཤིས་ཐམས་ཅད་བདུད་རྩི་ཁ་དོག་སྣ་ཚོགས་པའི་རྣམ་པར་བསྡུས་ནས་ཕྱག་གཡོན་གྱི་ཐོད་པར་ཐིམ། ཐོད་པའི་ནང་གི་བདུད་རྩི་ཁ་ནས་ལུད་པས་བདག་ཅག་ཡོན་མཆོད་རྣམས་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩོལ་བར་བསམས་ལ་རྒྱས་པ་ན་རྟགས་མ་བྱུང་བར་རམ་ཇི་ལྟར་རིགས་པར་བསྒྲུབ་བོ། ། མཐར་འདོད་དོན་གསོལ་ལ། མགོན་པོ་འོད་དུ་ཞུ་ནས་ཐོད་པའི་རྣམ་པར་གྱུར་པར་བསམས་ནས་ཚོགས་འཁོར་བརྟན་བཞུགས་དང་བཀྲ་ཤིས་སོགས་གོང་བཞིན་བྱས་ལ། ཐོད་པ་དེ་ནང་རིན་པོ་ཆེ་དང་འབྲུ་སྣ་ཚོགས་ཀྱིས་བཀང་ལ་དར་སྣ་ཚོགས་ཀྱིས་དྲིལ་ཏེ། མིས་མི་མཐོང་བར་བཞུགས་སུ་གསོལ་ན་མཁའ་འགྲོ་ཆོས་སྐྱོང་ཐམས་ཅད་སྤྲིན་བཞིན་དུ་འདུ་ཞིང་དགོས་འདོད་ཐམས་ཅད་འབྱུང་བར་འགྱུར་ངེས་པ་ནི་གདམས་པའི་ཟབ་ཁྱད་ཉིད་ཀྱིས་སོ། ། ཞེས་གུར་གྱི་མགོན་པོའི་ཐོད་སྒྲུབ་ཀྱི་ངག་འདོན་དངོས་གྲུབ་འབྱུང་གནས་ཞེས་བྱ་བ་འདིའང་དོན་གཉེར་གྱི་ཆེད་དུ་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
