གསུང་འབུམ། ཚུལ་ཁྲིམས་རིན་ཆེན།
པོད ༢༤
ཐང་སྟོང་རྒྱལ་པོའི་ལུགས་ཀྱི་གསང་སྤྱོད་མཁའ་འགྲོ་སྡེ་ལྔའི་སྲེག་བླུགས་ཀྱི་ཆོ་ག་ལས་བཞི་རྣམ་གསལ་མེ་ལོང་།
༼ག༽ ༄༅། །གྲུབ་པའི་དབང་ཕྱུག་ཐང་སྟོང་རྒྱལ་པོའི་ལུགས་ཀྱི་གསང་སྤྱོད་མཁའ་འགྲོ་སྡེ་ལྔའི་སྲེག་བླུགས་ཀྱི་ཆོ་ག་ལས་བཞི་རྣམ་གསལ་མེ་ལོང་ཞེས་བྱ་བ་བཞུགས་སོ།། དཔག་ཡས་ཐུགས་རྗེའི་ཞུགས་ལྕེ་བརྐྱངས་པའི་ཁར། ། སྡིག་སྒྲིབ་བར་ཆད་བུད་ཤིང་ཡོངས་ཟོས་ནས། ། དངོས་གྲུབ་འདོད་དགུའི་གཡོས་ལེགས་དགའ་སྟོན་མཁན། ། བླ་མ་ཡེ་ཤེས་མཁའ་འགྲོས་དགེ་ལེགས་སྩོལ། ། ཡེ་ཤེས་ལུས་ཕྲའི་ཞལ་ལུང་གྲུབ་དབང་ལས། ། རིམ་བརྒྱུད་ཟབ་དོན་སྤྱོད་ཀྱི་མཁའ་འགྲོ་ལྔའི། ། ཕྲིན་ལས་རྣམ་བཞིའི་གཟུགས་བརྙན་རབ་གསལ་བའི། ། སྲེག་བླུགས་ཆོ་གའི་མེ་ལོང་རྣམ་པར་བསྐྲུན། །
བསྒོམ་བཟླས་བརྩོན་པ་མི་དམན་གསུས་ཁྱིམ་དུ། ། བྱིན་རླབས་ནུས་པའི་དག་བྱེད་ཡོངས་བཏུང་ནས། ། ཕྲིན་ལས་ཆུ་རྒྱུན་ཆད་པ་མེད་སྐྱུགས་པའི། ། རིག་སྔགས་འཆང་གི་དྲང་སྲོང་དེ་རྨད་བྱུང༌། ། ཚུལ་འདིའི་སྦྱོར་བ་ཐབ་དང་ཡོ་བྱད་བཤམ། ། དངོས་གཞི་བདག་བསྐྱེད་ཕལ་མཆོག་མེ་ལྷ་མཆོད། ། རྗེས་ནི་མཆོད་ཅིང་བཟོད་པར་གསོལ་ཏེ་གཤེགས། ། བཀྲ་ཤིས་དབྱངས་ཀྱིས་མཐའ་མར་བརྒྱན་བྱའོ། ། ཞེས་པ་ལྟར་ལས་ཐོག་མར་ཞི་བའི་སྦྱིན་སྲེག་གི་སྦྱོར་བ་ལ་གཉིས་ཀྱི་དང་པོ་ཐབ་ནི་ས་སྟེགས་མཉམ་པར་ཐིག་ཆེན་བརྒྱད་བཏབ་པའི་དབུས་ནས་ཁྲུ་ཕྱེད་ཀྱིས་ཟླུམ་པོར་བསྐོར། དེའི་ཕྱི་རོལ་དུའང་སོར་བཞི་པ་གཉིས་ཀྱིས་བསྐོར་བ་ཁ་སྒྱེར་དང་མུ་རན།
ཚངས་ཐིག་དང་མུ་རན་འཛོམ་པ་ནས་ཟུར་བཞིར་མཚན་མ་བཙལ་ཏེ། སྟེགས་བུ་གྲུ་བཞིར་གདབ། མུ་རན་ལ་རྡོ་རྗེ་སེར་པོའི་ཕྲེང་བ་དང༌། ཕྱི་རོལ་སྟེགས་བུའི་གྲྭ་བཞིར་ཟླ་ཕྱེད་རྡོ་རྗེས་མཚན་པ་བྲི། གཞི་ཚོན་ཐམས་ཅད་དཀར་པོ་ལ་བཅད་ཚོན་དམར་སྐྱས་བྱ། ཐབ་ཀྱི་ནང་གི་སུམ་གཅིག་ལྟེ་བ་དང༌། སུམ་གཉིས་པདྨ་འདབ་བརྒྱད་ཕྱོགས་བཞི་དམར་ལ་མེ་རླུང་སེར། དབང་ལྡན་སྔོ། བདེན་བྲལ་ལྗང་གུ། ལྟེ་བ་དང་ཕྱོགས་བཞིའི་འདབ་མ་ལ་ལྷ་སོ་སོའི་ཁ་དོག་དང་མཐུན་པའི་ཚོན་ཕུང་དགོད་དོ། །
གཉིས་པ་ཡོ་བྱད་བཤམ་པ་ནི། ཁ་སྒྱེར་གྱི་སྟེང་དུ་བུད་ཤིང་འཇམ་པོའམ་སྲོག་ཆགས་མེད་པའི་ནགས་ཀྱི་ལྕི་བ་སྐམ་པོ་ཟླུམ་པོར་བརྩིག དེའི་ནང་འཇིག་རྟེན་པའི་ཤར་ལྷོར་མེ་ཚང་གི་ཏིང་ལོ་བཞག ནུབ་ཏུ་སྒྲུབ་པ་པོའི་སྟན་ནང་ཚང་ཅན་དཀར་པོ་བཤམ། ཐབ་དང་སྒྲུབ་པ་པོའི་བར་མེ་ཡོལ་ཕ་གུ་ལ་དཀར་ཞལ་གྱིས་བྱུགས་པ་དང༌། སྟེགས་ཀྱི་ཁར་རྡོ་རྗེ་དང་དྲིལ་བུའི་བར་དུ་དགང་གཟར་དང་བླུགས་གཟར་ཁ་སྦྱར་བ་དང༌། ཌཱ་མ་རུ་དང་ནང་མཆོད་རྣམས་བཤམ། སྒྲུབ་པ་པོའི་གཡས་ལོགས་ནས་རིམ་པར་ཡམ་ཤིང་འོ་མ་ཅན་གྱི་རིགས་བརྒྱ་རྩ་དང་ཉེར་གཅིག་པའམ་བདུན་ཚན་གཉིས། མར་ཁུ། ཏིལ་ལམ་ཡུངས་ཀར།
ཕྱེ་མར་དང་དཀར་གསུམ་མངར་གསུམ་གྱིས་སྦགས་པའི་ཟས་མཆོག སོ་བ། འབྲས། ནས། གྲོ། སྲན་མ། དཱུརྦ། ཀུ་ཤ་རྣམས་བཤམ། གཡོན་ལོགས་ནས་ཆུ་གཉིས་ཉེར་སྤྱོད་དང༌། འདས་གཏོར་དང་མེ་ལྷའི་གཏོར་མ་གཉིས་བཤམ་མོ། །
དངོས་གཞི་ལ་གསུམ་གྱི་དང་པོར་བདག་བསྐྱེད་པ་ནི། ཕྱི་དྲོའི་དུས་ལ་སོགས་པར་ཞྭ་གོས་དཀར་པོས་བརྒྱན་ཏེ་ཁ་ཤར་དུ་ཕྱོགས་ཏེ་སྐྱིལ་ཀྲུང་ངམ་རིག་བྱེད་འདོན་པ་ལྟ་བུའི་སྤྱོད་ལམ་དང་རང་གཞན་གྱི་སྡིག་སྒྲིབ་ལ་སོགས་པ་ཞི་བའི་སེམས་དང་ལྡན་པས་འཁོད་དེ། མཁའ་འགྲོ་སྡེ་ལྔའི་སྒྲུབ་ཐབས་སྐྱབས་སུ་འགྲོ་བ་ནས་བརྩམས་ཏེ་བཟླས་པའི་རྗེས་སུ་འདོད་དོན་གསོལ་བ་བཏབ་ལ། རང་གི་སྙིང་ག་ནས་འོད་ཟེར་འཕྲོས་པས་སྣོད་བཅུད་རྟེན་དང་བརྟེན་པར་བཅས་པ་ཐམས་ཅད་འོད་དུ་ཞུ་ནས་རང་ལ་ཐིམ་པར་བསམས་ལ། རང་རྡོ་རྗེ་མཁའ་འགྲོའི་ང་རྒྱལ་དུ་གནས་པར་བྱའོ། ། གཉིས་པ་ཕལ་པའི་མེ་ལྷ་མཆོད་པ་ལ། ཐོག་མར་ནང་མཆོད་བྱིན་གྱིས་བརླབས་ནས་གཞག འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་ཀྱི་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བར་བསླབ་བོ། ། དེ་ནས་རྒྱུན་ཞག་གི་མེའམ་འོ་མ་ཅན་གྱི་ཤིང་གཙུབས་པ་ལས་བྱུང་བའི་མེས་དཔལ་འབར་སྦར་བ་ལག་པ་གཉིས་གུས་པའི་ཚུལ་གྱིས་བཟུང་ནས་ཐབ་ལ་གཡས་ནས་ཟླུམ་པོར་ལན་གསུམ་དུ་བསྐོར་ཞིང༌། ངག་ཏུ།
ཨོཾ་བཛྲ་ཌཱ་ཀི་སོགས་མཁའ་འགྲོ་ལྔའི་སྔགས་དང༌། ཨོཾ་བཛྲ་ཛྭཱ་ལ་རཾ་ཞེས་བརྗོད་ཅིང་མེ་ཚང་དུ་གཞུག་ལ་རྩྭ་སྐམ་པོ་གཞན་དང་བཅས་པས་མེ་སྦར། དེ་ནས་དགང་བླུགས་བྱང་ཆུབ་མཆོག་གི་ཕྱག་རྒྱས་བཟུང་ནས་བླུགས་གཟར་མར་དང་བཅས་པས་དགང་གཟར་གྱི་ཁ་ལ་རེག་པས་མར་བུད་ཤིང་ལ་ཁྱབ་པར་བླུགས་ཏེ། ཨོཾ་བཛྲ་ཛྭཱ་ལ་རཾ་ཞེས་པས་མེ་གསོ། སྐབས་འདིར་མེ་བཀྲ་བརྟག་ལ་ངན་ན་ཧཱུྃ་ཞེས་བརྗོད་ཅིང་ནང་མཆོད་ནས་གཏོར། དེ་ནས་རྡོ་རྗེའི་རྩེས་ནང་མཆོད་ནས་རྫས་རྣམས་ལ་གཏོར་ལ། ཨ་མྲྀ་ཏ་སོགས་ཀྱིས་བསང༌། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་ལ་སོགས་པའི་ཉེ་བར་སྤྱོད་པ་རྣམས་དང༌།
བུད་ཤིང་ལ་སོགས་པའི་བསྲེག་རྫས་རྣམས་དྭངས་ཤིང་ཐོགས་པ་མེད་པར། ལྷ་མཉེས་པ་དང་སོ་སོའི་ལས་སྒྲུབ་པའི་ནུས་པ་དང་ལྡན་པར་བསམས་ལ། སོ་སོའི་ཕྱག་རྒྱ་དང༌། ཨོཾ་བཛྲ་ཨརྒྷཾ་ནས་ཤབྡ་ཨཱཿཧཱུྃ་གི་བར་དང༌། མཆོད་ཡོན་གྱི་ཕྱག་རྒྱ་དང༌། ཨོཾ་ཨཱཿཧཱུྃ་སྭཱ་ཧཱས་ཡམ་ཤིང༌། ཨོཾ་ཤྲཱིཾ་སྭཱ་ཧཱས་མར། ཨོཾ་ཛྲིཾ་སྭཱ་ཧཱས་འབྲུ། ཨོཾ་སྭ་སྭཱ་ཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱ་ཧཱས་སྦྱངས་ཏེ་བྱིན་གྱིས་བརླབ་བོ། །
ཐབ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ། དྭངས་ཤིང་ཐོགས་པ་མེད་པ། མུ་རན་ལ་རྡོ་རྗེའི་ཕྲེང་བས་བསྐོར་ལ། ཕྱི་རོལ་གྱི་གྲྭ་བཞིར་ཟླ་ཕྱེད་རྡོ་རྗེས་མཚན་པ་བྲིས་པ་དང་གཉིས་སུ་མེད་པར་བསམ། ཐབ་ཀྱི་དབུས་སུ་མེ་དཀར་གསལ་རབ་ཏུ་འབར་བའི་དབུས་སུ་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ། རྃ་ལས་བགྲང་ཕྲེང་རྃ་གྱིས་མཚན་པ་ལས་མེ་ལྷ་ར་སྐྱེས་ལ་ཆིབས་པ། ཞལ་གཅིག་ཕྱག་གཉིས་པ། གཡས་བགྲང་ཕྲེང༌། གཡོན་སྤྱི་བླུགས་འཛིན་པ།
ལུས་པོ་མེའི་རང་བཞིན་དམར་པོ། ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ། རལ་པའི་ཐོར་ཚུགས་ཅན། དྲང་སྲོང་གི་ཚོགས་ཀྱིས་བསྐོར་བའི་དཔྲལ་བ་མགྲིན་པ་སྙིང་ག་རྣམས་སུ་ཨོཾ་ཨཱཿཧཱུྃ་གིས་མཚན་པ། རང་གི་སྙིང་གའི་ས་བོན་ལས་འོད་ཟེར་འཕྲོས་པས། ཤར་ལྷོ་ནས་མེ་ལྷ་ལ་དྲང་སྲོང་གི་འཁོར་གྱིས་བསྐོར་བ་ཨོཾ་བཛྲ་ས་མཱ་ཛཿཞེས་དང༌། ལག་པ་གཉིས་སྐྱབས་སྦྱིན་གྱི་ཕྱག་རྒྱ་ལས་མཐེ་བོང་གུང་མོའི་རྩ་བར་བཞག མཛུབ་མོ་གུང་མོའི་རྒྱབ་སྦྱར་བ་དབྱུ་གུ་གསུམ་པའི་ཕྱག་རྒྱས་རྣ་བའི་དྲུང་དུ་གཡོབ་ཅིང༌། ཨོཾ་ཚུར་སྤྱོན་ཚུར་སྤྱོན་འབྱུང་པོ་ཆེ། ། ལྷ་ཡི་དྲང་སྲོང་གཉིས་སྐྱེས་མཆོག །
སྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣི་མ་ཧཱ་ཏེ་ཛཿསརྦ་ཀརྨ་པྲ་སཱ་དྷ་ཀཿ། ཀཱ་རུ་ཎྱ་ཀྲྀ་ཏ་སརྦ་ཨརྠ་ཨསྨིནྶནྣི་ཧི་ཏོ་བྷ་བ། ཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་དམ་ཚིག་པར་བསྟིམ། སླར་ཡང་སྙིང་གའི་ས་བོན་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་སྔར་ལྟར་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས།
དེ་བཞིན་གཤེགས་པ་དེ་རྣམས་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན་པར་བསམས། ཀུ་ཤའི་ཆུན་པོ་བརྒྱད་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། དྭངས་ཤིང་ཐོགས་པ་མེད་པ། ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་བསམས་ཏེ། ཨོཾ་ཀུ་ཤ་འདི་ནི་གཙང་ཞིང་དགེ །
ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། དེས་བདག་ལ་གེགས་མེད་ཅིང་ཞི་བར་མཛོད་ཅིག་སྭཱ་ཧཱ། ཨོཾ་བཛྲ་ས་ཏྭ་ཨ་ཞེས་བརྗོད་ཅིང༌། ཐབ་ཀྱི་མཐར་ཕྱོགས་མཚམས་བརྒྱད་དུ་གཡས་སྐོར་དུ་དགྲམ་མོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་བསམ། དགང་བླུགས་གཉིས་ཀྱི་གཟར་བུའི་ཁ་ལའང་རྃ་བསམས་ཏེ། ཨོཾ་ཨགྣ་ཡེ་སྭཱ་ཧཱ་ཞེས་བརྗོད་ཅིང་མར་བླུགས་གཟར་བདུན་གྱིས་དགང་གཟར་བཀང་ལ་མཐར་དགང་བླུགས་གཉིས་ཁ་སྦྱར་ལ།
ཨོཾ་ཨགྣ་ཡེ་ཨ་དཱི་པྱཱ་དི་པྱཱ་མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ་སྭཱ་ཧཱ་ཞེས་པས་མེ་ལྷའི་ཞལ་དུ་ཕུལ་བར་བསམ། དེ་ལྟ་བུ་ལན་གསུམ་གྱིས་བྱོན་ཟན་དབུལ། ཨོཾ་ཨགྣ་ཡེ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཆུ་གཉིས་ཉེར་སྤྱོད་གྷཎྜེ་ར་ཎི་རོལ་མོ་དང་བཅས་པས་ཕྱི་མཆོད་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ་ལ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་ཞིང༌། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། བསྲེག་རྫས་རྣམས་ལག་པ་གཡོན་པས་གཟུང༌།
གཡས་པའི་མཐེབ་སྲིན་གྱིས་སྟེང་ནས་བླང་ཞིང་མཆོག་སྦྱིན་གྱི་ཕྱག་རྒྱས་དབུལ། དེའང་ཨོཾ་ཨགྣ་ཡེ་ཞེས་པའི་མཚན་སྔགས་ལན་རེ་སྔོན་དུ་འགྲོ་བའི་ཨོཾ་བོ་དྷི་བྲྀཀྵཱ་ཡ་སྭཱ་ཧཱ་ཞེས་པས་ཡམ་ཤིང་ལན་བདུན་ནམ་ཉེར་གཅིག་ཕུལ་མཐར། ཨོཾ་བོ་དྷི་བྲྀཀྵཱ་ཡ་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང༌། གསང་སྔགས་ཀྱི་ལྷག་ཆད་ཀྱི་ཉེས་པ་ཐམས་ཅད་ཤིནྟཾ་ཀུ་རུ་སྭཱ་ཧཱ་ཞེས་གདགས། སྦྱིན་བདག་གི་དོན་དུ་བྱ་བའི་ཚེ་སྤེལ་ཚིག་ཁ་བསྒྱུར་ཤེས་པར་བྱའོ། ། དེ་བཞིན་དུ། ཨོཾ་ཨགྣ་ཡེ་སྭཱ་ཧཱས་མར་དང༌། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱས་ཏིལ་ལམ་ཡུངས་ཀར་དང༌། ཨོཾ་སརྦ་སཾ་པ་དེ་སྭཱ་ཧཱས་ཟས་མཆོག་དང༌། ཨོཾ་བཛྲ་བི་ཛཱ་ཡ་སྭཱ་ཧཱས་འབྲས་སོ་བ་དང༌།
ཨོཾ་བཛྲ་པུཥྚཱ་ཡེ་སྭཱ་ཧཱས་འབྲས་དང༌། ཨོཾ་མ་ཧཱ་བེ་གཱ་ཡ་སྭཱ་ཧཱས་ནས་དང༌། ཨོཾ་བཛྲ་གྷསྨ་རཱ་ཡ་སྭཱ་ཧཱས་གྲོ་དང༌། ཨོཾ་མ་ཧཱ་བ་ལཱ་ཡ་སྭཱ་ཧཱས་སྲན་མ་དང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱས་དཱུརྦ་དང༌། ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱ་ཧཱས་ཀུ་ཤ་སྟེ། སྡེ་ཚན་རེ་རེའི་འགོར་མཚན་སྔགས་དང་མཐར་སྤེལ་ཚིག་གོང་བཞིན་སྦྱར་ལ་ཕུལ་བའི་མཐར་མཆོད་བསྟོད་སྔར་བཞིན་བྱས་ལ། མར་དགང་གཟར་གང་ཐབ་ཏུ་ཕུལ་ཏེ། ཨོཾ་བཛྲ་ཛྭཱ་ལ་རཾ་ཞེས་དང་མེ་ལྷ་འབར་བའི་རྣམ་པར་གྱུར་པར་བསམ་མོ། ། གསུམ་པ་མཆོག་གི་མེ་ལྷ་མཆོད་པ་ནི།
མེ་འབར་བའི་ཀློད་དུ་སྲུང་བའི་འཁོར་ལོ་དུར་ཁྲོད་བརྒྱད་གཞལ་ཡས་ཁང་དང་བཅས་པའི་དབུས་སུ་པདྨ་འདབ་བརྒྱད། ཕྱོགས་བཞི་དམར་ལ་མེ་རླུང་སེར་བ་སོགས་ནས་ལས་ཀྱི་མཁའ་འགྲོ་ལ་དོན་ཡོད་གྲུབ་པས་དབུར་བརྒྱན་ཞེས་པའི་བར་གྱིས་ཡན་ལག་བཞི་རྫོགས་སུ་བསྐྱེད་ལ། ལྷ་ཐམས་ཅད་འཛུམ་ཞིང་ཞི་བ། འོད་ཟེར་དཀར་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པར་བསམ་ཞིང་བརྗོད། གཙོ་མོ་དེ་རང་གི་རྩ་བའི་བླ་མ་དང་ཐ་དད་མ་ཡིན་པར་དམིགས་ལ། གཟར་བུ་གཉིས་བླངས་ཏེ། ལྷ་ཐམས་ཅད་ཀྱི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་སོགས་སྔར་བཞིན་བརྗོད་ལ། ཨོཾ་བཛྲ་ཌཱ་ཀི་སོགས་མཁའ་འགྲོ་ལྔའི་སྔགས་ལན་གཅིག་གི་རྗེས་སུ། ཨོཾ་ཨགྣ་ཡེ་སྭཱ་ཧཱ་ལན་བདུན་གྱིས་མར་ཕུལ་མཐར་དགང་བླུགས་ཁ་སྦྱར་ཏེ། ཨ་དཱི་པྱཱ་དི་པྱཱ་སོགས་དང་བདག་གིས་ཚེ་འཁོར་བ་སོགས་སྤེལ་ཚིག་གོང་བཞིན་བརྗོད།
དེ་ལྟ་བུ་ལན་གསུམ་གྱིས་བྱོན་ཟན་ཕུལ། དེ་ནས་སོ་སོའི་ཕྱག་རྒྱ་བཅས་ཏེ་མཆོད་པ་རྣམས། ཨོཾ་མ་ཧཱ་གུ་རུ་པཉྩ་ཌཱ་ཀི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ་ཞེས་སོགས་ནས་ཤབྡའི་བར་གྱིས་ཕྱི་མཆོད། འབྲུ་གསུམ་གྱིས་ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པས། ཞེ་སྡང་རྣམ་དག་སོགས་བསྟོད་པའི་མཆོད་པ་རྣམས་བྱའོ། ། དེ་ནས་ཡམ་ཤིང་ལ་སོགས་པའི་བསྲེག་རྫས་རྣམས་སྡེ་ཚན་རེ་རེའི་ཐོག་མར་ལྷ་སྔགས་ལན་རེ་སྔོན་དུ་འགྲོ་བའི་རྫས་སྔགས་སོ་སོས་བརྒྱ་རྩ་ལ་སོགས་པ་ཕུལ་བའི་མཐར་སྤེལ་ཚིག་གོང་བཞིན་བྱའོ། ། དེའང༌། ཞུ་བའི་རྫས་རྣམས་ཞལ་དུ་སྟེ། གོང་བུའི་རྫས་རྣམས་ཕྱག་ཏུའོ། །
ཡམ་ཤིང་འབར་བའི་འོད་ལ་འབུལ། ། ཀུ་ཤ་དཱུརྦ་གཙུག་ཏོར་ལའོ། ། དེ་ནས་ཏིལ་མདུན་དུ་བཞག་པ་ལ་བདག་གཞན་གྱི་སྡིག་སྒྲིབ་དང་བར་དུ་གཅོད་པ་ལ་སོགས་པ་ཐིམ། སླར་ཡེ་ཤེས་ཀྱི་བདུད་རྩིར་གྱུར་པར་བསམས་ལ། ཏིལ་སྔགས་བརྒྱ་རྩ་རེའི་མཚམས་སུ་སྤེལ་ཚིག་བཏགས་ལ་བསྙེན་པ་ཇི་ཙམ་སོང་བའི་བཅུ་ཆའི་ཏིལ་འབུལ། སྒྲུབ་གཡོག་གཅིག་གིས་མེ་རྒྱུན་མ་ཆད་ཙམ་གྱི་མར་དང་ཡམ་ཤིང་གིས་མེ་རྒྱུན་གསོ། སླར་ཡང་བྱོན་ཟན་གྱི་སྐབས་སུ་བཤད་པ་ལྟར་མར་དགང་བླུགས་གསུམ་ཕུལ། མཆོད་པ་རྣམས་ཁ་གསོས་པ་ཉེར་སྤྱོད་བྱིན་རླབས་བསྲེག་རྫས་དོར་བ་མ་གཏོགས་སྔར་ལྟར་བྱས་ལ། གོང་ལྟར་མཆོད་པའམ། སྤྲོ་ན།
སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། ། དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱི། ། ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ། ། ཞེས་པ་ལ་མཆོད་ཡོན་གྱི་ཚབ་ཏུ་མེ་ཏོག་ལ་སོགས་པ་ཁ་བསྒྱུར་བ་དང་བཅས་ཏེ་མཚན་སྔགས་སྤེལ་བའི་ཨརྒྷཾ་ལ་སོགས་པས་ཕྱི་མཆོད། ནང་མཆོད་བསྟོད་པ་རྣམས་བྱ། གཏོར་མ་དང་པོ་ཆབ་ཀྱིས་བྲན་ལ། བསང་སྦྱངས། སྟོང་པའི་ངང་ལས་ཡཾ་ལས་རླུང་སོགས་ནས་ཧ་ཧོ་ཧྲཱིཿའི་བར་ཚོགས་ལྟར་རམ། བསྡུ་ན་སྔགས་ཙམ་གྱིས་བྱིན་གྱིས་བརླབས་ལ།
དཀྱུས་ལྟར་ཕུལ་ནས་མཆོད་བསྟོད་འདོད་དོན་ཞུས་ལ་ཡི་གེ་བརྒྱ་པ་ལན་གསུམ་དང་མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད་སོགས་ཀྱི་མཐར། ཨོཾ་ཨཱཿཧཱུྃ་བཛྲ་མུཿཞེས་དང་མཐེབ་སྲིན་གྱི་སེ་གོལ་གྱི་སྒྲས་ཡེ་ཤེས་པ་རང་བཞིན་གྱི་གནས་སུ་གཤེགས་པར་བསམས་ལ། ཐབ་ཀྱི་ཐལ་བ་ནས་སྲིན་ལག་གིས་ཅུང་ཟད་བླངས་པ་དཔྲལ་བར་བསྐུས་ཏེ་དམ་ཚིག་པ་རང་ལ་ཐིམ་པར་བསམ་མོ། ། རྗེས་ལ་གཉིས་ཀྱི་དང་པོ་མཆོད་ཅིང་བཟོད་པར་གསོལ་བ་ནི། ཐབ་ཏུ་མར་བླུགས་གཟར་གང་དགང་གཟར་ལ་རེག་པར་བླུགས་ལ། ཨོཾ་བཛྲ་ཛྭཱ་ལ་རཾ་ཞེས་དང༌། སླར་ཡང་འབར་བ་མེ་ལྷའི་རྣམ་པར་གྱུར་པར་བསམས་ལ། བསྲེག་རྫས་ལྷག་མ་རྣམས་བདུན་ནམ་བཅུ་གཅིག་ལ་སོགས་པ་ཕུལ་མཐར་བྱོན་ཟན་གྱི་སྐབས་ལྟར་མར་དགང་བླུགས་གསུམ་གཤེགས་སྐྱེམས་སུ་ཕུལ་ལ། མེ་ལྷའི་གཏོར་མ་བསང་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཞེས་པས་བྱིན་གྱིས་བརླབས། མཆོག་སྦྱིན་གྱི་ཕྱག་རྒྱ་དང༌། ཨོཾ་ཨགྣ་ཡེ་ས་པ་རི་ཝཱ་ར་ན་མཿསརྦ་ཏ་ཐཱ་ཞེས་སོགས་གསུམ་གྱིས་ཕུལ། མཚན་སྔགས་རེ་རེའི་སྔོན་དུ་འགྲོ་བས་མཆོད། འཇིག་རྟེན་དབང་ཕྱུག་སོགས་ཀྱིས་བསྟོད་ལ། མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས་བདག་དང་སེམས་ཅན་ཐམས་ཅད་ཀྱི་བར་དུ་གཅོད་པ་ཐམས་ཅད་དང༌། གསང་སྔགས་ལྷག་ཆད་དུ་གྱུར་པའི་ཉེས་པ་ཐམས་ཅད་ཞི་བར་མཛད་དུ་གསོལ། ཞེས་འདོད་དོན་ཞུས། བདག་ལས་དང་པོ་པའི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང༌།
སྔགས་མ་དག་པ་དང༌། ཆོ་ག་འཁྲུལ་པ་དང༌། ཡོ་བྱད་དམན་པ་ལ་སོགས་པ་སྐྱོན་དུ་གྱུར་པ་ཐམས་ཅད་བཟོད་པར་མཛད་དུ་གསོལ་ཞེས་བརྗོད་དོ། ། གཉིས་པ་གཤེགས་གསོལ་བཀྲ་ཤིས་ཀྱིས་མཐའ་བརྒྱན་པ་ནི། སྔར་གྱི་དབྱུ་གུ་གསུམ་པའི་ཕྱག་རྒྱ་ཕྱིར་བསྐྱེད་ཅིང༌། ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབས་ཀྱིས་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣི་གཙྪ་ཞེས་དང༌།
མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམས་ལ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུངས་ལ། དགེ་བ་བསྔོ་ཞིང་སྨོན་ལམ་གདབ། ཕུན་སུམ་ཚོགས་པ་སོགས་བཀྲ་ཤིས་ཀྱི་ཆོ་གས་མཐའ་བརྒྱན། མཆོག་གི་དངོས་གྲུབ་སྒྲུབ་པ་ལ་ནི་མེ་མ་མནལ་གྱི་བར་མི་བསྒུལ། མེ་མནལ་བ་དང་ཐལ་བ་ཕྱགས་ལ་ཆུ་ཀླུང་ངམ་རི་རྩེ་ལ་སོགས་པར་དོར་རོ། ། དཀར་གསལ་མེ་འོད་སྟོང་ཕྲག་འབར་བའི་ཀློང༌། ། ལྷ་ཚོགས་སྲེག་བླུགས་མགྲོན་དུ་གཉེར་བྱས་པ། ། དེ་ཉིད་ནས་བརྩམས་མཐུན་པ་མིན་པའི་ཕྱོགས། །
མཐའ་དག་ཞི་བ་སྔགས་ཀྱི་ཟབ་ཁྱད་ཡིན། ། ཞི་བའི་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། དེ་ཉིད་གཞིར་བཞག་ཚེ་དཔལ་བསོད་ནམས་སོགས། ། རིན་ཆེན་འབྱུང་གནས་ཆེན་པོའི་སྤུན་ཟླ་རུ། ། སྒྲུབ་བྱེད་རྒྱས་པའི་ལས་ཀྱི་སྲེག་བླུགས་ཀྱི། ། ཁྱད་པར་ཆོ་གའི་མེ་ལོང་ངོས་སུ་གསལ། ། གཉིས་པ་རང་གཞན་གྱི་དོན་དུ་རྒྱས་པའི་སྦྱིན་སྲེག་བྱ་བར་འདོད་པས་ཆོ་གའི་འགྲོས་ཕལ་ཆེར་ཞི་བ་གཞིར་བྱས་ནས། འདིར་ཁྱད་པར་རྣམས་བརྗོད་པར་བྱ་སྟེ། དེའང་གནས་ཡིད་དུ་འོང་བར་ས་སྟེགས་ཡངས་པར་ཐིག་ཆེན་བརྒྱད་བཏབ་པའི་དབུས་ནས་ཁྲུ་གང་གི་ཚད་ཀྱིས་ཕྱོགས་བཞིར་མཚན་མ་བྱས་ལ། དེའི་བར་གྱི་སྲད་བུ་དེ་གཡོན་པས་ཕྱོགས་བཞིའི་མཚན་མའི་སྟེང་བཟུང་ནས་གཡས་པས་ཟུར་བཞིའི་ཐིག་ལ་མཚན་མ་བཙལ།
དེའི་སྟེང་ཐིག་བཞི་བཏབ་པས་ཐབ་རང་དང༌། སླར་ཡང་དེའི་སྟེང་སོར་བརྒྱད་པ་གཉིས་གཉིས་བསྐྱེད་པའི་མཚན་མ་བཙལ་ཏེ་ཐིག་གཉིས་རེ་བཏབ་པས་ཁ་སྒྱེར་དང་མུ་རན་འབྱུང༌། ཐབ་ནང་གི་སུམ་གཅིག་ཟླུམ་པོར་བསྐོར་བ་ལྟེ་བ་དང༌། སུམ་གཉིས་བསྐོར་བས་པདྨ་འདབ་བརྒྱད་བྱ། ཐབ་ཀྱི་གཞི་ཐམས་ཅད་ཁ་དོག་སེར་པོ་ལ་བཅད་ཚོན་ལི་ཁྲིས་བྱ། མུ་རན་ལ་རིན་པོ་ཆེའི་ཕྲེང་བ་བྲི། ལྷ་གནས་སུ་ཚོམ་བུའམ་ཚོན་སྤུངས་བྱ། གཉིས་པ་ཡོ་བྱད་ནི། ཁ་སྒྱེར་གྱི་སྟེང་ནས་བུད་ཤིང་འབྲས་བུ་ཅན་གྱི་ཤིང་སེར་ཞིང་དྲི་ཞིམ་པོ་དབུས་ཀྱི་ཆ་ལས་བྱུང་བའམ། མེད་ན་སྲོག་ཆགས་མེད་པའི་ནགས་ཀྱི་ལྕི་བ་སྐམ་པོ་གྲུ་བཞིར་བརྩིགས།
ཤར་ལྷོར་མེ་ཚང་དང༌། ལྷོར་སྒྲུབ་པ་པོའི་གདན་སོགས་བཤམ། གཡས་ལོགས་ནས་ཡམ་ཤིང་འབྲས་བུ་ཅན་གྱི་ཤིང་སྦོམ་ཕྲ་གུང་མོ་ཙམ་སྲིད་དུ་ཁྲུ་གང་པ། རྩེ་མར་དང་སྦྲང་རྩིས་སྦགས་པ། མར་དང༌། འོ་མར་ཕྱེ་མངར་གསུམ་སོགས་སྦགས་པའི་ཟས་མཆོག ཏིལ། སོ་བ། འབྲས། ནས།
གྲོ། སྲན་མ། དཱུརྦ། ཀུ་ཤ་རྣམས་སམ། བསྡུ་ན། ཡམ་ཤིང༌། མར། ཟས་མཆོག དཱུརྦ་སྟེ་བསྲེག་རྫས་ཀྱི་གཙོ་བོ་དེ་ཙམ་ཀྱང་ཆོག་པར་བཤད། གཡོན་ལོགས་ནས་མཆོད་གཏོར་རྣམས་སྔར་བཞིན་བཤམ་མོ། །
དངོས་གཞིའི་དང་པོ་ནི། སྔ་དྲོའི་དུས་སུ་རང་ཉིད་གོས་རྒྱན་སེར་པོས་བརྒྱན་ཏེ་རང་གཞན་གྱི་ཚེ་བསོད་ནམས་ལ་སོགས་པ་རྒྱས་པར་བྱས་ཏེ་ཚིམ་པའི་བསམ་པས། ཁ་བྱང་དུ་ཕྱོགས་པར་ས་འཇའ་ལི་ལ་སོགས་པར་ཁྱིལ་འདུག་གིས་བཟང་པོའི་འདུག་སྟངས་ཀྱིས་འཁོད་ལ་བདག་བསྐྱེད་རྫོགས་པར་བསྒོམ་མོ། ། གཉིས་པ་ནི། མདུན་གྱི་ནང་མཆོད་བྱིན་གྱིས་བརླབས་ནས་ལག་པ་གཉིས་པུས་མོ་ལས་ཕྱིར་མི་འདའ་བར་བསླབ། དཔལ་འབར་ཐབ་ཀྱི་དབྱིབས་དང་མཐུན་པར་གཡས་ནས་བསྐོར་བ་སོགས་ནས། དགང་གཟར་ཁུ་ཚུར་གཉིས་བཅངས་པའི་མཐེབ་མཛུབ་གཉིས་བརྐྱངས་པའམ། རྩེ་སྦྱར་བའི་རིན་ཆེན་ཁུ་ཚུར་གྱི་ཕྱག་རྒྱས་བཟུང་བ་མ་གཏོགས་གཞན་རྣམས་འདྲ། ཐབ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཐབ་ཁུང་སེར་པོ་རྒྱར་ཁྲུ་གཉིས་པ།
ཟབས་སུ་ཁྲུ་གང་པ། ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ། མུ་རན་ལ་རིན་པོ་ཆེའི་ཕྲེང་བས་མཚན་པ་ཞེས་པ་མ་གཏོགས་འདྲའོ། ། ཕལ་པའི་མེ་ལྷའི་སྐབས། ལུས་པོ་མེའི་རང་བཞིན་དམར་པོ། ཞལ་གྱི་དཀྱིལ་འཁོར་སེར་པོ་ལས་འོད་ཟེར་སེར་པོ་འཕྲོ་བ་ཞེས་དང༌། རིན་ཆེན་འབྱུང་ལྡན་གྱིས་དབུར་བརྒྱན་ཞེས་པ་དང༌། སྤེལ་ཚིག་གི་ཚེ། བདག་གམ་སྦྱིན་བདག་གི་ཚེ་དང་བསོད་ནམས་དང་ལོངས་སྤྱོད་ཐམས་ཅད་པུཥྚིཾ་ཀུ་རུ་ཨོཾ་ཞེས་སོགས་གདགས་པ་མ་གཏོགས་འདྲ། གསུམ་པ་མཆོག་གི་མེ་ལྷའི་སྐབས་གཙོ་འཁོར་ཐམས་ཅད་ལ་རིན་ཆེན་འབྱུང་ལྡན་གྱིས་དབུར་བརྒྱན།
ཞེས་དང༌། ལྷ་ཐམས་ཅད་འཛུམ་ཞིང་ཚིམ་པ། འོད་ཟེར་སེར་པོ་འཕྲོ་བ་དང་གཟི་བརྗིད་དང་ལྡན་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་ལོངས་སྤྱོད་ལ་སོགས་པ་རྒྱས་པའི་ལས་མཛོད་ཅེས་པ་དང༌། རྒྱས་པའི་སྤེལ་ཚིག་ནི་བདག་དང་སྦྱིན་བདག་གི་ཚེ་དང་བསོད་ནམས་སོགས་བརྗོད་པ་དང༌། གོ་རིམ་ཏིལ་གྱི་གོང་དུ་ཟས་མཆོག་འོང་བ་མ་གཏོགས་འདྲ། གྲངས་བརྒྱ་རྩ་བརྒྱད་དང་རྫས་ཀྱི་གཙོ་བོ་ཟས་མཆོག་ལ་གྲངས་བཟུང་བ་དང༌། སྤེལ་ཚིག་མིན་པ་གཞན་གོང་མ་དང་འདྲའོ། ། རྗེས་ཀྱི་ཚེ། མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས་བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་ལོངས་སྤྱོད་དང་དབང་ཕྱུག་ལ་སོགས་པ་ལེགས་པའི་ཚོགས་འཕེལ་ཞིང་རྒྱས་པར་མཛད་དུ་གསོལ། ཞེས་པ་ཙམ་ལས་གཞན་ཐམས་ཅད་ཞི་བ་ལྟར་བྱའོ། །
ལས་རབ་རྒྱས་པའི་དཔག་བསམ་ཡོངས་འདུ་ལས། ། སྡེ་བཞིའི་འབྲས་བུ་འབྱིན་ཕྱིར་མི་འདུད་པར། ། ལོག་འཚོའི་ཚེར་སྐམ་ཡལ་ག་འཛིངས་པ་ལ། ། ཁ་གསགས་ལག་པ་རྐྱོང་རྣམས་ཨེ་མ་བླུན། ། རྒྱས་པའི་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། ཞི་བྱེད་ཆོ་ག་བཞིར་བཞག་བརྟན་གཡོའི་དངོས། ། མ་ལུས་དགའ་བའི་སྙིང་ཐག་ལ་འཁྱུད་དེ། ། རང་དབང་འགུགས་བྱེད་ལས་ཀྱི་སྲེག་བླུགས་ཀྱི། ། ཁྱད་པར་ཆོ་གའི་མེ་ལོང་ངོས་སུ་གསལ། ། གསུམ་པ་རང་གཞན་གྱི་དོན་དུ་དབང་གི་སྦྱིན་སྲེག་བྱ་བར་འདོད་པས་ཆོ་གའི་འགྲོས་ཕལ་ཆེར་ཞི་བ་གཞིར་བྱས་ནས།
འདིར་ཁྱད་པར་རྣམས་བརྗོད་པར་བྱ་སྟེ། དེའང་གནས་ཡིད་དུ་འོང་བར་ས་སྟེགས་ལ་ཐིག་ཆེན་བརྒྱད་བཏབ་པའི་དབུས་ནས་ཤར་དུ་སོར་གསུམ་འཕགས་པའི་སར་ཐབ་དབུས་ཀྱིས་མཚན་མ་བྱས་ལ་ཁྲུ་ཕྱེད་ཀྱི་ཚད་ཀྱིས། གཡོན་པས་དབུས་ཀྱི་མཚན་མའི་སྟེང་བཟུང༌། གཡས་པས་མེ་ནས་དབང་ལྡན་གྱི་ཐིག་ལ་རེག་པར་གཡས་སྐོར་དུ་བསྐོར། སླར་ཡང་དེའི་ཁར་སོར་བཞི་བཞི་བསྐྱེད་ལ་ལན་གཉིས་བསྐོར་བས་ཁ་སྒྱེར་དང་མུ་རན་ཏེ་ཤར་གྱི་ཐིག་རྩེ་སོ་སོར་སྦྲེལ་བའི་ཐིག་བཏབ་པས་ཟླ་གམ་གྱི་དབྱིབས་འབྱུང༌། ནུབ་ཀྱི་ཚངས་ཐིག་དང་ཟླུམ་སྐོར་ཕྲད་པ་ནས་དབུས་བར་གྱི་ཚད་དེས་ཟུར་བཞིར་མཚན་མ་བྱས་པའི་སྟེང་ནས་ཐིག་གྲུ་བཞིར་བཏབ། དེའི་ཁར་ཡང་སོར་བཞི་བསྐྱེད་ལ་ཟུར་བཞིར་མཚན་མ་དང་ཐིག་བཏབ་པས་ཐབ་སྟེགས་སོ། ། ཐབ་ནང་པདྨ་སོགས་ཞི་བ་དང་འདྲ། གཞི་ཚོན་དམར་པོ་ལ་བཅད་ཚོན་དཀར་པོས་བྱ། ཁ་སྒྱེར་མུ་རན་གང་རུང་ལ་ལྕགས་ཀྱུའི་ཕྲེང་བས་བསྐོར་བ་དང༌།
ཕྱི་རོལ་གྱི་གྲྭ་བཞིར་ཟླ་ཕྱེད་རྡོ་རྗེས་མཚན་པར་བྱའོ། ། གཉིས་པ་ཡོ་བྱད་ནི། བུད་ཤིང་ནི་ཡམ་ཤིང་སྐབས་ལྟར་རམ། མེད་ན་ནགས་ཀྱི་ལྕི་བས་ཟླ་གམ་དུ་བརྩིག ཤར་དུ་སྒྲུབ་པ་པོའི་སྟན་ནང་ཚང་ཅན་སོགས་འདྲ། རང་གི་གཡས་ལོགས་ནས། ཡམ་ཤིང་སེང་ལྡེང༌། མཛོ་མོ་ཤིང༌། སེ་བ། ཤུག་པ་སོགས་དམར་པོ་རྩི་མ་ཉམས་པ་རྐེད་པའི་ཆ་ལས་བྱུང་བ།
སྦོམ་ཕྲ་སོར་མོ་ཙམ་དང་སྲིད་དུ་ཆག་དོ་པ། མར་ནི་སྨུག་རྩིས་ཁ་བསྒྱུར་བ་ཚ་བའི་མར་ཁུ་ཅུང་ཟད་བསྲེས་པ། རྫས་ཀྱི་གཙོ་བོ་མེ་ཏོག་དམར་པོའམ། འབྲས་དམར་པོ། མེད་པ་ན་ཙནྡན་དམར་པོ་སོགས་ཀྱིས་ཁ་བསྒྱུར་བ། གཞན་ཟས་མཆོག་ཏིལ་སོགས་འདྲ། གཡོན་ནས་གི་ཝང༌། གུར་གུམ། ཙནྡན་དམར་པོ་སོགས་བཏབ་པའི་མཆོད་ཡོན། ཆུ་གཙང་གི་ཞལ་བསིལ་སོགས་ཉེར་སྤྱོད།
གཏོར་མ་དམར་པོར་བྱ། དངོས་གཞིའི་དང་པོ་ནི། ཕྱི་དྲོའི་དུས་སུ་གོས་རྒྱན་དམར་པོས་བརྒྱན་ཏེ། རྒྱལ་པོ་དང་ཡུལ་འཁོར་དང༌། པཎྜི་ཏ་ལ་སོགས་པ་དབང་དུ་བྱེད་པ་དང་ཆགས་ཤིང་འདུན་པའི་བསམ་པས་ཁ་ནུབ་ཏུ་བལྟས་ཏེ་པདྨའི་འདུག་སྟངས་ཀྱིས་འཁོད་ལ་བདག་བསྐྱེད་རྫོགས་པར་བསྒོམ། གཉིས་པ་ནི། ནང་མཆོད་བྱིན་རླབས་ནས། མེ་ནི་རྒྱལ་པོའམ་སྨད་འཚོང་མའམ་ཆང་འཚོང་མའམ། བཙོ་བླག་མཁན་གྱི་མེའམ། ཀུན་དུ་རྒྱུས་ལམ་དུ་བུས་པའི་མེས་བྱ།
དགང་གཟར་བླུགས་ཁུ་ཚུར་བཅངས་པའི་མཐེབ་མཛུབ་པདྨའི་འདབ་ལྟར་བྱས་པ་པདྨའི་ཁུ་ཚུར་གྱིས་བཟུང་བ་མ་གཏོགས་འདྲ། ཐབ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་དབང་གི་ཐབ་ཁུང་དམར་པོ་ཟླ་གམ་རྒྱར་ཁྲུ་གང་པ། ཟབས་སུ་ཁྲུ་ཕྱེད་པ། ཁ་སྒྱེར་རམ་མུ་རན་ལ་ལྕགས་ཀྱུའི་ཕྲེང་བས་མཚན་པ་སོགས་འདྲ། མེ་ལྷ་གཞན་འདྲ་བ་ལ། ཞལ་གྱི་དཀྱིལ་འཁོར་དམར་པོ་ལས་འོད་ཟེར་དམར་པོ་འཕྲོ་བ་ཞེས་དང༌། འོད་དཔག་མེད་ཀྱིས་དབུར་བརྒྱན་ཞེས་པ་དང༌། སྤེལ་ཚིག་གི་ཚེ། རྒྱལ་པོ་དང་ཡུལ་འཁོར་དང༌།
པཎྜི་ཏ་ལ་སོགས་པ་འགྲོ་བ་མང་པོ་ཝ་ཤཾ་ཀུ་རུ་ཧོཿཞེས་གདགས་པ་མ་གཏོགས་འདྲ། གསུམ་པ་མཆོག་གི་མེ་ལྷའི་སྐབས་གཙོ་འཁོར་ཐམས་ཅད་ལ་འོད་དཔག་མེད་ཀྱིས་དབུར་བརྒྱན་ཞེས་དང༌། ལྷ་ཐམས་ཅད་ཆགས་པའི་ཉམས་དང་ལྡན་ཞིང་འོད་ཟེར་དམར་པོ་འཕྲོ་བ་དང་སྡུད་པའི་སྒོ་ནས། རྒྱལ་པོ་དང༌། ཡུལ་འཁོར་དང༌། པཎྜི་ཏ་ལ་སོགས་པའི་འགྲོ་བ་ཐམས་ཅད་ཆགས་ཤིང་འདུན་པའི་ལས་མཛད་ཅེས་པ་དང་དབང་གི་སྤེལ་ཚིག་གདགས་པ་དང༌། གྲངས་ལྔ་བཅུ་དང་རྫས་ཀྱི་གཙོ་བོ་མེ་ཏོག་དམར་པོ་ལ་གྲངས་བཟུང་བ་མ་གཏོགས་གཞན་ཐམས་ཅད་འདྲའོ། ། རྗེས་ཀྱི་ཚེ། མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས་རྒྱལ་པོ་དང༌། ཡུལ་འཁོར་ལ་སོགས་པ་འགྲོ་བ་མང་པོ་ཆགས་ཤིང་འདུན་པར་མཛད་དུ་གསོལ་ཞེས་པ་རྣམས་མ་གཏོགས་གཞན་ཐམས་ཅད་ཞི་བ་དང་འདྲ་བར་བྱའོ། །
དབང་བྱེད་ལས་ཀྱི་ལང་ཚོ་དར་བབས་མས། ། སྲིད་ཞིའི་ཁེངས་ལྡན་སྙིང་གི་བརྟན་པ་དག ། ཡོངས་སུ་ཉམས་ནས་རྒྱ་སྐྱེགས་ཀྱིས་དམར་གདོང༌། ། མཛེས་སྡུག་འབུམ་གྱིས་ལྟ་བྱེད་འདི་རྨད་བྱུང༌། ། དབང་གི་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། དང་པོ་གཞིར་བྱས་ཆོས་དང་རྣལ་འབྱོར་སོགས། ། སྡང་མིག་དམར་པོར་ལྟ་བའི་གདུག་ཅན་རྣམས། ། རྩྭ་སྦུན་བཞིན་དུ་ཟ་བྱེད་སྲེག་བླུགས་ཀྱི། ། ཁྱད་པར་ཆོ་གའི་མེ་ལོང་ངོས་སུ་གསལ། ། བཞི་པ་བསྟན་པ་རིན་པོ་ཆེ་སོགས་ལ་སྡང་ཞིང་མཐོ་འཚམ་པའི་དགྲ་བགེགས་དང་མི་མཐུན་པའི་ཕྱོགས་ཚར་གཅད་པའི་ཕྱིར་དྲག་པོའི་སྦྱིན་སྲེག་བྱ་བར་འདོད་པས།
ཆོ་གའི་འགྲོས་ཕལ་ཆེར་ཞི་བ་གཞིར་བྱས་ནས་འདིར་ཁྱད་པར་རྣམས་བརྗོད་པར་བྱ་སྟེ། ས་ཆོག་བྱས་པའི་ས་གཞིར་ཐིག་ཆེན་བརྒྱད་བཏབ་པའི་དབུས་ནས་སོར་དྲུག་དང་སོར་མོ་གཅིག་གི་སུམ་གཉིས་ཀྱི་ཚད་ཀྱིས་ཟླུམ་པོར་ལན་གཉིས་བསྐོར། དེའི་ཕྱིར་སོར་དྲུག་པ་གཉིས་ཀྱིས་ལན་གཉིས་བསྐོར། ཟླུམ་སྐོར་གཉིས་པ་དང་བྱང་གི་ཚངས་ཐིག་འཛོམ་པར་གཡོན་པས་སྲད་བུ་བཟུང༌། དེ་དང་ལྟེ་བའི་བར་གྱི་ཚད་དེས་ཤར་ནུབ་ཀྱི་ཟླུམ་སྐོར་ལ་རྟགས་བྱ། བྱང་ངོས་སུ་དེ་གཉིས་སྦྲེལ་བའི་ཐིག་བཏབ། དེ་གཉིས་དང་ལྷོའི་ཚངས་ཐིག་ཟླུམ་ཐིག་འཛོམ་པར་སྦྲེལ་བའི་ཐིག་བཏབ་པས་གྲུ་གསུམ་འབྱུང་བ་ཐབ་ནང་དང༌། ཟླུམ་སྐོར་ཕྱི་མ་གཉིས་ཀྱི་སྟེང་ནས་ཀྱང་དེ་ལྟར་བྱས་ནས་ཐིག་བཏབ་པས་ཁ་སྒྱེར་དང་མུ་རན་འབྱུང་ངོ༌། ། ཟླུམ་སྐོར་ཕྱི་མའི་ཚད་ཀྱིས་ཕྱི་རོལ་དུ་ཐབ་སྟེགས་གྲུ་བཞིར་གདབ། ནང་གི་ཟླུམ་སྐོར་དང་པོའི་སུམ་གཉིས་པད་འདབ་དང་སུམ་གཅིག་གིས་ལྟེ་བ་བྱ།
ཐབ་ཀྱི་གཞི་ཚོན་ཐམས་ཅད་ཁ་དོག་ནག་པོ་ལ་བཅད་ཚོན་སྔོ་སྐྱས་བྱ། ཁ་སྒྱེར་མུ་རན་གང་རུང་ལ་རྡོ་རྗེ་རྩེ་གསུམ་པ་གདེངས་པའི་ཕྲེང་བ་དང༌། གྲྭ་བཞིར་ཟླ་ཕྱེད་རྡོ་རྗེ་སྔོན་པོས་མཚན་པ་བྲི། གཉིས་པ་ཡོ་བྱད་བཤམ་པ་ནི། ཁ་སྒྱེར་གྱི་སྟེང་ནས་བུད་ཤིང་ཚེར་མ་ཅན་དང་གཞན་ཡང་བོང་བུ་དང་རྔ་མོའི་སྦངས་ལ་སོགས་པས་གྲུ་གསུམ་དུ་བརྩིག ནང་དུ་མེ་ཚང་གི་ཏིང་ལོ་བཞག བྱང་དུ་སྒྲུབ་པ་པོའི་སྟན་སོགས་ནས་ཀུ་ཤའི་ཆུན་པོ་བར་འདྲ། དེའི་གཡས་ལོགས་ནས་ཆུ་གཉིས་ཉེར་སྤྱོད་གཏོར་མ་གཉིས། གཡོན་ལོགས་ནས་ཡམ་ཤིང་དྲག་པོའི་ཤིང་ནག་ཅིང་འཁྱོག་པ་དྲི་མི་ཞིམ་པ་རྩ་བའི་ཆ་ལས་བྱུང་བ་སྦོམ་ཕྲ་མཐེའུ་ཆུང་ཙམ་དང་སྲིད་སོར་བཅུ་པ་དྲུག་ཅུ་ལྷག་བཅས་དང༌། ཉེར་གཅིག་པའམ་བདུན་པ་ཚན་གཅིག
མར་རམ་ཚ་བའི་མར་ཁུ། ཤ་སྣ། ཁྲག་སྣ། དུག་སྣ། སྐེ་ཚེ། ཡུངས་ཀར། ཡུངས་ནག གཞན་ཡང་ཏིལ་ནག ཟས་མཆོག སོ་བ།
འབྲས། ནས། བྲོ། སྲན་མ། དཱུརྦ། ཀུ་ཤ་རྣམས་སམ། བསྡུ་ན། ཡམ་ཤིང༌། མར། ཤ་ཁྲག་སོགས་ཁྱད་པར་གྱི་རྫས་དེ་གསུམ་ཙམ་གྱིས་ཆོག་པའང་བཤད།
དངོས་གཞིའི་དང་པོ་ནི། ཉིན་ཕྱེད་དང་མཚན་ཕྱེད་ཀྱི་དུས་སུ་གོས་རྒྱན་ནག་པོས་བརྒྱན་ཏེ། བགེགས་ལ་སོགས་པ་ཚར་བཅད་པའི་བསམ་པས་ཁ་ལྷོར་ཕྱོགས་པར་རྐང་པ་གཡས་པས་གཡོན་པ་མནན་པའམ། ཡང་ན་གཡས་བསྐུམ་གཡོན་བརྐྱང་བའི་ཕྱེད་ཀྲུང་གི་སྤྱོད་ལམ་གྱིས་འཁོད་ལ་བདག་བསྐྱེད་རྫོགས་པར་བསྒོམ་མོ། ། གཉིས་པ་ནི་མདུན་གྱི་ནང་མཆོད་བྱིན་རླབས་སོགས་འདྲ། མེ་ནི་གདོལ་པའམ་ཤན་པའི་ཁྱིམ་གྱི་མེའམ་རྡོའམ་ལྕགས་གཙུབས་པ་ལས་བྱུང་བའི་མེས་སྦར་བའི་དཔལ་འབར་ཐབ་ཀྱི་དབྱིབས་དང་མཐུན་པའི་གྲུ་གསུམ་དུ་གཡོན་ནས་ལན་གསུམ་བསྐོར་ཞིང༌། མཁའ་འགྲོ་ལྔའི་སྔགས་དང་ཨོཾ་བཛྲ་ཛྭཱ་ལ་རཾ་ཞེས་བརྗོད་ཅིང་མེ་སྦར་བ་དང༌། དགང་བླུགས་རྡོ་རྗེ་ཁུ་ཚུར་གཉིས་བཅང༌། མཛུབ་མོ་བསྒྲེང་བའི་ཁྲོ་བོའི་ཁུ་ཚུར་གྱིས་བཟུང་ནས་མེ་གསོ་བ་མ་གཏོགས་མཆོད་རྫས་དང་བསྲེག་རྫས་བྱིན་གྱིས་བརླབས་པ་རྣམས་འདྲའོ། ། ཐབ་བསང་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་དྲག་པོའི་ཐབ་ཁུང་ནག་པོ་ཟུར་གསུམ་པ་ཡངས་ཤིང་རྒྱ་ཆེ་བ། དྭངས་ཤིང་ཐོགས་པ་མེད་པ། མུ་རན་ལ་རྡོ་རྗེ་རྩེ་གསུམ་པ་རྭ་གདེངས་པའི་ཕྲེང་བས་བསྐོར་བ། ཕྱི་རོལ་གྱི་གྲྭ་བཞིར་ཟླ་ཕྱེད་རྡོ་རྗེས་མཚན་པ་བྲིས་པ་སོགས་དང་འདྲ། ཐབ་ཀྱི་ནང་དུ་མེ་དམར་ནག་རབ་ཏུ་འབར་བའི་སོགས་དང༌། མེ་ལྷ་ཞལ་གྱི་དཀྱིལ་འཁོར་དམར་ནག་ལས་འོད་ཟེར་ནག་པོ་འཕྲོ་བ་ཞེས་དང༌། མི་བསྐྱོད་པས་དབུར་བརྒྱན་ཞེས་པ་དང༌། ཁྲོ་བོའི་ཁུ་ཚུར་གྱི་ཕྱག་རྒྱས་དགང་གཟར་བཟུང་བ་དང༌། ཁྱད་པར་གྱི་རྫས་ལ། ཨོཾ་ཨགྣ་ཡེ་སྭཱ་ཧཱ་ཞེས་པས་འབུལ་ཞིང་སྤེལ་ཚིག
ཨགྣ་ཡེ་སངས་རྒྱས་ཀྱི་བསྟན་པ་ལ་གནོད་པར་བྱེད་པ་དང༌། རྡོ་རྗེ་སློབ་དཔོན་ལ་མཐོ་འཚམ་པའི་དགྲ་བགེགས་ཞེས་སམ། གདོན་བགེགས་ལ་སོགས་པ་ཐམས་ཅད་མཱ་ར་ཡ་ཕཊ། ཅེས་པ་ལྟ་བུ་སྐབས་སུ་གང་བབ་བསྒྱུར་བ་མ་གཏོགས་མེ་ལྷ་འབར་བའི་རྣམ་པར་གྱུར་པའི་བར་གྱིས་ཕལ་བའི་མེ་ལྷ་བསྐྱེད་ཅིང་མཆོད་པ་འདྲའོ། ། གསུམ་པ་མཆོག་གི་མེ་ལྷའི་སྐབས་གཙོ་འཁོར་ཐམས་ཅད་ལ་མི་བསྐྱོད་པས་དབུར་བརྒྱན་ཞེས་དང༌། ལྷ་ཐམས་ཅད་ནག་ཅིང་རབ་ཏུ་ཁྲོས་པ་འོད་ཟེར་ནག་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ལ་གནོད་ཅིང་འཚེ་བའི་གདོན་བགེགས་ཐམས་ཅད་ཚར་གཅོད་པའི་ལས་མཛད་པར་གྱུར་ཞེས་པ་ལྟ་བུ་དང༌། ཁྱད་པར་གྱི་རྫས་མཁའ་འགྲོ་ལྔའི་སྔགས་བརྗོད་ཅིང་ལག་པ་གཡོན་པས་འབུལ། གོ་རིམ་ཏིལ་གྱི་གོང་དུ་ཤ་ཁྲག་སོགས་ཁྱད་པར་རྫས་འོང་བ་མ་གཏོགས་འདྲ། གྲངས་དྲུག་ཅུ་དང༌། རྫས་ཀྱི་གཙོ་བོ་ཤ་ཁྲག་སོགས་ལ་གྲངས་བཟུང་བ་དང༌།
དྲག་པོའི་སྤེལ་ཚིག་སྦྱར་བ་མིན་པ་གཞན་དམ་ཚིག་པ་རང་ལ་ཐིམ་པར་བསམ་པའི་བར་གྱི་མཆོག་གི་མེ་ལྷ་བསྐྱེད་ཅིང་མཆོད་དེ་གཤེགས་སུ་གསོལ་བའི་བར་ཐམས་ཅད་འདྲའོ། ། རྗེས་ཀྱི་ཚེ། མེ་ལྷའི་རྒྱལ་པོ་འཁོར་དང་བཅས་པ་ཁྱེད་རྣམས་ཀྱིས། སངས་རྒྱས་ཀྱི་བསྟན་པ་ལ་གནོད་པར་བྱེད་པ། རྡོ་རྗེ་སློབ་དཔོན་ལ་མཐོ་འཚམ་པ། སེམས་ཅན་མང་པོ་ལ་གནོད་ཅིང་འཚེ་བའི་དགྲ་བགེགས་སམ། བདག་ཅག་འཁོར་དང་བཅས་པ་ལ་མཐོ་འཚམ་ཞིང་ཆོས་སྒྲུབ་པ་ལ་བར་དུ་གཅོད་པའི་དམ་ཉམས་སྡིག་ཅན་ཐམས་ཅད་ཚར་གཅོད་པར་མཛད་དུ་གསོལ་ཞེས་པ་ཙམ་མ་གཏོགས་བཀྲ་ཤིས་ཀྱི་ཆོ་གས་མཐར་བརྒྱན་པའི་བར་གྱི་རྗེས་ཀྱི་ཆོས་རྣམས་ཞི་བ་འདྲ་བར་བྱའོ། ། ཐུན་མོང་གི་དངོས་གྲུབ་ཙམ་ལ་ཞི་བ་ལ་འོ་མ་དང༌། རྒྱས་པ་ལ་གུར་གུམ་གྱི་ཆུ་དང༌། དབང་ལ་ཙནྡན་དམར་པོའི་ཆུ་དང༌།
དྲག་པོ་ལ་དུག་ཆུས་མེ་བསད་ལ་འཕྲལ་དུ་ཕྱགས་ལ་ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་ཞིམ་པོའི་ཆུས་བྱུགས་ལ་བཀྲ་ཤིས་ཀྱི་མེ་ཏོག་གི་ཆར་དབབ་པར་བྱའོ། ། ཚེག་སྒྲ་སྟོང་ཕྲག་འབར་བའི་མེ་དཔུང་ཀློང༌། ། ལྷ་ཚོགས་སྡང་མིག་གཟིགས་པའི་གཡར་ལམ་དུ། ། དགྲ་བགེགས་འབྱུང་པོའི་སྲོག་རྩ་རྡོ་རྗེའི་ཁམས། ། གྲུབ་ཀྱང་སྐད་ཅིག་གཉིས་པར་ཚུགས་སམ་ཅི། ། དྲག་པོའི་སྲེག་བླུགས་ཀྱི་ཆོ་ག་བསྟན་ཟིན་ཏོ།། །། སྨྲས་པ། གཉིས་སྐྱེས་མཆོད་སྦྱིན་བྱེད་པར་མ་སྐྱེས་ཤིང༌། ། མེ་ཡི་མིག་ཅན་གྲོགས་སུ་བཀུག་མིན་པར། ། མི་མཐུན་ཕྱོགས་འཇོམས་གསང་བ་སྔགས་ཀྱི་མེ། །
སྦོར་བའི་ཚུལ་ལ་མཁས་འདི་བླ་མའི་དྲིན། ། མི་མཐུན་ཕྱོགས་འཇོམས་ལེགས་པའི་ཕྱོགས་བསྐྱེད་པའི། ། ལས་རབ་མཐུ་འདི་མ་རྫོགས་ནི་རུ་ཀ ། རང་མཚང་སྒྲིབ་ཕྱིར་རྒོད་མའི་བརྟུལ་ཞུགས་ཀྱིས། ། ཆུ་གཏེར་ཆེན་པོའི་འགྲམ་དུ་ཉུལ་བ་བཞིན། ། ཚུལ་འདིར་འབད་པའི་དགེ་བས་ཡང་སྲིད་ཀུན། ། སྲིད་གསུམ་སྡུག་བསྔལ་བུད་ཤིང་སྲེག་བྱེད་པའི། ། ཡེ་ཤེས་སྣང་བ་མི་ཟད་སྟོབས་བདོ་བས། ། ཀུན་མཁྱེན་ཕྲིན་ལས་རྒྱས་པར་བྱེད་གྱུར་ཅིག ། ཅེས་གྲུབ་པའི་དབང་ཕྱུག་ཐང་སྟོང་རྒྱལ་པོའི་ལུགས་ཀྱི་གསང་སྤྱོད་མཁའ་འགྲོ་སྡེ་ལྔའི་སྲེག་བླུགས་ཀྱི་ཆོ་ག་ལས་བཞི་རྣམ་གསལ་མེ་ལོང་ཞེས་བྱ་བ་འདི་ནི།
ཆོས་ཚུལ་འདིའི་རྣལ་འབྱོར་པ་རབ་འབྱམས་བསོད་ནམས་བརྟན་པས་བསྐུལ་ངོར། ཀུན་མཁྱེན་ཆོས་རྗེའི་གསུང་དོན་དང༌། ཤོང་ཆེན་རི་ཁྲོད་པས་མཛད་པའི་སྒྲུབ་སྐོར་སོགས་ལ་བརྟེན་ནས་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས། འབྲི་ཀླུང་གསེར་དང་ལྡན་མའི་རྒྱུན་ཆེན་པོ་དལ་གྱིས་འབབ་པའི་འགྲམ་ངོགས་ས་དཀར་བསམ་འགྲུབ་གླིང་དུ་བྲིས་པ་བི་ཛ་ཡནྟུ། བཀྲ་ཤིས་པར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
