གསུང་འབུམ། ཚུལ་ཁྲིམས་རིན་ཆེན།
པོད ༡༢༣
སྐྱེར་སྒང་ནས་བརྒྱུད་པའི་རྟ་མཆོག་རོལ་པའི་སྒྲུབ་ཐབས་ཡིད་ཆེས་པདྨ་རཱ་གའི་མགུལ་རྒྱན།
༼ཉ༽ ༄༅། །སྐྱེར་སྒང་ནས་བརྒྱུད་པའི་རྟ་མཆོག་རོལ་པའི་སྒྲུབ་ཐབས་ཡིད་ཆེས་པདྨ་རཱ་གའི་མགུལ་རྒྱན་ཞེས་བྱ་བ་བཞུགས་སོ།། རབ་དམར་བྱི་རུའི་ལྷུན་པོར་མི་སྦྱིན་སྐྱེས། ། འཆར་ཀའི་འོད་ཁྱབ་དྲན་པས་ལོག་འདྲེན་བགེགས། ། འཇོམས་པའི་མཐུ་ཆེན་ཐོབ་ན་རྟ་མཆོག་གི ། བསྒོམ་བཟླས་རྗེས་འགྲོ་དེ་ཡི་སྒྲུབ་ཐབས་འདྲི། ། དེ་ལ་འདིའི་རྗེས་སུ་གནང་བ་ཐོབ་པས་རྟ་མགྲིན་སྐྱེར་སྒང་ལུགས་ཀྱི་བསྒོམ་བཟླས་ཉམས་སུ་བླང་བར་འདོད་པས་སྐྱབས་སུ་འགྲོ་བ་ནི། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །
དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་པའི་སྐྱབས་འགྲོ་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་པས་སྐྱབས་ཡུལ་རྣམས་འོད་དུ་ཞུ་ནས་རང་གཞན་སེམས་ཅན་ཐམས་ཅད་དང་དབྱེར་མེད་དུ་འདྲེས་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཁྲོ་བོའི་རྒྱལ་པོ་རྟ་མཆོག་རོལ་པའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་གྱིས་སེམས་བསྐྱེད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པ་སོགས་ཀྱིས་ཚད་མེད་བཞི་སྤྱི་ལྟར་བསྒོམས་པ་རྣམས་ནི་བསོད་ནམས་ཀྱིས་ཚོགས་སོ། །
ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་བརྗོད་པས་འཁོར་འདས་གཉིས་སྣང་གི་ཆོས་ཐམས་ཅད་རང་བཞིན་གྱིས་མི་དམིགས་པ་སྟོང་པ་ཉིད་དུ་འོད་གསལ་ནམ་མཁའ་ལྟ་བུར་གྱུར་པར་བསམས་པ་ནི་ཡེ་ཤེས་ཀྱི་ཚོགས་བསགས་པའོ། ། དངོས་གཞི་ལྷར་བསྐྱེད་པ་ནི། སྟོང་པའི་ངང་ལས་ཡི་གེ་ཨེ་ཡོངས་སུ་གྱུར་པ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་ཡངས་ཤིང་རྒྱ་ཆེ་བ། ཕྱི་རོལ་ནས་ཡེ་ཤེས་ཀྱི་མེ་དཔུང་ཁ་དོག་སྣ་ལྔ་འབར་ཞིང་འཁྲུགས་པ། དེའི་དབུས་སུ་པདྨ་དང་ཉི་མའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཀྱི་ངོ་བོ་ཧྲཱིཿདམར་པོ་རིང་ཆ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། གནོད་བྱེད་གདོན་བགེགས་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་བདག་ཉིད་ཁྲོ་བོའི་རྒྱལ་པོ་དཔལ་རྟ་མཆོག་རོལ་པ་སྐུ་མདོག་དམར་པོ་ཞལ་གསུམ་ཕྱག་དྲུག་པ་རྩ་ཞལ་དམར་པོ་གཡས་ལྗང་གཡོན་དཀར་བ་ཞལ་གསུམ་ཀའང་དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་གདངས་ཤིང་ལྗགས་འདྲིལ་བ་མཆེ་བ་བཞི་བཞི་གཙིགས་པ་སྨ་ར་དང་སྨིན་མ་དང་དབུ་སྐྲ་དམར་སེར་མེ་ལྟར་འབར་བ། དབུ་གསུམ་གྱི་སྟེང་ན་རྟ་མགོ་ལྗང་ཞུར་གསུམ་རྟ་སྐད་མཚེར་བ།
རྔོག་མའི་གསེབ་ནས་མེ་སྟག་འཕྲོས་པས་ཚངས་པའི་འཇིག་རྟེན་ནས་དམྱལ་བ་ཡན་ཆད་མེས་རྭ་བ་དང་གུར་གྱིས་ཁྱབ་པ། ཕྱག་དྲུག་གི་གཡས་ཀྱི་དང་པོ་ན་རྡོ་རྗེ། གཉིས་པ་ན་ཁ་ཊྭཱཾ་ག གསུམ་པ་ན་རལ་གྲི། གཡོན་གྱི་དང་པོ་ན་སྡིགས་མཛུབ། གཉིས་པ་ན་མདུང༌། གསུམ་པ་ན་རྒྱུ་ཞགས་བསྣམས་པ། མགྲིན་པ་ནས་ལོང་བུའི་བར་ཁྲོ་ཆུང་མཚོན་གང་པ་ཁ་གདངས་ཤིང་མིག་བགྲད་པས་གཏམས་པ། གླང་ཆེན་གྱི་ཀོ་རློན་དང་ཞིང་ཆེན་གྱི་གཡང་གཞི་གསོལ་བ། སྟག་གི་པགས་པའི་ཤམ་ཐབས་ཅན།
མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ལྔ་བཅུའི་དོ་ཤལ་བྱས་པ། ཁྲག་གི་ཐིག་ལེ་དང་ཞག་གི་ཟོ་རིས་ཐལ་ཆེན་གྱི་ཚོམ་བུས་བྱུག་པ། མི་སྐྲའི་ཚངས་སྐུད་དང་རུས་པའི་རྒྱན་དྲུག་གིས་བརྒྱན་པ། ཞབས་གཡས་བཞི་བསྐུམས་ཤིང་གཡོན་བཞི་བརྐྱང་བས་ཀླུ་བརྒྱད་ཀྱི་ངོ་བོ་སྦྲུལ་བརྒྱད་བརྫིས་པ་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞུགས་པ་དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་ཧྲཱིཿདེ་ལས་འོད་ཟེར་འཕྲོས་པས་ཨཽ་རྒྱན་དཔལ་རི་པདྨ་འོད་ཀྱི་གཞལ་ཡས་ནས་ཁྲོ་བོའི་རྒྱལ་པོ་རྟ་མཆོག་རོལ་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། ཛཿཧཱུྃ་བཾ་ཧོཿཞེས་པས་དགུག་གཞུག་བཅིང་དང་དབང་དུ་བྱའོ། །
དེ་ནས་བཟླས་པ་བྱ་བ་ནི། ལྷ་ཐམས་ཅད་ཀྱི་ཞལ་ ་་་་་འདིར་ཐུགས་ཀར་སྔགས་ཕྲེང་བཀོད་པ་མི་དགོས་པ་ཡི་གེ་རྙིང་པའི་དགོངས་པ་ལྟར་ཡིན་ཞེས་རྒྱལ་དབང་ལྔ་པ་སོགས་ཀྱིས་གསུངས། ནས་སྔགས་ཀྱི་སྒྲ་སྒྲོགས་པ་དང༌། འོད་ཟེར་དཔག་མེད་འཕྲོས་པས་འཕགས་པ་རྣམས་མཉེས་པའི་མཆོད་པ་ཕུལ། རིགས་དྲུག་སེམས་ཅན་རྣམས་ཀྱི་སྡིག་སྒྲིབ་དང་སྡུག་བསྔལ་སྦྱངས། ལྷ་སྲིན་སྡེ་བརྒྱད་ཀྱི་གནོད་པ་དང་ནད་གདོན་བར་ཆད་ཐམས་ཅད་བསྲེགས་ཤིང་སྦྱངས། སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་ནུས་མཐུ་ཐམས་ཅད་ཚུར་བསྡུས་ཏེ་རང་ལ་ཐིམ་པས་ནུས་མཐུ་དང་གཟི་བརྗིད་ཐམས་ཅད་རྒྱས་པར་བསམས་ལ། ཨོཾ་ཧྲཱིཿཔདྨནྟ་ཀྲིཏ་བཛྲ་ཀྲོ་ཏ་ཧྱ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་ཅི་ནུས་བཟླས། བསྙེན་པ་སྔོན་དུ་མ་སོང་ན་སྔགས་ཀྱི་ཤམ་བུ་བཟླ་མི་རུང་བ་གསུངས་ཤིང༌།
བསྙེན་པ་སོང་བས་རྩ་སྔགས་ལ་ཤམ་བུ་བཏགས་པ་ཅུང་ཟད་བཟླ་བར་འདོད་ན། དབང་དུ་བསྡུ་བའི་སྔགས། ཨོཾ་བཛྲ་དུན་བྷྱོ། ཏྲིག་ནན་ཛ་ཛཿ ས་མ་ཡ་སྟྭཾ་ལས་སྔགས། ས་མ་ཡ་ཛཿ ས་མ་ཡ་བཟློག ས་མ་ཡ་བྷྱོ། ས་མ་ཡ་གཏུབས། ས་མ་ཡ་བྱེར།
ས་མ་ཡ་རྦད། ས་མ་ཡ་རྦད་རྦུད་ཕཊ་ཡ། འབྱུང་པོ་མཱ་ར་ཡ་ཛ་ཛཿརྣམས་སྦྲེལ་ནས་ཉེར་གཅིག་བཟླ། བཅོམ་ལྡན་འདས་དཔལ་རྟ་མཆོག་རོལ་པས་བདག་དང་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཐམས་ཅད་ཞི་བ་དང༌། ལྷ་སྲིན་སྡེ་བརྒྱད་ཀྱི་གནོད་པ་ཐམས་ཅད་ལས་རྣམ་པར་རྒྱལ་ནས། མྱུར་དུ་རྟ་མཆོག་རོལ་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་འདོད་དོན་གསོལ་བ་བཏབ་ནས་ལྷ་སྐུ་མི་དམིགས་པའི་ངང་དུ་ཅུང་ཟད་མཉམ་པར་བཞག་ལ། སླར་རང་ཉིད་ལྷའི་ང་རྒྱལ་དང་ལྡན་པས་གཏོར་བསྔོ་བྱ་བ་དང༌། མིན་ན་རང་གི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ་ཞེས་གསལ་གདབ། དགེ་བ་འདི་ཡིས་མྱུར་དུ་བདག ། རྟ་མཆོག་རོལ་པ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་དང༌། བགེགས་དང་ལོག་པར་འདྲེན་པ་སོགས། ། གདུལ་དཀའ་འདུལ་བྱེད་དཔའ་བོ་ཡིས། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུངས་པ་རྣམས་ཚར་གཅོད་ཤོག །
ཅེས་བསྔོ་བ་དང་སྨོན་ལམ་གྱིས་རྒྱས་གདབ་བོ། ། ཐུན་མཚམས་ལྟ་བུར་གཏོར་མ་འབུལ་ན། གཏོར་མ་བྲན་ཏེ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ཞུ་བ་ལས་བྱུང་བའི་ཤ་ལྔ་བདུད་རྩི་ལྔ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱི་བྱིན་གྱིས་བརླབ། གཏོར་མགྲོན་གཏོར་མའི་སྟེང་གི་ནམ་མཁར་ཨེ་ཡིག་ཡོངས་སུ་གྱུར་པ་ལས་ཆོས་འབྱུང་སོགས་ནས། ཛཿཧཱུྃ་བཾ་ཧོཿས་བསྟིམ་པའི་བར་གོང་བཞིན་བྱ་བའམ། བསྡུ་ན།
རང་གི་སྙིང་ག་ནས་འོད་ཟེར་འཕྲོས་པས་ཨཽ་ཌྱཱན་མཁའ་འགྲོའི་གནས། དཔལ་རི་པདྨ་འོད་ཀྱི་གཞལ་ཡས་ནས་ཁྲོ་བོའི་རྒྱལ་པོ་རྟ་མཆོག་རོལ་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ལྗགས་རྡོ་རྗེའི་སྦུ་གུ་གཏོར་མ་ལ་ཟུགས་ཏེ་གསོལ་བར་བསམ་ཞིང༌། རྩ་སྔགས་ཀྱི་མཐར་ཨི་དམ་བ་ལིཾ་ཏ་གྲིཧྣ་པ་ཡ་གྲྀཧྣ་པ་ཡ་ཁ་ཁ་ཁཱ་ཧི་ཁཱ་ཧི་ཞེས་བཏགས་པ་ལན་གསུམ་མམ་ལྔས་ཕུལ། ཨོཾ་ཧྱ་གྲཱི་ཝ་ས་པ་རི་ཝཱ་ར་ཨརྒྷཾ་ཨཱཿཧཱུྃ། པཱ་དྱཾ། པུཥྤེ། དྷཱུཔྤེ། ཨཱ་ལོ་ཀེ
གནྡྷེ། ནཻ་ཝི་དྱ། ཤབྡ་ཨཱཿཧཱུྃ་ཞེས་པས་མཆོད་ལ། བསྟོད་པ་ནི། ཧྲཱིཿརྒྱལ་བ་ཀུན་གྱི་ཆོས་སྐུ་པདྨའི་གདུང༌། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། སྤྱན་རས་གཟིགས་སྤྲུལ་ཧྲཱིཿལས་རྔམ་ཆེན་སྐུ། ། རྟ་མགྲིན་རྟ་སྐད་བཞད་ལ་ཕྱག་འཚལ་ལོ། ། ཁྲོ་བོའི་རྒྱལ་པོ་རྟ་མཆོག་རོལ་པས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ནད་གདོན་བགེགས་དང་བར་དུ་གཅོད་པ་ཐམས་ཅད་ཉེ་བར་ཞི་བའི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་དོན་ཞུས་ལ།
མ་འབྱོར་པ་དང་ཉམས་པ་སོགས་ཀྱིས་ནོངས་པ་བཤགས། རྟེན་ཡོད་ན་ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱས་བརྟན་བཞུགས་བྱ། མེད་ན་ཨོཾ་བཛྲ་མུཿཞེས་པས་ཡེ་ཤེས་པ་གཤེགས། དམ་ཚིག་པ་བསྐྱེད་ཡོད་ན། དམ་ཚིག་པ་རང་ལ་གཉིས་སུ་མེད་པར་ཐིམ་པར་བསམས་ལ། རང་གི་དཔྲལ་བར་ཨོཾ་སོགས་སྔར་ལྟར་བྱའོ། ། དྲན་པ་ཙམ་གྱིས་ལོག་འདྲེན་བགེགས་ཀྱི་ཚོགས། ། མཐར་བྱེད་རྟ་མཆོག་རོལ་པ་སྒྲུབ་པའི་ཐབས། ། མཁས་གྲུབ་ཞལ་ལུང་དྲི་མེད་ཨ་མྲྀ་ཏ། ། སྐལ་ལྡན་དོན་གཉེར་བདེ་ལེགས་གསོས་སུ་སྦྱིན། །
འདིས་མཚོན་དགེ་བས་མར་གྱུར་འགྲོ་བ་རྣམས། ། སྣང་སྲིད་ལྷ་འདྲེའི་འཚེ་བ་ལས་རྒྱལ་ནས། ། གནོད་བྱ་གནོད་བྱེད་བདེ་བར་རྣལ་དུ་གནས། ། བརྩེ་གཅུགས་བྱམས་པའི་བྲན་དུ་འཁོལ་བར་ཤོག ། ཅེས་སྐྱེར་སྒང་ནས་བརྒྱུད་པའི་རྟ་མཆོག་རོལ་པའི་སྒྲུབ་ཐབས་ཡིད་ཆེས་པདྨ་རཱ་གའི་མགུལ་རྒྱན་ཞེས་བྱ་བ་འདི་ནི། སྡེ་དབོན་དོན་འགྲུབ་དབང་རྒྱལ་གྱི་ཆེད་དུ། བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བཏགས་པས་བྲིས་པ་སྭསྟི་བི་ཛ་ཡནྟུ།། །། ༄༅། །ཁྲོ་རྒྱལ་རྟ་མཆོག་རོལ་པའི་རྗེས་གནང་གི་ཆོ་ག་ཡིད་ཆེས་པདྨ་རཱ་གའི་མགུལ་རྒྱན་ཞེས་བྱ་བ་བཞུགས་སོ།། ༄༅། །ན་མོ་གུ་རུ་ཧ་ཡ་གྲི་ཝཱ་ཡ། ཕུལ་བྱུང་ལྷ་སྔགས་ཡེ་ཤེས་འབར་བའི་མེས། །
གདོན་བགེགས་འབྱུང་པོའི་བུད་ཤིང་ཡོངས་བསྲེགས་ནས། ། ཐལ་བར་བགྱིད་པ་ཁྲོ་རྒྱལ་རྟ་མཆོག་གི ། རྗེས་སུ་གནང་བ་ཆོ་གའི་ལག་ལེན་འདྲི། ། འདིའི་རྗེས་གནང་ལ། སྦྱོར་བ། དངོས་གཞི། རྗེས་གསུམ་ལས། དང་པོ་ནི། སྟེགས་བུ་རས་སོགས་ཀྱིས་བཀབ་པར་མེ་ཏོག་གི་སིལ་མ་ཅུང་ཟད་བཀྲམ་སྟེ། མཎྜལ་ལ་འབྲས་སོགས་ཀྱི་ཚོམ་བུ་བཀོད།
དེའི་སྟེང་མཉྫིའི་སྟེང་དུ་དཔལ་གཏོར་དམར་པོ་རྒྱན་ལྡན། དེའི་མདུན་དུ་འབུལ་གཏོར་ཟླུམ་པོ་ཞིག་ཀྱང་བཤམས་པའི་མཐར་ཆུ་གཉིས་ཉེར་སྤྱོད་ཀྱིས་བསྐོར་བ་དང༌། རང་གི་མདུན་དུ་རྡོར་དྲིལ་མེ་ཏོག་སོགས་མཁོ་བའི་ཡོ་བྱད་བཤམ་མོ། ། གཉིས་པ་ནི། སློབ་དཔོན་རང་ཉིད་ཀྱིས་མཆོད་པ་རྣམས་བཛྲ་ཨ་མྲྀ་ཏ་སོགས་ཀྱི་བསང༌། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་ཡོན་ཞབས་བསིལ་སོགས་ནས་ཤབྡ་ཨཱཿཧཱུྃ་དང་དྷརྨཱ་ར་ཎི་བཅས་པས་སྤྱི་ལྟར་བྱིན་གྱིས་བརླབས། འདིའི་སྒྲུབ་ཐབས་སྐྱབས་འགྲོ་ནས་བཟླས་པའི་མཇུག་གི་འདོད་དོན་གསོལ་བ་གདབ་པའི་བར་གོང་བཞིན་ཉམས་སུ་བླང་ངོ༌། ། མདུན་བསྐྱེད་ཚོམ་བུ་གཏོར་མ་དང་བཅས་པ་ལ་དམིགས་ཏེ་བསང་སྦྱངས། སྟོང་པའི་ངང་ལས་ཨེ་ལས་ཆོས་ཀྱི་འབྱུང་གནས་སོགས་ནས།
གཉིས་ཀ་དབྱེར་མེད་དུ་ལྷར་བསྐྱེད་ནས་ཡེ་ཤེས་པ་མདུན་བསྐྱེད་ལ་གཉིས་སུ་མེད་པར་བསྟིམ་པའི་བར་བདག་མདུན་གྱི་ཁྱད་པར་ཅུང་ཟད་མ་གཏོགས་འདྲ། དེ་ནས་མཆོད་པ་བྱིན་རླབས་གོང་ལྟར་བྱས་ལ། ཨོཾ་ཧ་ཡ་གྲི་ཝཱ་ས་པ་རི་ཝཱར་རེ་རེའི་འགོར་སྦྱར་བའི་བཛྲ་ཨརྒྷཾ་ནས་ཤབྡ་ཨཱཿཧཱུྃ་གིས་བར་གྱིས་མཆོད། སྤྱན་རས་གཟིགས་སྤྲུལ་ཧྲཱིཿལས་ཁྲོ་བོའི་སྐུ། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། ལོག་འདྲེན་བགེགས་ཀྱི་ཚོགས་རྣམས་འདུལ་མཛད་པ། ། རྟ་མགྲིན་རྟ་སྐད་བཞད་ལ་ཕྱག་འཚལ་བསྟོད། ། ཞེས་པས་བསྟོད། འབུལ་གཏོར་བསང་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ཞུ་བ་ལས་བྱུང་བའི་གཏོར་མ་ཤ་ལྔ་བདུད་རྩི་ལྔ་ཡེ་ཤེས་ལྔ་རྣམས་ཞུ་བ་ལས་བྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ཧོཿལན་གསུམ་བརྗོད་པས་བྱིན་གྱིས་བརླབས་ནས། མདུན་བསྐྱེད་ཀྱི་ལྗགས་ལས་འོད་ཀྱི་སྦུ་གུ་བྱུང་བས་གཏོར་མ་གསོལ་བར་མོས་ལ། ཨོཾ་ཧྲཱིཿཔཏྨཱནྟ་ཀྲྀཏ་སོགས་སྔགས་ཀྱི་མཐར། ཨི་དམ་བ་ལིཾ་གྲྀཧྞཱ་པ་ཨ་གྲྀཧྞཱ་པ་ཡ། ཁ་ཁ་ཁཱ་ཧི་ཁཱ་ཧི་ཞེས་པ་ལན་གསུམ་མམ་བདུན་གྱིས་ཕུལ་ལ་མཚན་སྔགས་སྔོན་འགྲོའི་ཉེར་སྤྱོད་དང༌། བསྟོད་པ་གོང་བཞིན་གྱི་མཐར། མཆོད་སྦྱིན་གཏོར་མ་འདི་བཞེས་ལ་ཞེས་སོགས་ནས། ཡིད་ལ་འདོད་པ་ཀུན་འགྲུབ་མཛོད། ། ཅེས་པའི་བར་གྱི་འདོད་དོན་གསོལ་བ་གདབ། གཞི་བདག་ལ་གཏོར་མ་ཡོད་ན་འབུལ།
མདུན་བསྐྱེད་ལ་དམིགས་པའི་བཟླས་པ་ཅི་ནུས་བྱས་རྗེས། ཁྲོ་བོའི་རྒྱལ་པོ་རྟ་མཆོག་རོལ་པས་བདག་དང་སློབ་མ་རྣམས་ཀྱི་ནད་གདོན་བགེགས་རྣམས་ཞི་ཞིང་ཚར་གཅོད་པའི་ཕྲིན་ལས་མཛད་དུ་གསོལ། ཞེས་གསོལ་བ་གདབ་བོ། ། དེ་ནས་སློབ་མ་བོས་ཏེ་གྲལ་དུ་འཁོད་པ་ལ། མེ་ཏོག་བཀྱེ་བསྡུ་གྲུབ་ནས། སེམས་བསྐྱེད་གསལ་གདབ། འདིར་གང་གསན་པར་བྱ་བའི་བྱིན་གྱིས་བརླབས་པ་ནི། ཁྲོ་བོའི་རྒྱལ་པོ་རྟ་མཆོག་རོལ་པ་སྟེ། དེའང་དཔལ་ལྡན་ཤངས་པ་བཀའ་བརྒྱུད་པར་བརྒྱུད་པ་རིན་ཆེན་སྣ་བདུན་དུ་གྲགས་པ་ལས། བརྒྱུད་པ་ལྔ་པ་དབོན་སྟོན་སྐྱེར་སྒང་པ་དེ་ཉིད་ཀྱི་མནལ་ལམ་འོད་གསལ་ཆོས་སྐུའི་ངང་ལས་དག་པའི་ཞིང་ཁམས་རབ་འབྱམས་སུ་བགྲོད་དེ།
སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་ལས་ཆོས་གསན་པར་མཛད། ཁྱད་པར་ཤིང་ཕོ་རྟའི་ལོ་དགུན་ཟླ་རྭ་བའི་ཚེས་བཅུ་བདུན་གྱི་ཐོ་རངས་མནལ་ལམ་བཟུང་ནས། ཨཽ་ཌྱཱན་མཁའ་འགྲོའི་གནས་དཔལ་རི་པདྨ་འོད་ཀྱི་གཞལ་ཡས་སུ་བྱོན། སློབ་དཔོན་ཆེན་པོ་པདྨ་འབྱུང་གནས་དང་ཞལ་མཇལ་ཏེ། དེ་ཡང་བོད་ན་ཆོས་བྱེད་པ་སྤྱིར་ལྷ་སྲིན་སྡེ་བརྒྱད་དང་ཁྱད་པར་ཏེ་སྲོག་བདག་རྒྱལ་འགོང་གིས་གནོད་འཚེ་ཆེ་བར་འདུག་པས། དེའི་གཉན་པོར་རྟ་མགྲིན་གྱི་སྒྲུབ་པ་ཁྱད་པར་ཅན་ཞིག་ཐུགས་ལ་འདོགས་པར་ཞུ་ཞུས་པས། སློབ་དཔོན་ཆེན་པོ་དེ་རྟ་མགྲིན་དམར་པོ་ཞལ་གསུམ་ཕྱག་དྲུག་པ་ཅིག་ཏུ་གྱུར་ནས་རྟ་སྐད་ཐེང་གསུམ་བཏོན་པས། སྣང་སྲིད་ཀྱི་མ་མོ་ལ་སོགས་པ་དེར་འདུས། ཚོགས་ཀྱི་འཁོར་ལོ་ཚུལ་བཞིན་དུ་བྱས་ནས། དབོན་སྟོན་སྐྱེར་སྒང་པ་ལ་རྟ་མགྲིན་གྱི་དབང་བསྐུར་བར་མཛད།
འདི་སྐོར་གྱི་གདམས་པ་རྣམས་སྙེ་མོ་ནས་སྔགས་པ་ཞིག་གིས་གཏེར་ནས་སྤྱན་དྲང་བ་ཡོད་པས་དེ་ལའང་ཞུས་ཤིག་གསུངས། མནལ་སད་པ་དང་རིམ་གྱིས་གཏེར་སྟོན་རྒྱ་གངས་རི་བ་སངས་རྒྱས་དབང་ཆེན་ཞེས། ཐང་ཡིག་ཏུ་འབྱུང་བའི་སྙེ་མོ་གཞུ་ཡས་གནོད་སྦྱིན་འབར་ཞེས་པའང་འདིའི་མཚན་གྱི་རྣམ་གྲངས་ཡིན་པས་དེ་ལས་གཏེར་བྱོན་གྱི་གདམས་པ་རྣམས་ཀྱང་ཞུས་པས་བཀའ་གཏེར་ཆུ་བོ་གཉིས་འདྲེས་སུ་གྱུར་ཏེ། འདིའི་སྒོ་ནས་འགྲོ་ཕན་ཤིན་ཏུ་ཆེ་བ་བྱུང་བས། རྟ་མགྲིན་སྐྱེར་སྒང་ལུགས་ཞེས་ཕྱོགས་ཀུན་དུ་གྲགས་པ་བྱུང༌། དེའི་བརྒྱུད་པ་དྲུག་པ་གཉན་སྟོན་སྦས་པའི་རྣལ་འབྱོར་ལ་གནང༌། དེས་ཞག་ཉི་ཤུ་རྩ་གཅིག་ཏུ་བསྒྲུབས་པས་ཞལ་མངོན་སུམ་དུ་གཟིགས། དབུས་ཀྱི་དཀར་ཆུང་རྒྱལ་པོ་ལ་སོགས་པ་དཀོར་བདག་རྣམས་འཁྲུགས་ཏེ། གནོད་པའི་སྨྱོ་བ་བརྒྱད་ཅུ་ཙམ་ཡང་འདིའི་སྒོ་ནས་བཏུལ། རྒྱལ་པོ་ཁོས་གླགས་ལྟ་རུ་བྱུང་བ་ལ་བྱམས་སྙིང་རྗེ་ཚད་མེད་དུ་བསྒོམས་པས།
ཁོས་གུས་པའི་སྒོ་ནས་ཕྱག་ཞུམ་ཞུམ་བཙལ། དེ་ཕྱིན་ཆད་ཁོང་ལ་ཞེ་ནས་མོས་ཤིག གཏིང་ནས་ཐུལ་བ་ཡིན་གསུངས། དེས་འགྲོ་མགོན་སངས་རྒྱས་སྟོན་པ་ལ་གནང༌། དེ་ནས་བཟུང་སྟེ་བདག་ཅག་གི་རྩ་བའི་བླ་མ་རྣམས་ཀྱི་བར་དུ་བརྒྱུད་དེ་བྱོན་པ་ཡིན་པས་ཡིད་ཆེས་པའི་གནས་སུ་མཛད་འཚལ། བརྒྱུད་པ་དེ་ལས་བྱུང་བའི་རྗེས་སུ་གནང་བའི་རིམ་པ་འབུལ་བ་ལ། སློབ་དཔོན་གྱི་བྱ་བ་རྣམས་གྲུབ་ཟིན། སློབ་མ་ལ་བྱ་བའི་ངོ་སྐལ་དུ་གྱུར་པ་ལ། སློབ་དཔོན་ཁྲོ་རྒྱལ་རྟ་མཆོག་རོལ་པར་གསལ་བ་ལ་རྗེས་གནང་ཟབ་མོ་ཞུ་བའི་ཡོན་དུ་དམིགས་ཏེ་མཎྜལ་འབུལ་དུ་གཞུག ཐམས་ཅད་མཁྱེན་པའི་སྟོན་པ་པོ། །
འཇིག་རྟེན་གསུམ་གྱི་འདྲེན་མཛད་ལྷ། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབ། ། རྡོ་རྗེའི་བླ་མར་མཛད་དུ་གསོལ། ། ལན་གསུམ་གྱིས་གསོལ་བ་གདབ། རྒྱུད་དག་པར་བྱ་བའི་སླད་དུ། ཁྱེད་རྣམས་ཀྱི་མདུན་གྱི་ནམ་མཁར་བླ་མ་དང་གཉིས་སུ་མེད་པའི་ཁྲོ་བོའི་རྒྱལ་པོ་རྟ་མཆོག་རོལ་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སྤྱན་སྔར་ཡན་ལག་བདུན་པ་བགྱི་སྙམ་པས་རྗེས་ཟློས་མཛོད། དཀོན་མཆོག་གསུམ་ལ་སོགས་ལན་གསུམ། རྗེས་གནང་གི་གཞི་ལུས་བསྒྲུབ་པའི་སླད་དུ་དམིགས་པ་འདི་བཞིན་དུ་གནང་བ་ཞུ། སློབ་དཔོན་རྟ་མཆོག་རོལ་པར་གསལ་བའི་ཐུགས་ཀ་ནས་འོད་ཟེར་དམར་པོ་ཚ་ཞིང་སྲེག་པ་བཟོད་པར་དཀའ་བ་དཔག་ཏུ་མེད་པ་འཕྲོས།
ཁྱེད་རང་རྣམས་ཀྱི་ལུས་ལ་ཕོག་པས་སྐུ་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་དང་ནད་གདོན་བགེགས་དང་རྣམ་སྨིན་གདོས་བཅས་ཀྱི་ཕུང་པོ་བསྲེགས་སྦྱངས། བྱང་ཞིང་དག་པར་བྱས། ལུས་འོད་ཀྱི་གོང་བུར་གྱུར། དེ་ལ་དམིགས་པ་ཨོཾ་སྭ་བྷཱ་ཝ་སོགས་བརྗོད་པས་སྟོང་པར་གྱུར། སྟོང་པའི་ངང་ལས་ཨེ་ལས་ཆོས་ཀྱི་འབྱུང་གནས་ཞེས་པ་ནས། གནས་གསུམ་བྱིན་གྱིས་བརླབས་པའི་བར་བདག་བསྐྱེད་བཞིན་བསྐྱེད། དེ་རྣམས་གཞི་དགོད་པ་ཡིན། དངོས་གཞི་ལ། དབང་བཞི་བྱིན་རླབས་ཀྱི་ཚུལ་དུ་བསྐུར་བ་དང༌། ལྷ་དངོས་ཀྱིས་བྱིན་གྱིས་བརླབས་པ་གཉིས་སུ་ཡོད་པའི་དང་པོའི་སླད་དུ་དམིགས་པ་འདི་བཞིན་དུ་གནང་བར་ཞུ།
སློབ་དཔོན་དང་མདུན་བསྐྱེད་གཉིས་ཀ་རྟ་མཆོག་རོལ་པ་དངོས་ཡིན་སྙམ་པའི་གུས་འདུད་བྱས་པས། སློབ་དཔོན་དང་མདུན་བསྐྱེད་གཏོར་མ་གཉིས་ཀ་རྟ་མཆོག་རོལ་པར་གསལ་བའི་དཔྲལ་བའི་ཨོཾ་ལས་འོད་ཟེར་དཀར་པོ་སྐྱ་བུན་འཕྲོས་པའི་སྣ་ལས་རྟ་མགྲིན་དཀར་པོ་སྐུ་ཆུང་ལ་ཡན་ལག་རགས་པ་མེ་དཔུང་འབར་བ། ཞལ་གཅིག་ཕྱག་གཉིས་པ་དཔག་ཏུ་མེད་པ་འཕྲོས། ཁྱེད་རང་རྣམས་ཀྱི་དཔྲལ་བ་ནས་ཞུགས། ལུས་ཀྱི་ནང་ཐམས་ཅད་གང་བས་ལུས་ཀྱི་སྒོ་ནས་བསགས་པའི་སྡིག་སྒྲིབ་དང་ནད་གདོན་ཐམས་ཅད་ཞལ་དུ་དམར་འཇིལ་གྱིས་གསོལ། སྐུ་ལུས་ཀྱི་མེ་དཔུང་གི་འོད་ཀྱིས་ཀྱང་གཞོབ་ཐུལ་གྱིས་བསྲེགས། རོ་མ་རྣམས་ཀྱང་མཚོན་ཆ་སྣ་ཚོགས་བས་གཏུབས། སྐུ་དགེས་པའི་གར་མཛད། གསུང་སྔགས་ཀྱི་སྒྲ་བསྒྲགས་པས་ལུས་སེམས་ཀྱི་སྟེང་དུ་བདེ་ཆེན་གྱི་ཡེ་ཤེས་བསྐྱེད། བུམ་དབང་ཐོབ།
སྐུའི་བྱིན་རླབས་མ་ལུས་པ་ཞུགས་བྱུང་སྙམ་པའི་མོས་པ་མཛོད། ཧྲཱིཿཔདྨ་ཏ་ཀྲིཏ་སོགས་བརྗོད་ཅིང་རོལ་ཆེན་ནམ་དྲིལ་གསིལ་བྱ། ཞེས་པ་ནི་སྐུའི་བྱིན་གྱིས་བརླབས་པ་ཡིན། དེ་བཞིན་དུ་གཉིས་ཀའི་མགྲིན་པའི་ཨཱཿདམར་པོ་ལས་འོད་ཟེར་དམར་པོ་བུན་གྱིས་འཕྲོས་པའི་སྣ་ལས་རྟ་མགྲིན་དམར་པོ་སོགས་སྔར་ལྟར་རིགས་འགྲེ་ཞིང༌། སྔགས་བརྗོད་དྲིལ་གསིལ་བྱ། འདི་ལ་ངག་གི་སྒོ་ནས་བསགས་པའི་ཞེས་དང༌། གསང་དབང་ཐོབ། གསུང་གི་བྱིན་རླབས་ཞུགས། ཞེས་འདོན་པ་བསྒྱུར། དེ་བཞིན་དུ་ཐུགས་ལ་དང༌།
ཡིད་ཀྱི་སྒོ་ནས་བསགས་པའི་ཞེས་དང༌། ཤེས་རབ་ཡེ་ཤེས་ཀྱི་དབང་ཐོབ། ཐུགས་ཀྱི་བྱིན་རླབས་ཞེས་སོགས་འདོན་པ་བསྒྱུར། ལྟེ་བ་ནས་འོད་ཟེར་མཐིང་ག་འཕྲོས་པའི་སྣ་ལས་རྟ་མགྲིན་མཐིང་ག་སྐུ་ཆུང་ལ་ཞེས་པ་ནས། སྔགས་དང་དྲིལ་གསིལ་གྱི་བར་རིགས་འགྲེ། འདི་ལ་ཡང་ལུས་ངག་ཡིད་གསུམ་ཀའི་སྒོ་ནས་བསགས་པའི་ཞེས་དང༌། དབང་བཞི་པ་ཐོབ། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་མ་ལུས་བཞུགས། ཞེས་སོགས་འདོན་པ་ཅུང་ཟད་བསྒྱུར། ཞེས་པའི་སྐུ་གསུང་ཐུགས་གསུམ་ཆར་གྱི་བྱིན་གྱིས་བརླབས་པ་ཡིན།
གཉིས་པ་ལྷ་དངོས་ཀྱིས་བྱིན་གྱིས་བརླབ་པ་ནི། གཏོར་མ་སྤྱི་བོར་བཞག་ལ། ཧྲཱིཿཔདྨ་ཏ་ཀྲིཏ་སོགས་ཚར་གཅིག་བརྗོད་ལ། གཏོར་མ་འདི་ཉིད་སྔར་ཡོད་གསལ་གདབ་པའི་ཚུལ་གྱིས་ཁྲོ་བོའི་རྒྱལ་པོ་རྟ་མཆོག་རོལ་པའི་སྐུར་གསལ་བའི་སྟེང་གི་ནམ་མཁར་སློབ་དཔོན་པདྨ་འབྱུང་གནས་ལ་སོགས་པའི་རྩ་བརྒྱུད་ཀྱི་བླ་མ། གཡས་སུ་དཔའ་བོ་བསམ་གྱིས་མི་ཁྱབ་པ། གཡོན་དུ་དཔའ་མོ་བསམ་གྱིས་མི་ཁྱབ་པ། མཐའ་སྐོར་ཀུན་དུ་བཀའ་སྡོད་དམ་ཅན་རྒྱ་མཚོ། ནོར་ལྷ་གཏེར་བདག་གིས་ཚོགས་ཀྱིས་བསྐོར་བ་ཁྱེད་རང་རྣམས་ལ་ཐུགས་བརྩེ་བ་ཆེན་པོས་དགོངས། འུར་འུར་ཆེམ་ཆེམ་བཞུགས་པས་གནོད་བྱེད་ཀྱི་གདོན་བགེགས་སྡིག་སྒྲིབ་བར་ཆད་མི་མཐུན་པའི་ཕྱོགས་རྣམས་ཞལ་དུ་དམར་འཇིལ་གསོལ་བའི་མོས་པ་མཛོད། ཧྲཱིཿཔདྨ་ཏ་ཀྲིཏ་སོགས་དང༌།
ཨོཾ་བཛྲ་དུན་བྷྱོཿཏྲིག་ནན་ཛཿཛཿ ས་མཱ་ཡ་སྟྭཾ། ས་མ་ཡ་ཛཿ ས་མ་ཡ་བཟློག ས་མ་ཡ་བྷྱོ། ས་མ་ཡ་གཏུབས། ས་མ་ཡ་བྱེར། ས་མ་ཡ་རྦད། ས་མ་ཡ་རྦད་རྦུད་ཕཊ་ཡ། འབྱུང་པོ་མཱ་ར་ཡ་ཛཿཛཿ
སློབ་དཔོན་པདྨ་འབྱུང་གནས། དབོན་སྟོན་སྐྱེར་སྒང་པ་ཆོས་ཀྱི་སེང་གེ གཉན་སྟོན་སྦས་པའི་རྣལ་འབྱོར། འགྲོ་མགོན་སངས་རྒྱས་སྟོན་པ། མཁས་གྲུབ་གཙང་མ་ཤངས་སྟོན། མཁས་བཙུན་རྒྱལ་མཚན་འབུམ་པ། ཁྱུང་པོ་ཚུལ་ཁྲིམས་མགོན་པོ། བྱ་བཏང་རི་ཁྲོད་རས་ཆེན། སྤྲུལ་སྐུ་སངས་རྒྱས་རྡོ་རྗེ། ཕ་རྒོད་ཐར་པ་དཔལ་བཟང༌།
དྲིན་ཆེན་སངས་རྒྱས་རྣམ་རྒྱལ། ཚར་ཆེན་བློ་གསལ་རྒྱ་མཚོ། འཇམ་དབྱངས་མཁྱེན་བརྩེའི་དབང་ཕྱུག རྗེ་བསོད་ནམས་ཆོས་འཕེལ། མཁས་གྲུབ་ངག་དབང་ཆོས་གྲགས། ་་་་་ ཁ་སྐོང༌། འཇམ་དབྱངས་ཀུན་དགའ་བསོད་ནམས་ལྷུན་གྲུབ། ཤར་ཆེན་ཤེས་རབ་འབྱུང་གནས། མཚུངས་མེད་དམ་ཆོས་བསམ་འགྲུབ། འཇམ་དབྱངས་སངས་རྒྱས་ཕུན་ཚོགས།
མཚུངས་མེད་བསྟན་འཛིན་ལྷུན་གྲུབ། འཁོར་ལོའི་མགོན་པོ་བཀྲ་ཤིས་ལྷུན་གྲུབ། ཡང་ན། བསྟན་འཛིན་ལྷུན་གྲུབ་ནས། མཁན་ཆེན་དཔལ་ལྡན་ཆོས་སྐྱོང༌། ཡང་ན། སངས་རྒྱས་ཕུན་ཚོགས་ནས་རྡོ་རྗེ་འཆང་ཀུན་དགའ་བསྟན་འཛིན། དྲིན་ཆེན་རྩ་བའི་བླ་མ་རྡོ་རྗེ་འཆང་ཀུན་དགའ་བསྟན་འཛིན་པ་སྟེ། དྲིན་ཆེན་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱིས་རྡོ་རྗེའི་སློབ་མ་འདི་རྣམས་ཀྱི་རྒྱུད་བྱིན་གྱིས་བརླབས་པ་དང༌། ཁྱད་པར་ཁྲོ་རྒྱལ་རྟ་མཆོག་རོལ་པའི་ལྷ་ཚོགས།
གནས་གསུམ་གྱི་དཔལ་བོ་མཁའ་འགྲོ། དམ་ཅན་རྒྱ་མཚོ། ནོར་ལྷ་གཏེར་བདག་གི་ཚོགས་དང་བཅས་པ་རྣམས་ཀྱིས་བསྲུང་བ་དང་བསྐྱབ་པ་དང་སྦ་བར་མཛད་དུ་གསོལ། སྟེང་གདོན་གཟའ་དང་རྒྱུ་སྐར། འོག་གདོན་ཀླུ་དང་ས་བདག བར་གདོན་བཙན་དང་རྨུ་རྒྱལ་འགོང༌། ཐེའུ་རང༌། རོ་ལངས། འབྱུང་པོའི་གདོན་པ་རྣམས་ཉེ་བར་ཞི་ཞིང་ཚར་བཅད་པར་མཛད་དུ་གསོལ། བྱམས་པ་དང་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེ་ཞིང་ཚོགས་གཉིས་མཐར་ཕྱིན་ཏེ་ཁྲོ་རྒྱལ་རྟ་མཆོག་རོལ་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ།
སྟེང་གི་བླ་མ་རྣམས་དང་མཐའ་སྐོར་གྱི་ལྷ་ཚོགས་རྣམས་འོད་དུ་ཞུ། རྟ་མཆོག་རོལ་པ་ལ་ཐིམ། རྟ་མཆོག་རོལ་པ་འོད་དམར་པོ་བདེ་བ་ཆེན་པོའི་རང་བཞིན་དུ་མེར་ཞུ། ཁྱེད་རང་རྣམས་ཀྱི་སྐུ་ལུས་ལ་ཐིམ་པས། ཁྲོ་རྒྱལ་རྟ་མཆོག་རོལ་པ་དངོས་སུ་གྱུར་སྙམ་པའི་མོས་པ་མཛོད། ཛཿཧཱུྃ་བཾ་ཧོཿཞེས་བརྗོད། རྗེས་གཙོ་བོས་ཇི་ལྟར་སོགས་དང་གཏང་རག་གི་མཎྜལ་དེང་ནས་སོགས་སྤྱི་དང་འདྲ། གསུམ་པ་ནི། རྗེས་ཆོག་ཁ་གསོས་བྱིན་གྱིས་བརླབས་ནས། སླར་མདུན་བསྐྱེད་ལ་མཆོད་བསྟོད།
འདོད་དོན་གསོལ་བ་དང༌། ཡིག་བརྒྱ་ལན་གསུམ། མ་འབྱོར་པ་སོགས་བཟོད་པར་གསོལ། གཏོར་མ་དང་ཚོམ་བུའི་ཡེ་ཤེས་པ་གཤེགས། དམ་ཚིག་པ་རང་ལ་བསྟིམ། དགེ་བ་བསྔོ། སྨོན་ལམ་གདབ། བཀྲ་ཤིས་ཀྱིས་མཐའ་བརྒྱན་པར་བྱའོ། ། སྨྲས་པ། ཚུལ་འདིས་བྱིན་གྱིས་བརླབས་དང་བསྒོམ་བཟླས་ལ། །
བརྩོན་པ་ལྷུར་བྱེད་ནད་གདོན་བར་ཆད་ལས། ། རྣམ་པར་རྒྱལ་བ་སྣང་བྱེད་ཤར་བ་ཡི། ། གཡང་ལམ་མུན་པའི་གོ་འཕང་འཇིག་པ་མཚོན། ། ཚུལ་འདི་གསལ་བར་བྱེད་པའི་རྣམ་དཀར་དགེ ། ལུས་ཅན་བྱང་ཆུབ་སྒྲུབ་ལ་ཕྱི་ནང་གི ། བར་ཆད་ཀུན་ཞི་ཚོགས་གཉིས་མཐར་ཕྱིན་ནས། ། རྣམ་པ་ཐམས་ཅད་མཁྱེན་པའི་གནས་ཐོབ་ཤོག ། ཅེས་ཁྲོ་རྒྱལ་རྟ་མཆོག་རོལ་པའི་རྗེས་གནང་གི་ཆོ་ག་མཁན་ཆེན་ངག་དབང་ཆོས་གྲགས་པས་མཛད་པ་ལ། བླ་མ་དམ་པའི་ཕྱག་ལེན་གྱིས་བརྒྱན་ཏེ་ཉམས་སུ་བླང་བདེ་བར་རྗེས་གནང་གི་ཆོ་ག་ཡིད་ཆེས་པདྨ་རཱ་གའི་མགུལ་རྒྱན་ཞེས་བྱ་བ་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་སྦྱར་བ་དགེ་ལེགས་འཕེལ་བར་གྱུར་ཅིག། །།
༄༅། །སེང་གེ་སྒྲའི་སྒྲུབ་ཐབས་ཉུང་གསལ་ཀུན་དགའི་མེ་ལོང་ཞེས་བྱ་བ་བཞུགས།། ༄༅། །གང་གི་ཐུགས་རྗེའི་ཟླ་འོད་རེག་པའི་མོད། ། མི་བཟད་གདོན་གྱིས་གདུང་བ་ཡོངས་བཅིལ་བ། ། བདེ་ལེགས་ཆུ་གཏེར་ཀུན་ནས་འཕེལ་བྱེད་པ། ། དད་སྒྲོལ་སེང་གེ་སྒྲ་ཡི་སྒྲུབ་ཐབས་འདྲི། ། དེ་ལ་སྔོན་འགྲོ་དངོས་གཞི་རྗེས་གསུམ་ལས། དང་པོ་སྐྱབས་འགྲོ་ནི། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །
དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ལན་གསུམ་སོགས་ཅི་ནུས་དང༌། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་པས་སྐྱབས་ཡུལ་རྣམས་འོད་དུ་ཞུ་ནས། རང་གཞན་སེམས་ཅན་ཐམས་ཅད་ལ་ཐིམ་པར་བསམ། སེམས་བསྐྱེད་ནི། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་སེང་གེ་སྒྲ་བསྒོམ་པར་བགྱི།
ཞེས་ལན་གསུམ། དེ་ཙམ་མི་ནུས་ན། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། སོགས་ཀྱིས་སྐྱབས་འགྲོ་སེམས་བསྐྱེད་སྟབས་ཅིག་བྱས་ཀྱང་ཆོག ཡེ་ཤེས་ཚོགས་བསགས་ནི། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསམ་མོ། ། གཉིས་པ་ནི། སྟོང་པའི་ངང་ལས་པཾ་ལས་པདྨ་དམར་པོ་འདབ་མ་བརྒྱད་པའི་ལྟེ་བར་ཨ་ལས་སེང་གེ་དཀར་པོ་མགོ་གཡས་སུ་བསྟན་པ་གདོང་གྱེན་དུ་ཕྱོགས་པ། རལ་པ་དམར་པོ་ཐུར་ལ་འཕྱང་བ།
རིན་པོ་ཆེའི་རྒྱན་གྱིས་བརྒྱན་པའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཧྲཱིཿདཀར་པོ། ། དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཐམས་ཅད་སྦྱངས། སེང་གེ་སྒྲས་གོ་འཕང་ལ་བཀོད། ཚུར་འདུས་ཧྲཱིཿལ་ཐིམ་ཞིང་ཡོངས་སུ་གྱུར་པ་ལས། རང་ཉིད་རྗེ་བཙུན་སེང་གེ་སྒྲ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱག་གཡས་སྐྱབས་སྦྱིན་གྱི་ཕྱག་རྒྱ་པུས་མོ་གཡས་པའི་སྟེང་དུ་བརྐྱང་བ། གཡོན་སྐུ་རྒྱབ་ཏུ་གདན་ལ་བརྟེན་པ། རལ་པའི་ཐོར་ཅོག་བཅིངས་ཤིང་སྤྱན་གསུམ་དང་ལྡན་པ།
གཡས་ལོགས་སུ་སྐུ་ལ་ཅུང་ཟད་མ་རེག་པའི་ཏྲི་ཤུ་ལ་ལྗང་གུ་བསྒྲེང་བ་ལ་སྦྲུལ་དཀར་པོས་དཀྲིས་པ། གཡོན་ལོགས་སུ་པདྨ་དཀར་པོའི་སྟེང་ན་རལ་གྲི་མེ་འབར་བ་དང༌། མེ་ཏོག་དྲི་ཞིམ་པོ་སྣ་ཚོགས་ཀྱིས་གང་བའི་ཐོད་པ་དཀར་པོ་ཅན། ཀྲྀཥྞ་ས་རིས་པགས་པས་ནུ་མ་གཡོན་པ་བཀབ་པ། དར་དམར་པོའི་ཤམ་ཐབས་ཅན། ཚངས་སྐུད་མ་གཏོགས་པའི་རྒྱན་གཞན་སྤངས་པ་དཀའ་ཐུབ་ཀྱི་ཆ་ལུགས་ཅན། ཞབས་གཉིས་རྒྱལ་པོ་རོལ་པའི་སྟབས་ཀྱིས་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཐུགས་ཀའི་དབུས་སུ་ཟླ་བ་ལ་ཧྲཱིཿདཀར་པོ་དེ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྗེ་བཙུན་སེང་གེ་སྒྲས་རྣམ་པར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་རང་ལ་གཉིས་སུ་མེད་པར་ཐིམ། སླར་ཡང་ཧྲཱིཿལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་བརྒྱན།
དེ་ཉིད་ཀྱི་ཚེ་རིགས་ལྔའི་འོད་ཟེར་འཕྲོ་བའང་གྲུབ་སྟེ། དབུའི་སྟེང་དུ་རྣམ་པར་སྣང་མཛད། དཔུང་པ་གཡས་པར་མི་བསྐྱོད་པ། གཡོན་པར་འོད་དཔག་མེད། དཀུ་གཡས་པར་རིན་ཆེན་འབྱུང་ལྡན། གཡོན་པར་དོན་ཡོད་གྲུབ་པ་རྣམས་བཞུགས་པར་བསམས་ལ། ལྷ་སྐུ་སྣང་སྟོང་ལ་སེམས་ཅུང་ཟད་བཟུང༌། བཟླས་པ་བྱ་བ་ནི། ཐུགས་ཀའི་ཧྲཱིཿཡིག་ལ་སྔགས་ཕྲེང་དཀར་པོས་བསྐོར་བ་ལས་འོད་ཟེར་འཕྲོས་པས། སངས་རྒྱས་ཐམས་ཅད་ཀྱི་ཐུགས་རྒྱུད་བསྐུལ།
བདག་དང་ཀླུ་རྣམས་ཀྱི་གཙོར་བྱས་པའི་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཞི་བར་བྱས་པར་བསམས་ལ། ཨོཾ་ཨཱཿཧྲཱིཿསིཾ་ཧ་ནཱ་ད་ཧཱུྃ་ཕཊ། ཅེས་སྙིང་པོ་ཅི་ནུས་དང༌། ཐུན་གཤམ་དུ། ན་མོ་རཏྣ་ཏྲ་ཡཱ་ཡ། ན་མཿཨཱརྻ་ཨཱ་ཝ་ལོ་ཀི་ཏེ་ཤྭ་རཱ་ཡ། བོ་དྷི་སཏྭ་ཡ། མ་ཧཱ་སཏྭ་ཡ། མ་ཧཱ་ཀ་རུ་ཎི་ཀཱ་ཡ། ཏདྱ་ཐཱ།
ཨོཾ་ཨཱ་ཀ་ཊེ། བི་ཀ་ཊེ། ནི་ཀ་ཊེ། ཀ་ཊངྐ་ཊེ། ཀ་རོ་ཊེ། ཀ་རོ་ཊ། བཱིརྻེ་སྭཱ་ཧཱ། ཞེས་པའང་ཅུང་ཟད་བཟླས་པའི་མཐར། བདག་བསྐྱེད་ཀྱི་ཡེ་ཤེས་པ་མདུན་དུ་བྱོན་པར་བསམས་ལ། ཨོཾ་སརྦ་ཏ་ཐཱ་ག་ཏ་སིངྷ་ནཱ་ད་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ།
པ་དྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱ། ཤབྡ་པྲ་ཏཱིཙྪ་སྭཱ་ཧཱ། ཞེས་པས་མཆོད། བརྩེ་བའི་ཐུགས་རྗེའི་དབང་ཕྱུག་ཉིད་ཀྱི་སྐུ། ། དྲང་སྲོང་ཆེན་པོའི་ཚུལ་དུ་བཞུགས་ནས་ཀྱང༌། །
འགྲོ་བའི་གདུང་བ་མ་ལུས་སེལ་མཛད་པ། ། བཅོམ་ལྡན་སེང་གེ་སྒྲ་ལ་ཕྱག་འཚལ་བསྟོད། ། ཞེས་དང༌། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་ཀླུ་དང་ས་བདག་གི་གནོད་པའི་ནད་གདོན་སྡིག་སྒྲིབ་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིད་པ་དང་ནི་བགྱིད་རྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་དང༌། རྡོ་རྗེ་སེམས་དཔའི་ཡི་གེ་བརྒྱ་པ་ཚར་གཅིག་གི་མཐར།
ཨོཾ་བཛྲ་མུཿ ཞེས་པས་ཡེ་ཤེས་པ་རང་བཞིན་གྱི་གནས་སུ་གཤེགས། གཏོར་བསྔོ་བྱེད་ན་སྐབས་འདིར་བྱ། རྗེས་གནང་བྱེད་ན་ཚོམ་བུ་ལྷ་བསྐྱེད་པ་སོགས་དང་ལུང་གསུམ་སྦྱིན་པ་རྣམས་སྒྲུབ་ཐབས་བརྒྱ་རྩ་ཇི་ལྟ་བ་བཞིན་བྱ། གང་ལྟར་ཡང་རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཞེས་གནས་གསུམ་བསྲུངས་ལ། དགེ་བ་འདི་ཡིས་མྱུར་དུ་བདག ། འཇིག་རྟེན་དབང་ཕྱུག་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་བསྔོ་བ་དང་སྨོན་ལམ་བྱའོ། ། སྨྲས་པ། འཕགས་པ་འཇིག་རྟེན་དབང་ཕྱུག་སེང་གེ་སྒྲས། ། སྒྲུབ་པའི་ཐབས་སོགས་ཀུན་དགའི་མེ་ལོང་འདི། ། བགྱིས་པའི་དགེ་བས་མར་གྱུར་ལུས་ཅན་རྣམས། ། རྟག་ཏུ་ཕན་བདེ་སྤྱོད་པའི་རྒྱུར་གྱུར་ཅིག ། ཅེས་རྗེ་བཙུན་སེང་གེ་སྒྲའི་སྒྲུབ་ཐབས་ཉུང་གསལ་ཀུན་དགའི་མེ་ལོང་ཞེས་བྱ་བ་འདི་ནི་དོན་གྲུབ་དབང་རྒྱལ་གྱི་ངོར། སྒྲུབ་ཐབས་བརྒྱ་རྩའི་གཞུང་དོན་ལྟར་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །།
༄༅། །རྡོ་རྗེ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྒྲུབ་ཐབས་རྒྱུན་འཁྱེར་ཉུང་ངུ་རྣམ་གསལ་ཞེས་བྱ་བ་བཞུགས་སོ།། ༄༅། །ཆོས་ཀྱི་སྐུ་ལས་མ་གཡོས་ཀྱང༌། ། བསྟན་དགྲ་འདུལ་ཕྱིར་ཁྲོས་པའི་གར། ། མགོན་པོ་ཁྲོ་བོ་བཅུ་གཅིག་གི ། སྒྲུབ་ཐབས་ཉུང་ངུ་དོན་གསལ་འདྲི། ། དེ་ལ་སྐྱབས་འགྲོ་སེམས་བསྐྱེད་སྤྱི་ལྟར་རམ། མི་ནུས་ན། བདག་དང་འགྲོ་དྲུག་སེམས་ཅན་རྣམས། ། དཔལ་ལྡན་བླ་མ་རྫོགས་སངས་རྒྱས། ། ཆོས་དང་དགེ་འདུན་ཐམས་ཅད་ལ། །
བྱང་ཆུབ་བར་དུ་སྐྱབས་སུ་མཆི། ། ཅི་ནུས་དང༌། གཞན་དོན་སངས་རྒྱས་ཐོབ་བྱའི་ཕྱིར། ། ནག་པོ་ཆེན་པོ་བསྒོམ་པར་བགྱི། ། ལན་གསུམ། འགྲོ་ཀུན་བདེ་བ་རྒྱུར་བཅས་ལྡན། ། སྡུག་བསྔལ་རྒྱུ་བཅས་བྲལ་གྱུར་ཅིག ། ཆགས་སྡང་བྲལ་བའི་བཏང་སྙོམས་གྱུར། ། ཅེས་ཚད་མེད་བཞི་དང༌། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ།
ཆོས་རྣམས་རང་བཞིན་དག་པའི་དབྱིངས། ། སུཾ་སྐྱེས་རྡོ་རྗེའི་བྲག་རྫོང་སྟེང༌། ། ཨེ་ལས་ཆོས་འབྱུང་ཁྲག་མཚོའི་ཀློང༌། ། ཧཱུྃ་བྱུང་རྡོ་རྗེའི་ས་གཞི་དང༌། ། རྭ་གུར་སྲུང་འཁོར་ཡངས་པ་འབར། ། བཛྲ་རཀྵ་རཀྵ་ཧཱུྃ། དེ་ནང་ཧཱུྃ་ལས་གནམ་ལྕགས་ཀྱི། ། འཁོར་ལོ་རྩིབས་བཅུ་སྦུབས་སྟོང་བརྟན། ། ཙཀྲ་རཀྵ་ཧཱུྃ་བྷྲཱུཾ་ཧཱུྃ། དེ་ཡི་ནང་དབུས་སྟེང་དང་འོག །
ཕྱོགས་མཚམས་པདྨ་ཉི་མ་རོར། ། ཧཱུྃ་རེས་མཚན་པའི་འཕྲོ་འདུ་ལས། ། ནག་པོ་ཆེན་པོ་ལྷ་བཅུ་གཅིག ། སྒྱུ་མ་ལྟར་སྣང་དབུས་སུ་བདག ། རྡོ་རྗེ་གུར་མགོན་ཕྱག་གཉིས་ཀྱིས། ། གྲི་གུག་ཐོད་པ་གཎྜི་བསྣམས། ། སྤྱན་གསུམ་ཞལ་གདངས་མཆེ་བ་གཙིགས། ། ཡེ་ཤེས་མེ་ཀློང་ཟླུམ་སྟབས་བཞུགས། ། སྤྲུལ་པའི་ཕོ་ཉ་ལྔ་སྡེར་འཕྲོ། ། གཞན་རྣམས་བརྐྱང་བསྐུམ་གྲི་གུག་འཕྱར། །
ཀུན་ཀྱང་མཐིང་ནག་ཁྲོ་འཁྲུགས་རྔམ། ། སྤྱན་གསུམ་མཆེ་གཙིགས་མགོ་ཕྲེང་དང༌། ། རུས་རྒྱན་སྦྲུལ་སྟག་དར་གྱིས་བཀླུབས། ། མེ་དཔུང་ཀློང་བཞུགས་ཕྱི་རོལ་དུ། ། ཕྱོགས་སྐྱོང་ཞིང་སྐྱོང་ཀླུ་སྤྲིན་སོགས། ། དུར་ཁྲོད་བརྒྱད་ཀྱིས་ཡོངས་བསྐོར་བའི། ། གནས་གསུམ་འབྲུ་གསུམ་ཧཱུྃ་འོད་ཀྱིས། ། རང་བཞིན་གནས་ནས་རང་འདྲ་བྱོན། ། ཛཿཧཱུྃ་བཾ་ཧོཿརང་ལ་ཐིམ། ། སླར་ཡང་འོད་འཕྲོས་རིགས་ལྔ་ཡང༌། །
ཚུར་བྱོན་བདག་ལ་དབང་བསྐུར་གསོལ། ། དེས་ཀྱང་ཨོཾ་བཛྲཱི་བྷ་ཝ། ཨ་བྷི་ཥིཉྩ་ཧཱུྃ་ཞེས་གསུང༌། ། དབང་ཐོབ་མི་བསྐྱོད་སྤྱི་བོར་བརྒྱན། ། བསྐྱེད་རིམ་མོ། ། རང་གི་སྙིང་གར་རྡོ་རྗེའི་སྟེང༌། ། ཧཱུྃ་ཡིག་བསྲུང་བྱ་སྔགས་ཀྱིས་བསྐོར། ། ལྷ་རྣམས་སྔགས་ཀྱི་འབྲུག་སྟོང་ལྡིར། ། འཁོར་ལོ་འཁོར་བས་གདོན་བགེགས་བསྲེགས། ། ཨོཾ་མ་ཧཱ་ཀཱ་ལ་ཧཱུྃ་ཕཊ།
ཅེས་པ་ཅི་ནུས་དང༌། ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་སྭཱ་ཧཱ། ཞེས་དང༌། ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧ་རི་ཎི། ཨེ་ཥ་ཨ་པཤྩི་མ་ཀ་ལོ། ། ཨ་ཡཾ་ཨི་དཾ་རཏྣ་ཏྲ་ཡ། ཨ་པ་ཀཱ་རི་ཎཾ། ཡ་དི་པྲ་ཏི་ཛྙཱ་སྨ་ར་སི་ཏ་དཱ། ཨི་དྃ་དུཥྚྃ་ཁ་ཁ།
ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན། མཱ་ར་ཡ་ཧཱུྃ་ཕཊ། ཅི་ནུས་བཟླས་པའི་མཐར།
ནག་པོ་ཆེན་པོའི་གསང་གསུམ་གྱིས། ། བདག་དང་སེམས་ཅན་བྱིན་གྱིས་བརླབས། ། འཁོར་འདས་དྲེགས་པ་དབང་འདུས་ནས། ། བསྟན་འགྲོར་ཕན་པ་སྒྲུབ་པར་ཤོག ། གཉིས་པ་བཟློག་པ་ནི། རྩིབས་བར་བརྒྱད་དུ་ནྲྀ་ལས་བྱུང༌། ། དགྲ་བོ་གནོད་བྱེད་དམིགས་ནས་བཀུག ། ཛཿཧཱུྃ་བཾ་ཧོཿཧཱུྃ་དྲག་པོས། ། ཁྲོ་བོ་ཕྱིར་གཟིགས་འཁོར་ལོ་ཡང༌། ། གཡོན་འཁོར་དགྲ་བགེགས་དུམ་བུར་གཏུབས། །
ཤཱ་ས་ན་སྤེལ་ཚིག་བཏགས་པ་མང་དུ་བཟླའོ། ། སྤེལ་ཚིག་ནི་ཨི་དཾ་དུཥྚཾ་གནོད་བྱེད་དགྲ་བགེགས་བྱད་མ་ཐམས་ཅད་ཁ་ཁ་ཁཱ་ཧི་ཁཱ་ཧི་མཱ་ར་མཱ་ར་སོགས་མན་ཆད་དཀྱུས་ལྟར་བརྗོད་པས་ཆོག་གོ ། བླ་མའི་སྐུ་དགྲ་བསྟན་པའི་དགྲ། ། རྣལ་འབྱོར་བདག་ལ་སྡང་སེམས་དགྲ། ། ཀུན་གྱི་བསམ་སྦྱོར་ངན་པ་རྣམས། ། བྱད་མ་རང་གཤེད་བཟློག་ཅིང་བསྒྱུར། ། བསད་བསྒྲལ་རྣམ་ཤེས་ཆོས་དབྱིངས་སྦྱོར། ། འཁོར་གསུམ་དམིགས་མེད་ཀྱི་ངང་དུ་མཉམ་པར་འཇོག་གོ ། ཧཱུྃ་ཧཱུྃ། ལྷ་རྣམས་ནང་གཟིགས་འཁོར་ལོ་འཁོར། །
ཙཀྲ་རཀྵ་ཧཱུྃ་བྷྲཱུཾ་ཧཱུྃ། སྙིང་གའི་ཧཱུྃ་གི་འོད་ཟེར་གྱིས། ། སྣོད་བཅུད་ཞུ་བ་སྲུང་འཁོར་ཐིམ། ། སྲུང་འཁོར་ཁྲོ་བོ་གདན་བཅས་ཀྱང༌། ། འོད་དུ་ཞུ་ནས་རང་ལ་ཐིམ། ། རང་ཉིད་རྡོ་རྗེ་གུར་མགོན་གསལ། ། དཔྲལ་མགྲིན་སྙིང་གར་ཨོཾ་ཨཱཿཧཱུྃ། ། དགེ་བ་འདི་ཡིས་མྱུར་དུ་བདག ། ནག་པོ་ཆེན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། །
དེ་ཡི་ས་ལ་འགོད་པར་ཤོག ། བགེགས་དང་ལོག་པར་འདྲེན་པའི་ཚོགས། ། གདུལ་དཀའ་འདུལ་བྱེད་དཔའ་བོ་ཡི། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུངས་པ་རྣམས་ཚར་གཅོད་ཤོག ། ཐུན་མཚམས་སུ་གཏོར་མ་འབུལ་ན། ། ཟླུམ་གཏོར་ཞིག་བྲན་ཏེ། ཨོཾ་ལས་དངོས་ཀུན་སྟོང་པའི་ངང༌། ། ཨཱཿལས་ཡེ་ཤེས་ཐོད་པ་ཆེར། ། ཧཱུྃ་ལས་ལྔ་གསུམ་བདུད་རྩིའི་བཀང༌། །
ཧོཿཡིས་དབྱེར་མེད་བདུད་རྩིར་གྱུར། ། ཨོཾ་ཨཱཿཧཱུྃ་ཧ་ཧོཿཧྲཱིཿ ཞེས་པས་གཏོར་མ་བྱིན་གྱིས་བརླབས་ནས། ནམ་མཁར་པད་ཉི་རོ་ཡི་སྟེང༌། ། ཧཱུྃ་གི་ཡི་གེ་ལས་བྱུང་བའི། ། རྡོ་རྗེ་གུར་མགོན་ཕྱག་གཉིས་ཀྱི། ། གྲི་གུག་ཐོད་པ་གཎྜི་བསྣམས། ། སྤྱན་གསུམ་ཞལ་གདངས་མཆེ་བ་གཙིགས། ། མེ་དཔུང་ཀློང་ན་ཟླུམ་སྟབས་བཞུགས། ། སྤྲུལ་པའི་ཕོ་ཉ་ལྔ་སྡེ་འཕྲོ། །
བཀའ་སྲུང་དམ་ཅན་ཡོངས་བསྐོར་བ། ། གནས་གསུམ་ཡི་གེའི་འོད་ཟེར་གྱིས། ། ཡེ་ཤེས་སྤྱན་དྲངས་དབྱེར་མེད་ཐིམ། ། ཞེས་མགྲོན་བསྐྱེད་ལ། ལྗགས་ལས་རྡོ་རྗེའི་སྦུ་གུ་བྱུང༌། ། གཏོར་མའི་བདུད་རྩི་ཚིམ་པར་བཞེས། ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་མམ་ལྔས་ཕུལ། ཨོཾ་བཛྲ་ཨརྒྷཾ། པ་དྱཾ།
པུཥྤེ། དྷུཔྤེ། ཨ་ལོ་ཀེ གནྡྷེ། ནཻ་ཝི་དྱ། ཤཔྡ་ཨཱཿཧཱུྃ་གིས་ཕྱི་མཆོད་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ། ཧཱུྃ་གི་ཡི་གེ་ལས་བྱུང་བའི། ། ནག་པོ་ཆེན་པོ་ཕྱག་གཉིས་པ། ། ཞལ་གཅིག་མདོག་སྔོ་ཆེར་འབར་ཞིང༌། །
ཟངས་གྲི་ཐོད་པ་བསྣམས་ལ་འདུད། ། དཔལ་ལྡན་མགོན་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་སྲུང༌། །
དངོས་གྲུབ་ཀུན་གྱི་སྟོང་གྲོགས་མཛོད། ། དུས་མི་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འབྱུང་བ་དང༌། ། ཡིད་ལ་འདོད་པ་ཀུན་འགྲུབ་མཛོད། ། ཅེས་དང༌།
ཡེ་ཤེས་མགོན་པོ་རང་བཞིན་གྱི། ། གནས་སུ་གཤེགས་ཤིག་བཛྲ་མུཿ ། དམ་ཚིག་པ་རྣམས་རང་ལ་ཐིམ། ། དཔྲལ་མགྲིན་སྙིང་གར་ཨོཾ་ཨཱཿཧཱུྃ། དགེ་བ་འདི་ཡིས་སོགས་གོང་ལྟར་བརྗོད་དོ། ། སྨྲས་པ། རྗོད་བྱེད་ཉུང་ངུར་བརྗོད་བྱའི་དོན། ། ཚང་བར་སྟོན་པའི་ངོ་མཚར་འདི། ། སྔོན་ཆད་མ་དྲན་ཀརྟི་ཀ ། སུམ་རྩེན་གནས་སུ་བྲོས་སམ་སྙམ། །
འདི་བྲིས་དགེ་བས་བདག་གཞན་རྣམས། ། བར་ཆད་དགྲ་ལས་རྣམ་རྒྱལ་ནས། ། ཐུན་མོང་མཆོག་གི་དངོས་གྲུབ་ལས། ། དགྱེས་དགུར་སྤྱོད་པ་ཉིད་གྱུར་ཅིག ། ཅེས་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྒྲུབ་ཐབས་ཉུང་ངུ་དོན་གསལ་ཞེས་བྱ་བ་འདི་ནི། ས་སྐྱོང་དམ་པའི་བཀའི་ལས་བྱེད་པ་བཀྲ་ཤིས་འཕེལ་གྱི་ངག་འདོན་རྒྱུན་འཁྱེར་དུ། གསང་སྔགས་སྨྲ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་ཤུ་བྷ་བི་ཛ་ཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
