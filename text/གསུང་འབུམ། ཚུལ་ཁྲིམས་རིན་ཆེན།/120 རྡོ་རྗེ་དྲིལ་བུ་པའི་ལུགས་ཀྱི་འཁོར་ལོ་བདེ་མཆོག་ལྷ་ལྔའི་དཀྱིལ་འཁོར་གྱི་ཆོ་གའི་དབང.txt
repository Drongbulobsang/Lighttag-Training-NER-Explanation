གསུང་འབུམ། ཚུལ་ཁྲིམས་རིན་ཆེན།
པོད ༡༢༠
རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་གྱི་ཆོ་གའི་དབང་།
༼ཉ༽ ༄༅། །སནྡྷིབིཀཱཤརབིནཱམབཛྲགྷཎྜིཀསུདྷརྨསྱཚཀྲསམཱརདེཝཔྲཉྩཎཱཾམཎྜལཱབིདྷིརབྷིཥཉྩསྱབིཛཧཱརཾ།།
༄༅། །རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་གྱི་ཆོ་གའི་དབང་གི་མཚམས་སྦྱོར་རྣམ་གསལ་ཉི་མ་ཞེས་བྱ་བ་བཞུགས་སོ།། ཀུན་ཁྱབ་ཆོས་སྐུ་སྤྲོས་བྲལ་ནམ་མཁའི་མེ་ལོང་དུ། ། མི་འགྱུར་བདེ་ཆེན་ཡེ་ཤེས་བརྒྱ་བྱིན་ཚོན་རིས་གཟུགས། ། ཡོན་ཏན་ཚད་མེད་རྟེན་དང་བརྟེན་པའི་སྒྱུ་འཕྲུལ་གར། ། བཀྲག་ཆེར་སྣང་བ་བླ་མ་འཁོར་ལོ་སྡོམ་པས་སྐྱོངས། ། ལྷན་སྐྱེས་བདེ་བ་ཆེན་པོའི་རང་སྣང་ཐར་པའི་གྲོང༌། ། སྐལ་བ་བཟང་པོའི་ལུས་ཅན་མགྲོན་དུ་གཉེར་བྱས་པར། ། རྣམ་དག་དབང་བསྐུར་བཞི་ལྡན་ཆོ་གས་རྣམ་གྲོལ་སྐུ། །
རྣམ་བཞིའི་ས་བོན་རྨ་མེད་འཇོག་དེ་མཁས་པའི་ཚུལ། ། གང་དེ་གྲུབ་པའི་ཞལ་ལུང་ཐབས་རྒྱུད་བརྡ་དོན་དག ། ཤེས་ནས་བསྒོམས་ལས་འབྱུང་མོད་སྒྲ་ཐོས་ཙམ་གྱིས་མིན། ། འབྲུག་སྒྲ་ལྡིར་བའི་ཆུ་འཛིན་གྱིས་གཏོར་ཆར་ཟིམ་གྱིས། ། ལོ་ལེགས་འགྱུར་གྱིས་དབྱར་རྔ་དགོད་པ་ཁོ་ནས་མིན། ། དེའང་གྲུབ་པའི་སློབ་དཔོན་ཆེན་པོ་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་གི་དཀྱིལ་འཁོར་དུ་དབང་བསྐུར་བ་དོན་དུ་གཉེར་བའི་སློབ་མ་རྣམས་ཁྲུས་བྱས་ཏེ། ཕྱག་དང་ཡོན་ཕུལ་ནས་གྲལ་ལ་འཁོད་པར། ལས་ཀྱི་རྡོ་རྗེས་མེ་ཏོག་བཀྱེ་བསྡུ་བྱས་ལ། སློབ་དཔོན་གྱིས། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དམ་ཚིག་དང་སྡོམ་པ་ལ་བསྲུང་བསྡམ་བགྱི་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པ་ཡང་ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ལས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་བསམ་པ་དང་མཐུན་པར་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པར་གསུངས་པ་རྣམས་རིས་སུ་བསྡུ་ན་ཐེག་པ་ཆེ་ཆུང་གཉིས་ལས་འདིར་ཐེག་པ་ཆེན་པོ་སྟེ། ཇི་སྐད་དུ། ཉན་ཐོས་ཐེག་པ་འདི་ལ་ནི། ། སྤྱོད་པ་ཡོངས་བསྔོ་མ་བཤད་པས། ། ཐེག་པ་ཆེན་པོ་ག་ལ་རུང༌། ། ཞེས་གསུངས་སོ། ། ཐེག་པ་ཆེན་པོ་ལའང་རྒྱུའི་ཐེག་པ་དང་འབྲས་བུའི་ཐེག་པ་གཉིས་ལས་ཁྱད་པར་དུ་འཕགས་པ་འབྲས་བུ་སྔགས་ཀྱི་ཐེག་པ་སྟེ། མདོ་སྡེ་གདམས་ངག་འབོགས་པའི་རྒྱལ་པོ་ལས།
འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང༌། ། སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། ། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག །
མ་འོངས་དུས་ན་འབྱུང་བར་འགྱུར། ། ཞེས་གསུངས་པས་ཤེས་སོ། ། སྔགས་ཀྱི་ཐེག་པ་དེ་ལ་དབྱེ་བ་མང་དུ་ཡོད་པ་ལས། རྣལ་འབྱོར་དབང་ཕྱུག་བིརྺ་པ་ཡབ་སྲས་རྣམས་ཀྱིས་རྡོ་རྗེ་གུར་གྱི་རྒྱུད་ལ་བརྟེན་ནས་རྒྱུད་སྡེ་བཞིར་བཞེད་པ་དང༌། རྗེ་འགོས་ཀྱིས་ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད་ལ་བརྟེན་ནས། གསང་བ་འདུས་པའི་སྐབས་སུ་རྒྱུད་སྡེ་ལྔར་བཞེད་པ་ནི་རང་རང་གི་རྒྱུད་ལ་བརྟེན་ནས་སྐབས་དེར་རྒྱུད་སྡེའི་རྣམ་གཞག་མཛད་པ་ཡིན་ལ། དེ་བཞིན་དུ། འདིར་ཡང་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། །
སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡི། ། ཞེས་གསུངས་པ་ལ་བརྟེན་ནས་མདོ་སྡེ་རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། གསང་བའི་རྒྱུད། རྣལ་འབྱོར་གསང་མཐའི་རྒྱུད་དེ། རྒྱུད་སྡེ་སྒོ་དྲུག་ཏུ་བཞེད་པ་ལས། དྲུག་པ་གསང་བའི་མཐའ་ལ།
རྩ་བའི་རྒྱུད་དང་བཤད་པའི་རྒྱུད་གཉིས་ལས། དང་པོ་ལ། རྒྱུད་རྒྱས་པ་ལེའུ་འབུམ་པ། དེ་རྩོད་དུས་སུ་བཤད་ཉན་མ་ནུས་པས། དེ་ལས་བསྡུས་པ་ཤླཽ་ཀ་འབུམ་པ་གསུངས། དེ་ཡང་རྩོད་དུས་སུ་མི་འགྲུབ་པས། དེ་ལས་བསྡུས་པ་ཡི་གེ་འབུམ་པ་ལེའུ་ལྔ་བཅུ་རྩ་གཅིག་པ་འདི་གསུངས་ཞེས་རྗེ་བཙུན་གྱིས། ཧེ་རུ་ཀའི་བྱུང་ཚུལ་ལས་བཤད་ཅིང༌། ཀུན་སྤྱོད་ཀྱི་ཊཱི་ཀ་དང༌། གཉན་ཕུལ་བྱུང་བས་རྒྱུད་རྒྱས་པ་ནམ་མཁའ་དང་མཉམ་པ་འབུམ་ཕྲག་གསུམ་པ་བསྡུས་པ།
ལེའུ་ལྔ་བཅུ་རྩ་གཅིག་པ་འདི་ཉིད་ཡིན་པར་གསུངས་ལ། ཀུན་སྤྱོད་ལས། ནམ་མཁའ་དང་ནི་མཉམ་པའི་རྒྱུད། ། འབུམ་གཅིག་ན་ཡང་འདི་བཤད་དེ། ། ཞེས་དང༌། ཕྱག་རྡོར་སྟོད་འགྲེལ་ལས་ཀྱང༌། རྒྱུད་རྒྱས་པ་ནམ་མཁའ་དང་མཉམ་པ་འབུམ་ཕྲག་གཅིག་ཡིན་པར་བཤད་དེ། གདུལ་བྱའི་བློའི་བྱེ་བྲག་གིས་སྣང་ཚུལ་ཙམ་ལས་འགལ་བ་མེད་པར་སེམས་སོ། ། དེ་ལྟར་བཤད་བྱ་རྩ་བའི་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པ་འདི་ཉིད་ལ། འཆད་ཚུལ་རྣམ་པ་བཞི་ཡོད་དེ།
མ་རྒྱུད་སྤྱི་དང་མཐུན་པར་བཤད་པ། གསང་འདུས་འཕགས་ལུགས་དང་མཐུན་པར་བཤད་པ། དུས་ཀྱི་འཁོར་ལོ་དང་མཐུན་པར་བཤད་པ། གསང་མཐའ་ལྟར་བཤད་པ་སྟེ། འགྲེལ་བྱེད་སོ་སོའི་བཀྲལ་ཚུལ་བཞི་ཡོད་པ་ལས། རྩ་རྒྱུད་ཀྱི་དགོངས་པ་བཤད་རྒྱུད་རྣམ་པ་ལྔས་འཆད་དེ། སློབ་དཔོན་ཀར་རྒྱལ་ཟླ་བས། རྩ་རྒྱུད་ཀྱི་འགྲེལ་པ་རིན་པོ་ཆེའི་ཚོགས་ལས། འབྱུང་དང་མཁའ་འགྲོ་ཀུན་སྤྱོད་དང༌། ། ཁ་སྦྱོར་རྒྱུད་དང་བླ་མ་སྟེ། །
བཤད་རྒྱུད་རྣམ་པ་ལྔ་རུ་འདོད། ། ཅེས་པའི་ལྔ་ནི། ཧེ་རུ་ཀ་མངོན་འབྱུང༌། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད། དཔལ་སམྤུ་ཊ། ཨ་བྷི་དྷ་ན་རྣམས་སོ། ། དེ་ལྟ་བུའི་རྩ་བཤད་ཀྱི་རྒྱུད་དེ་རྣམས་ལ་བརྟེན་འགྲེལ་བྱེད་ཀྱི་སློབ་དཔོན་ཆེན་པོ་རྒྱ་གར་དང་བོད་བྱོན་པ་མང་པོས་བྱས་པའི་འགྲེལ་བཤད་དཔག་ཏུ་མེད་པ་བྱུང་བ་ལ་བརྟེན་པའི་བཤད་སྲོལ་ཤིན་ཏུ་དར་རྒྱས་ཆེ་བ་བྱུང་ཞིང༌། ཁྱད་པར་དེང་དུས་བཤད་རྒྱུད་ཀྱི་བཤད་པའི་ཚུལ་རྣམ་པ་བཞིའི་ནང་ནས་གསང་མཐའི་ལུགས་ཉིད་ཁྱད་པར་དུ་འཕགས་པ་བཞེད་པ་ཡིན་ནོ། ། འདིར་སྐབས་སུ་བབ་པ་མངོན་པར་རྟོགས་པའི་སྐོར་ལ་གཙོ་བོར་གྲུབ་ཆེན་ལཱུ་ནག་དྲིལ་གསུམ་གྱིས་བཀྲལ་བ་འདི་ཉིད་ཁྱད་པར་དུ་འཕགས་ཏེ།
དེའང་རྩ་བའི་རྒྱུད་དང་རྣལ་འབྱོར་མ་ཀུན་སྤྱོད་གཙོ་བོར་བརྟེན་ནས། ལཱུ་ཧི་པས་ལྷ་སྒོང་སྐྱེས་ལྟར་བསྐྱེད་ཅིང་གཙོ་བོར་སྒོང་སྐྱེས་སྦྱོང་བྱེད་ཀྱི་མངོན་པར་རྟོགས་པ་སོགས་མཛད། ཡང་རྩ་རྒྱུད་དང་བཤད་རྒྱུད་རྡོ་རྗེ་མཁའ་འགྲོ་ལ་བརྟེན་ནས་གྲུབ་ཆེན་ནག་པོ་སྤྱོད་པ་པས་ལྷ་མངལ་སྐྱེས་ལྟར་བསྐྱེད་ཅིང་མངལ་སྐྱེས་སྦྱོང་བྱེད་ཀྱི་མངོན་པར་རྟོགས་པ་སོགས་མཛད། གྲུབ་ཆེན་རྡོ་རྗེ་དྲིལ་བུ་པས་རྩ་བཤད་དྲུག་ཆར་གྱི་ཟབ་པའི་གནད་ཐམས་ཅད་ཕྱོགས་གཅིག་ཏུ་བསྡེབས་པ་ལྷ་བརྫུས་སྐྱེས་ལྟར་བསྐྱེད་ཅིང་གཙོ་བོར་བརྫུས་སྐྱེས་སྦྱོང་བྱེད་ཀྱི་མངོན་པར་རྟོགས་པ་སོགས་མཛད་དེ། གྲུབ་ཆེན་འདི་ཉིད་ཀྱི་ལུས་དཀྱིལ་ལ་བརྟེན་པའི་གཞུང་གསུམ་མཛད་དེ། འདི་ལ་སྨིན་པར་བྱེད་པ་དང་གྲོལ་བར་བྱེད་པ་གཉིས་སོ། ། དང་པོ་ནི་གདུལ་བྱ་དབང་རྟུལ་དང༌། དབང་འབྲིང་ལ་ཕྱིའི་དཀྱིལ་འཁོར་དུ་རྒྱུད་སྨིན་པར་བྱས་ནས། ལུས་དཀྱིལ་བསྒོམ་རུང་གི་དབང་བསྐུར་བ་དང༌། དབང་རྣོན་ལ་དང་པོ་ཉིད་ནས་སྨིན་བྱེད་དུ་རུང་བའི་དབང་དུ་བྱས་ནས་དཀྱིལ་འཁོར་གྱི་ཆོ་ག་མཛད།
གཉིས་པ་ལ། ཕྱི་རོལ་གྱི་རྣམ་རྟོག་སྤངས་ནས། ལུས་དཀྱིལ་འབའ་ཞིག་བསྒོམ་པའི་བསྐྱེད་རིམ་གྱི་གཞུང་དང༌། རྫོགས་རིམ་པ་ལྔ་པའི་གཞུང་གཉིས་མཛད་དོ། ། སློབ་དཔོན་དྲིལ་བུ་པ་དེ་ཉིད་ཀྱིས་གཞུང་དེ་དག་གི་རྗེས་སུ་འབྲངས་ནས། རྗེ་བཙུན་ས་སྐྱ་པ་རྣམས་ལ་རིམ་པར་བརྒྱུད་དེ་ཐུགས་ཉམས་སུ་བཞེས་ཤིང་ཆོ་གའི་རིམ་པ་ཤིན་ཏུ་གསལ་བར་མཛད་པའི་ཕྱག་ལེན་གྱི་རིམ་པ་ལས་བྱུང་བ་ལྟར། འདིར་བདེ་མཆོག་དྲིལ་བུ་ལུགས་ཀྱི་ཕྱི་དཀྱིལ་ལྷ་ལྔའི་དཀྱིལ་འཁོར་དུ་མངོན་པར་དབང་བསྐུར་བ་སྒྲུབ་པའི་སྐབས་སུ་བབ་པ་ཡིན། དེ་ལ་གང་གི་བསྐུར་བར་བྱེད་པའི་སློབ་དཔོན་གྱི་མཚན་ཉིད་མདོར་བསྡུ་ན། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། །
སྙིང་རྗེའི་སློབ་མ་རབ་འཛིན་པ། ། དབང་བསྐུར་བ་ཡི་སློབ་དཔོན་མཆོག ། ཅེས་གསུངས་པ་ལྟར་གྱི་མཚན་ཉིད་ཚང་བ་ཞིག་ཅིས་ཀྱང་དགོས་པ་ཡིན། གང་ལ་བསྐུར་བ་སློབ་མའི་མཚན་ཉིད་ནི། དད་དང་སྙིང་རྗེས་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། ། སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པར་བཟུང༌། ། ཞེས་པ་ལྟར་གྱི་མཚན་ཉིད་དང་ལྡན་པའི་སློབ་མ་ནང་གཤིན་པ་གཅིག་ནས་ཉེར་ལྔའི་བར་གྲངས་ཁ་ཡར་བ་རེ་ཕྱག་ལེན་དུ་མཛད་པ་ཡིན། དེ་ལྟར་སློབ་དཔོན་དང་སློབ་མའི་མཚན་ཉིད་ངེས་པར་བྱས་ནས།
གང་གི་ཚེ་བསྐུར་བའི་དུས་ནི་གཟའ་སྐར་སྦྱོར་བྱེད་བཟང་པོ་འཛོམ་པའི་ཡར་གྱི་ངོའམ། དེ་རྣམས་ལྷག་པར་འཛོམ་ན་མར་ངོ་ལ་ཡང་ཉེས་པ་མེད་པར་བཤད་ལ། གང་དུ་དབང་བསྐུར་བའི་གནས་ནི། ས་ཕྱོགས་ཆོས་ལྡན་གྱི་རྒྱལ་པོས་སྐྱོང་ཞིང་ཕྱི་ནང་གི་ཉེར་འཚེ་མེད་པ། ཁྱད་པར་རང་ངམ། བླ་མ་གོང་མས་སའི་ཆོ་ག་ཚུལ་བཞིན་དུ་བྱས་ཤིང་སྣོད་དང་མི་ལྡན་པ་སྐྱེ་བོས་དབེན་པ་ཞིག་ཅིས་ཀྱང་དགོས་པ་ཡིན། གང་ལ་བརྟེན་ནས་བསྐུར་བའི་དཀྱིལ་འཁོར་ལ་མཚོན་པར་བྱ་བ་ངེས་དོན་དོན་དམ་པའི་དཀྱིལ་འཁོར་ནི། སྙིང་པོ་བདེ་བ་ཆེན་པོ་ལེན་ཅིང་འཛིན་པ་ལ་བཤད་ལ། དེ་ཉིད་མཚོན་པར་བྱེད་པ་དྲང་དོན་ཀུན་རྫོབ་པའི་དཀྱིལ་འཁོར་རྒྱུད་སྡེའི་དགོངས་པ་གྲུབ་ཆེན་སོ་སོས་བཀྲལ་བའི་དཀྱིལ་འཁོར་གྱི་རྣམ་གཞག་མང་དུ་བཤད་ཀྱང༌། མདོར་བསྡུ་ན།
རྡུལ་ཚོན། རས་བྲིས། ལུས་དཀྱིལ་ཏེ་གསུམ་མམ། ཏིང་ངེ་འཛིན་གྱི་དཀྱིལ་འཁོར་ཏེ་བཞི་ལས། དེང་སང་གི་གང་ཟག་ཕལ་ཆེར་སྨིན་བྱེད་དུ་རུང་བའི་དཀྱིལ་འཁོར་ནི་རྡུལ་ཚོན་དང་རས་བྲིས་ཉིད་གཙོ་ཆེ་བར་གསུངས་པ་ཡིན། གང་ཞིག་བསྐུར་བར་དབང་གི་ངེས་ཚིག་ནི། གཏོར་ཞིང་བླུག་པ་སྟེ་དབང་བཞི་པོ་རིམ་པ་བཞིན་སྤྱི་བོ་དང་ལྕེ་དང་དབང་གི་གནས་དང་རླུང་སེམས་ལ་གཏོར་ཞིང་བླུགས་པ་ལ་བརྟེན་ནས་སྐུ་བཞིའི་མྱུ་གུ་འབྱུང་བས་ན་དབང་ཞེས་བྱ་བ་ཡིན། ཇི་ལྟར་བསྐུར་བའི་ཆོ་ག་ལ་ལམ་ལ་སྦྱོར་བར་བྱེད་པ་རྒྱུའི་དབང༌། ཀུན་ནས་གོམས་པར་བྱེད་པ་ལམ་གྱི་དབང༌། མི་འཕྲོག་པ་ལ་སྦྱོར་བར་བྱེད་པ་འབྲས་བུའི་དབང་སྟེ།
གནས་སྐབས་ཀྱི་སྒོ་ནས་གསུམ་དུ་གསུངས་ཀྱང༌། གང་ཟག་གི་སྒོ་ནས་དུ་མ་ཞིག་ཏུ་འགྱུར་བ་ལས། འདིར་སྨིན་བྱེད་ཀྱི་ཆོ་ག་དང་མཐུན་པར་འཆད་པ་ཡིན་ནོ། ། དེ་བས་ན་རྒྱུད་སྡེའི་དགོངས་པ་གྲུབ་པའི་བླ་མ་བརྒྱུད་པ་ལས་རིམ་པར་འོངས་པའི་ཉམས་ལེན་གྱི་རིམ་པ་ལ་དབང་གི་མངོན་པར་རྟོགས་པ་བདུན་ནམ་བརྒྱད་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་མངོན་པར་དབང་བསྐུར་བའི་ཚུལ་དང༌། སྟ་གོན་དང་དངོས་གཞི་གཉིས་ཀྱི་སྒོ་ནས་རས་བྲིས་ཀྱི་དཀྱིལ་འཁོར་དུ་མངོན་པར་དབང་བསྐུར་བའི་ཚུལ་གཉིས་ལས། རྡུལ་ཚོན་ལྟར་ན་བཞི་པ་སྟ་གོན་དུ་གནས་པའི་ཆོ་གའམ། རས་བྲིས་ལྟར་ན་ནུབ་དང་པོ་སྟ་གོན་གྱི་སྐབས་སུ་བབ་པ་ཡིན། དེ་ལ་སའི་ལྷ་མོ་དང༌། ལྷ་དང་བུམ་པ་སྟ་གོན་ཏེ། ལྷ་གནས་དང་པོ་གསུམ་ཁོ་བོས་བགྱིས་ཟིན་ནས།
སློབ་མ་ལྷག་གནས་ལ་དོན་ཚན་བཅུ་བཞི་ལས། ལུས་ཀྱི་བྱ་བ་ངེས་འབྱུང་བསྐྱེད། ། ནང་དབང་བསྐུར་ལ་ཁྱད་དོན་ཞུ། ། སྤྲོ་བ་བསྐྱེད་དེ་སྡོམ་པ་གཟུང༌། ། བསྲུང་ཞིང་བྱིན་བརླབས་མཆོད་པས་མཆོད། ། སོ་ཤིང་ཁྱོར་ཆུ་སྲུང་སྐུད་གདགས། ། སྟན་བྱིན་ཆོས་བཤད་རྨི་ལམ་བརྟག ། ཞེས་པ་ལྟར་ལས། རིམ་པ་ལྟར་ལུས་ཀྱི་བྱ་བ་ནི་ཁྲུས་བྱས་ཕྱག་དང་འཇུག་པའི་ཡོན་ཕུལ་ནས། རང་རང་གི་གྲལ་ལ་སྙིམ་པ་མེ་ཏོག་དང་བཅས་ཏེ་གུས་པའི་སྒོ་ནས།
སློབ་དཔོན་དཔལ་འཁོར་ལོ་བདེ་མཆོག་དང་ཐ་མི་དད་སྙམ་པའི་མོས་གུས་དང་ལྡན་པས། སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་བར་མཛོད། དེ་ལྟར་མཎྜལ་ཕུལ་ནས་ངེས་འབྱུང་གི་བསམ་པ་བརྟན་པོ་བསྐྱེད་དུ་གཞུག་པ་ནི། རང་གི་བསླབ་ལྡན་འཁོར་བཞི་པོ། ། ཐེག་ཆེན་བློ་ཅན་རྣམས་ལ་ནི། ། དེ་བཞིན་གཤེགས་པས་གསུངས་པ་ཡི། ། ཡང་དག་ཆོ་ག་རྗེས་སུ་གནང༌། ། ཁ་ཅིག་གསང་སྔགས་སྒྲུབ་དོན་གཉེར། ། དཀྱིལ་འཁོར་དུ་ནི་འཇུག་པར་འགྱུར། ། དེ་བཞིན་གཞན་ནི་བསོད་ནམས་འདོད། །
གཞན་དག་འཇིག་རྟེན་ཕ་རོལ་གཞོལ། ། བློ་བཟང་ཕལ་ཆེར་དད་བྱས་ནས། ། འཇིག་རྟེན་ཕ་རོལ་དོན་གཉེར་འཇུག ། འཇིག་རྟེན་འདི་འབྲས་དོར་ནས་ནི། ། འཇིག་རྟེན་ཕ་རོལ་འབྲས་གཉེར་ན། ། གང་ཕྱིར་ཚེ་འདི་བདེ་བླག་འགྲུབ། ། འདི་ཡིས་འཇིག་རྟེན་ཕ་རོལ་མིན། ། དེ་ཕྱིར་འཇིག་རྟེན་ཕ་རོལ་གྱི། ། དོན་དུ་ཡིད་ནི་བརྟན་པར་གྱིས། ། ཞེས་གསུངས་ཏེ།
དེའི་དོན་ནི་རང་རང་གི་སྡོམ་པ་ཐོབ་པའི་བསླབ་པ་དང་ལྡན་པའི་འཁོར་བཞི་པོ་ཐེག་ཆེན་གྱི་བློ་དང་ལྡན་པའི། སྔགས་ཀྱི་དངོས་གྲུབ་རྡོ་རྗེ་འཛིན་པ་ཡེ་ཤེས་དོན་དུ་གཉེར་བ་དག་དཀྱིལ་འཁོར་ཆེན་པོར་གཞུག་པར་བྱ་ཡི། ཚེ་འདིའི་བདེ་སྐྱིད་དང་ཕྱི་མ་ལྷ་མིའི་གོ་འཕང་དང༌། རང་དོན་དུ་ཉན་རང་གི་བྱང་ཆུབ་འདོད་པ་རྣམས་ནི་མ་ཡིན་ཏེ། དེ་དག་ནི་དཀྱིལ་འཁོར་དུ་འཇུག་པ་ལ་མ་ལྟོས་པར་ཐབས་དམན་པ་གཞན་ལ་བརྟེན་ནས་བསྒྲུབ་ཏུ་ཡོད་པའི་ཕྱིར་རོ། ། དེ་བས་ན་བདག་གཞན་ཐམས་ཅད་སྲིད་ཞིའི་ཕ་རོལ་ཏུ་སོན་ནས་མི་གནས་པའི་མྱ་ངན་ལས་འདས་པ་དོན་དུ་གཉེར་བའི་དད་པ་དང་བློ་གྲོས་དང་ལྡན་པ་བདག་དཀྱིལ་འཁོར་ཆེན་པོར་གཞུག་པར་བྱ། ཚེ་འདིའི་བདེ་འབྲས་དོན་དུ་གཉེར་བས་ཞུགས་ན་ཕ་རོལ་གྱི་དོན་མི་འགྲུབ་ཅིང༌། གཞན་དོན་དུ་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པའི་སངས་རྒྱས་ལ་དམིགས་ཏེ་ཞུགས་ན་རང་གཞན་གཉིས་ཀའི་དོན་བདེ་བླག་ཏུ་འགྲུབ་པ་ཡིན། དེ་ལྟར་ངེས་པར་བྱས་ནས་བསམ་པ་འདི་བཞིན་མཛོད། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ།
དེ་རྣམས་ལ་སྡུག་བསྔལ་གྱི་རྣམ་པ་ཇི་ལྟ་བུ་ཡོད་ན། དམྱལ་བ་རྣམས་ལ་ཚ་གྲང་གི་སྡུག་བསྔལ། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་ལ་གཅིག་ལ་གཅིག་ཟ་བ་དང༌། གསོད་པ་དང་བཀོལ་སྤྱད་ཀྱི་སྡུག་བསྔལ། མི་རྣམས་ལ་འདོད་པ་བཙལ་གྱིས་མ་རྙེད་པ་དང༌། མི་འདོད་པ་ཐོག་ཏུ་བབ་པའི་སྡུག་བསྔལ། ལྷ་མ་ཡིན་རྣམས་ལ་འཐབ་རྩོད་དང༌། ལུས་བཅད་ཅིང་དྲལ་བ་ལ་སོགས་པའི་སྡུག་བསྔལ། ལྷ་རྣམས་ལ་འཆི་འཕོ་དང་གོང་མ་ནས་འོག་མར་ལྟུང་བ་དང༌།
མཐར་ངན་སོང་དུ་སྐྱེ་བར་ཤེས་པས་ན་དམྱལ་བའི་ལུས་ཀྱི་སྡུག་བསྔལ་ལས་ཀྱང་ཆེས་ཆེ་བའི་སེམས་ཀྱི་སྡུག་བསྔལ་རྣམས་ཡོད་པར་བཤད། འོ་ན་སྡུག་བསྔལ་དེ་དག་ལས་རང་ཉིད་གཅིག་པུ་ཐར་པའི་ཉན་རང་གི་བྱང་ཆུབ་ཐོབ་པར་བྱ་དགོས་པ་ཡིན་ནམ་སྙམ་ན། ཉན་རང་གི་བྱང་ཆུབ་ནི་རང་དོན་དུ་སྤངས་རྟོགས་ཀྱི་ཡོན་ཏན་མ་རྫོགས་ཤིང་གཞན་དོན་གྱི་ཕྲིན་ལས་རྒྱ་ཆེན་པོ་མི་འབྱུང༌། མཐར་འཚང་རྒྱ་བ་ལ་ཡུན་རིང་དུ་བྱེད་པས་བློ་གྲོས་དང་ལྡན་པ་རྣམས་ཀྱིས་དོན་དུ་གཉེར་བྱའི་འབྲས་བུ་མ་ཡིན། འོ་ན་ཅི་ཞིག་དོན་དུ་གཉེར་བྱ་ཡིན་ན། ཤེས་རབ་ཆེན་པོའི་འཁོར་བའི་མཐའ་ལ་མི་གནས་པའི་ཁམས་གསུམ་གྱི་སྡུག་བསྔལ་ལས་འདས་ཤིང༌། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པའི་སེམས་ཅན་གྱི་དོན་རྒྱུན་མི་ཆད་པར་འབྱུང་བའི་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེའང་རང་ཉིད་གཅིག་པུའི་དོན་དུ་མ་ཡིན་ཏེ། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་རེ་རེས་ཀྱང་བདག་གི་ཕ་མ་བྱས་ཤིང༌།
བྱས་རེས་ཀྱི་གནོད་པ་མཐའ་དག་ལས་བསྐྱབས་ཤིང་ཕན་ཚད་མེད་པ་བཏགས་པའི་དྲིན་ཆེན་ཤ་སྟག་ཡིན་པ་ལ། འདི་རྣམས་འདོད་པ་ནི་བདེ་བ་འདོད་ཀྱང་ཐབས་ལ་མི་མཁས་པའི་དབང་གིས་ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཐོག་གིས་ནི་ལྡོང༌། ཐར་པའི་རྟེན་གྱི་འཁར་བ་དང་ནི་བྲལ། དགེ་བའི་བཤེས་གཉེན་གྱི་དམིགས་བུ་བས་ནི་མ་ཟིན། མཐོ་རིས་དང་ཐར་པའི་ལམ་ནས་རྡེག་འཆོས་ཤིང༌། ངན་སོང་གསུམ་གྱི་གཡང་སར་འགྲིམ་པ་འདི་རྣམས་སྙིང་རེ་རྗེ་སྙམ་དུ་མོས་པ་མཛོད། སྙིང་རྗེའོ་བྱས་ནས་བཞག་པས་མི་ཕན་པས། འདི་རྣམས་སྡུག་བསྔལ་ལས་བསྒྲལ་བདེ་བ་ལ་དགོད་དགོས།
དེའི་ནུས་པ་ད་ལྟ་བདག་ལ་མེད། བདག་པས་ལྷག་པ་ཚངས་པ་དང་བརྒྱ་བྱིན་དང་ཉན་ཐོས་དང་རང་སངས་རྒྱས་ལ་སོགས་པ་ལའང་མེད། སུ་ལ་ཡོད་ན་རྫོགས་པའི་སངས་རྒྱས་ཁོ་ན་ལ་ཡོད་པས། བདག་གིས་མ་རྒན་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཅི་ནས་ཀྱང་ཐོབ་པར་བྱ། དེའང་རྒྱུ་མེད་རྐྱེན་མེད་ལས་མི་ཐོབ་པས་རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ཏེ། དམ་ཚིག་དང་སྡོམ་པ་ལ་བསྲུང་བསྡམ་བགྱི་ཞིང་ལམ་ལ་ཅི་ནུས་ཀྱི་འབད་པ་བགྱིའོ་སྙམ་པའི་བྱང་ཆུབ་ཀྱི་སེམས་དུང་པ་ཞིག་བསྐྱེད་འཚལ། བསམ་པ་དེ་ལྟ་བུས་ཀུན་ནས་བསླངས་པའི་སྒོ་གསུམ་གྱི་དགེ་བ་ཐམས་ཅད་སངས་རྒྱས་ཀྱི་རྒྱུར་འགྱུར་ཞིང་ཚེ་འདིའི་བདེ་འབྲས་དང་ཕྱི་མ་ལྷ་མིའི་གོ་འཕང་ལ་སོགས་པ་ཞར་བྱུང་གི་ཚུལ་གྱིས་འགྲུབ་པ་ཡིན་ཏེ། དཔེར་ན་འབྲས་ལོ་ལེགས་ན་རྩྭ་དང་ཕུབ་མ་ཞར་ལས་འབྱུང་བ་དང་འདྲའོ། ། ནང་གི་དབང་བསྐུར་བའི་སླད་དུ་དམིགས་པ་འདི་བཞིན་མཛོད། སློབ་དཔོན་དཔལ་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཐུགས་ཀ་ནས་འོད་ཟེར་འཕྲོས་པས་ཁྱེད་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་གོང་བུར་གྱུར།
དེ་ལ་དམིགས་ཏེ་སློབ་དཔོན་གྱིས་ཧཱུྃ་ཞེས་བརྗོད་པའི་རྐྱེན་གྱིས་ཁྱེད་རྣམས་སློབ་དཔོན་གྱི་ཞལ་དུ་ཞུགས། ཐུགས་ཀའི་ཧཱུྃ་གི་འོད་ཟེར་གྱིས་སླར་ཡང་སྦྱངས་ནས་སྐུའི་དབྱིབས་བརྒྱུད་དེ་ལྷ་མོའི་པདྨར་བབས་པས་ཁྱེད་རྣམས་སྐད་ཅིག་གིས་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་པའི་རྣམ་པ་ཅན་རེ་རེར་གྱུར། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས་སྐུའི་དབྱིབས་བརྒྱུད་དེ་ལྷ་མོའི་པདྨར་བབ་པ་ཁྱེད་རྣམས་ཧེ་རུ་ཀར་གསལ་བའི་སྤྱི་བོ་ནས་ཐིམ་པས་དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་བྱུང་བའི་མོས་པ་མཛོད། སླར་ཡང་སློབ་དཔོན་གྱིས་ཧཱུྃ་ཞེས་བརྗོད་པའི་རྐྱེན་གྱིས་ཁྱེད་རྣམས་ཧེ་རུ་ཀའི་ང་རྒྱལ་གྱིས་ཡུམ་གྱི་སྐུ་གཡོན་པ་ནས་འཐོན་ཏེ་རང་རང་གི་གྲལ་ལ་འཁོད་པའི་མོས་པ་མཛོད། དེ་ལྟར་བྱེད་པའི་དགོས་པ་ནི་དབང་གི་དངོས་གཞི་མ་ཐོབ་བར་གྱི་གསང་བའི་ཆོས་རྣམས་ཉན་པའི་སྣོད་རུང་དུ་བྱ་བ་དང༌། དེ་དག་གི་སྐབས་སུ་སློབ་དཔོན་ལ་ཡང་གསང་སྒྲོགས་ཀྱི་ཉེས་པ་མི་འབྱུང་ཆེད་དུ་བསྒྲུབ་པ་ལགས། ཁྱད་པར་ཅན་གྱི་དོན་ཞུ་བ་ནི་སློབ་དཔོན་འཁོར་ལོ་བདེ་མཆོག་ཡབ་ཡུམ་དང་གཉིས་སུ་མེད་པར་བཞུགས་པ་ལ། ཐུན་མོང་མ་ཡིན་པའི་སྐྱབས་འགྲོ་དང་སེམས་བསྐྱེད་ཀྱི་སྡོམ་པ་སྔོན་དུ་འགྲོ་བ་ཅན་གྱི་རྡོ་རྗེ་ཐེག་པའི་དམ་ཚིག་དང་སྡོམ་པ་སྩལ་དུ་གསོལ་སྙམ་པས་སྙིམ་པ་མེ་ཏོག་དང་བཅས་པའི་འདིའི་རྗེས་ཟློས་ལན་གསུམ་མཛོད། རྣལ་འབྱོར་མ་དང་ཞལ་སྦྱོར་བཞུགས། །
དགའ་ཆེན་ཁྱོད་བདག་སྟོན་པའི་རྒྱལ། ། བྱང་ཆུབ་ཆེན་པོའི་ཚུལ་སོགས་ནས། ། ཐར་པ་ཆེན་པོའི་ཕོ་བྲང་དུ། ། མགོན་པོས་བདག་ནི་གཞུག་ཏུ་གསོལ། ། ཞེས་གསོལ་བ་བཏབ་སྟེ། དེའི་དོན་ནི། སློབ་དཔོན་ལ་དགའ་ཆེན་ཞེས་བོས་ནས། བྱང་ཆུབ་ཆེན་པོའི་ཚུལ་བསྟན་པའི་སངས་རྒྱས་ཀྱི་གོ་འཕང་དེ་བདག་ལ་འཚལ་བའི་སླད་དུ་དམ་ཚིག་སྟེ་སྔགས་ཀྱི་སྡོམ་པ་དང༌། དེའི་རྟེན་དུ་ཐུན་མོང་མ་ཡིན་པའི་རྒྱུན་བཤགས་ལས་ཐོབ་པའི་བྱང་ཆུབ་སེམས་དཔའི་སྡོམ་པ་དང༌། དེའི་རྟེན་དུ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སོ་ཐར་གྱི་སྡོམ་པ་སྩལ་བའི་སྒོ་ནས་ཐར་པ་ཆེན་པོའི་སངས་རྒྱས་ཀྱི་གྲོང་ཁྱེར་དུ་གཞུག་ཏུ་གསོལ་ཞེས་པའི་དོན་ཏོ། །
དེ་ལྟར་ཁྱད་པར་ཅན་གྱི་ལམ་རྡོ་རྗེ་ཐེག་པ་ལ་དོན་གཉེར་གྱི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ་ཞེས་ཤེས་པའི་ཆེད་དུ་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ། བུ་ཚུར་ཐེག་པ་ཆེན་པོ་ཡི། ། གསང་སྔགས་སྤྱོད་ཚུལ་ཆོ་ག་ནི། ། ཁྱོད་ལ་ཡང་དག་བསྟན་པར་བྱ། ། ཁྱོད་ནི་ཚུལ་ཆེན་སྣོད་ཡིན་ཏེ། ། སྐུ་གསུང་ཐུགས་ཀྱི་རྡོ་རྗེ་ཅན། ། དུས་གསུམ་འབྱུང་བའི་སངས་རྒྱས་རྣམས། ། རྡོ་རྗེ་སྔགས་ཀྱི་མཐུ་ཡིས་ནི། ། ཡེ་ཤེས་མཉམ་མེད་ཡང་དག་བརྙེས། ། གསང་སྔགས་སྦྱོར་བ་མཉམ་མེད་པ། །
གང་གི་ཤཱཀྱ་སེང་གེ་སོགས། ། མཆོག་རྣམས་ཀྱིས་ནི་བདུད་ཀྱི་སྡེ། ། མི་བཟད་ཆེན་པོ་སྟོབས་ཆེན་བཅོམ། ། འཇིག་རྟེན་རྗེས་འཇུག་རྟོགས་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་འཐོབ་བྱའི་ཕྱིར། ། བུ་ཡི་བློ་གྲོས་འདི་གྱིས་ཤིག ། ཅེས་གསུངས་ཏེ། དེའི་དོན་ནི་ཁྱེད་རྣམས་ཆོ་གའི་སྒོ་ནས་བུར་བྱས་ཟིན་པ་དེ་ལ་བུ་ཞེས་ཉེ་བའི་ཚིག་གིས་བོས་ཏེ། ཁྱེད་རྣམས་ཐེག་ཆེན་གྱི་ཆོས་ཀྱི་སྣོད་ཡིན་ལ།
ཐེག་ཆེན་ལའང་ཕ་རོལ་ཏུ་ཕྱིན་པ་དང་སྔགས་ཀྱི་ཐེག་པ་གཉིས་ལས་མཆོག་ཏུ་གྱུར་པ་གསང་སྔགས་རྡོ་རྗེའི་ཐེག་པ་དེ་ཁྱོད་ལ་བསྟན་པར་བྱ་སྟེ། རྡོ་རྗེའི་ཐེག་པ་འདི་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། ཁྱད་པར་དུ་ཡང་འོ་སྐོལ་གྱི་སྟོན་པ་ཤཱཀྱའི་རྒྱལ་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང་སངས་རྒྱས་སུ་ཟིན་ཡང་འཇིག་རྟེན་པ་རྣམས་དྲང་བའི་ཕྱིར་དུ་སླར་ཡང་མཛད་པ་བཅུ་གཉིས་ཀྱི་ཚུལ་གྱིས་འཛམ་བུ་གླིང་དུ་འཚང་རྒྱ་བའི་ཚུལ་བསྟན་ཏེ་ཆོས་ཀྱི་འཁོར་ལོ་བསྐོར་ནས། རྟག་པར་ཞེན་པ་བཟློག་པའི་ཕྱིར་དུ་མྱ་ངན་ལས་འདའ་བར་བསྟན་པ་ཡིན་ནོ། ། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པ་དང་མཇལ་བ་འདི་སྐལ་བ་བཟང་བ་ཡིན་པས་ཀུན་མཁྱེན་རྡོ་རྗེ་འཆང་ཆེན་པོ་ཐོབ་པའི་ཕྱིར་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལས་བློ་གཞན་དུ་མི་འགྱུར་བ་གྱིས་ཤིག་ཅེས་པའི་དོན་ཏོ། ། རྒྱུན་བཤགས་སྔོན་དུ་འགྲོ་བའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྲིན་ཕུང་འཐིབ་པ་ལྟར་བཞུགས་པའི་མོས་པ་བྱས། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པར་བགྱིའོ་སྙམ་པ་དང༌། འཁོར་འདས་ཀུན་དུ་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་སྙམ་པ་དང༌།
སངས་རྒྱས་ཐམས་ཅད་ཀྱིས་ཉེ་བར་བསྟན་པའི་དོན་དམ་པ་བྱང་ཆུབ་ཀྱི་སེམས་སྟོང་པ་ཉིད་ཀྱི་མཚན་ཉིད་ཅན་དེ་བདག་གིས་ཀྱང་བསྒོམ་པར་བགྱིའོ་སྙམ་དུ་ཡི་དམ་འཆའ་བ་དང༌། ཡུལ་ཐུན་མོང་མ་ཡིན་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། བདག་གཞན་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་སྙམ་པ་སྨོན་པའི་བདག་ཉིད་ཅན་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པ་འཇུག་པའི་བདག་ཉིད་ཅན་དང༌། དེ་ལྟར་བགྱིས་པའི་དགེ་བའི་རྩ་བ་དེས་བདག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཐོབ་པར་ཤོག་ཅིག་སྙམ་པ་ཡོངས་སུ་བསྔོ་བ་སྟེ་དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཐུན་མོང་མ་ཡིན་པའི་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ནས། འགྲུབ་པར་ཤོག་ཅེས་པས་རྒྱུན་བཤགས་ལན་གསུམ་བྱས་པ་ལ་བརྟེན་ནས་ཐུན་མོང་མ་ཡིན་པའི་སོ་ཐར་དང་བྱང་སེམས་ཀྱི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང་ཐོབ་པ་ཡར་འཕེལ་དུ་བྱེད་པ་ཡིན་ཏེ། དེ་དག་ནི་སློབ་མའི་རིགས་ཅན་ལ་ཐུན་མོང་གི་སྡོམ་པ་སྦྱིན་པ་ཡིན། སླར་ཡང་སློབ་དཔོན་གྱི་རིགས་ཅན་ལ་རིགས་ལྔ་སྤྱི་དང་ཁྱད་པར་གྱི་སྡོམ་པ་སྦྱིན་པ་ནི།
ཁྱེད་རྣམས་ཕྱག་ཐལ་མོ་སྦྱར་ཏེ། གསོལ་བ་འདེབས་པ་འདིའི་རྗེས་ཟློས་མཛོད། འཁོར་ལོ་ཕྱིར་མི་ལྡོག་པའི་དབང༌། ། སྩལ་ནས་མགོན་པོས་བདག་ལ་ནི། ། འཁོར་ལོའི་ལྷ་ཡི་དེ་ཉིད་དང༌། ། སློབ་དཔོན་གྱི་ནི་ལས་རྣམས་དང༌། ། སངས་རྒྱས་ཀུན་གྱི་དམ་ཚིག་གི ། སྡོམ་པ་གསང་བ་བླ་མེད་པར། ། རྟག་ཏུ་སེམས་ཅན་ཀུན་དོན་ཕྱིར། ། སློབ་དཔོན་དུ་འགྱུར་བདག་ལ་གསུངས། །
ཞེས་ལན་གསུམ་གྱིས་གསོལ་བ་གདབ། སློབ་དཔོན་གྱིས་དཀྱིལ་འཁོར་ལ་ཕྱོགས་ཏེ་རྡོར་དྲིལ་བཟུང་ནས། རྡོ་རྗེ་སློབ་མ་འདི་རྣམས་ནི། ། བྱང་ཆུབ་སེམས་ནི་ཡོངས་འཛིན་ཅིང༌། ། དམ་ཚིག་སྡོམ་དང་གསང་བ་ཡི། ། འཁོར་ལོ་འདི་ཡང་འཇུག་པར་འཚལ། ། ཞེས་གསོལ་བ་བཏབ་ནས། སློབ་དཔོན་གྱིས་ཁྱེད་རྣམས་ལ། དུས་གསུམ་སངས་རྒྱས་ཐམས་ཅད་ཀྱི། ། གསང་བ་ཆེན་པོའི་རིགས་དག་པའི། །
གསང་བ་ཡོངས་སུ་འཛིན་པ་ནི། ། བདག་ཉིད་ཆེན་པོ་ཁྱོད་འདོད་དམ། ། ཞེས་དྲིས་པའི་ལན་དུ་འདིའི་རྗེས་ཟློས་མཛོད། བདག་ནི་རབ་ཏུ་དེ་འཚལ་ལོ། ། ཞེས་ལན་བཏབ་ནས་སློབ་དཔོན་གྱིས་ཁྱེད་རྣམས་ལ་སྡོམ་པ་བསྒྲགས་པ་འདི་ལ་གསན་པས་ཁྱབ་སྟེ། སངས་རྒྱས་རྡོ་རྗེ་རིན་པོ་ཆེ། ། པདྨ་ལས་ཀྱི་རིགས་མཆོག་གི ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་སོ་སོར་གཟུང༌། ། རྩ་བའི་ལྟུང་བ་བཅུ་བཞི་ཡང༌། །
ཕས་ཕམ་བཞི་དང་མི་དགེ་བཅུ། ། རྣམ་པར་འཕྲུལ་བའི་ཆང་འཐུང་བ། ། དེ་དག་ཀུན་དུ་སྤང་བར་གྱིས། ། སེམས་ཅན་དོན་མིན་བྱ་མིན་སྤོངས། ། དམ་པ་ཉེར་བསྟེན་རྣལ་འབྱོར་ཀུན། ། ཐེག་པ་དམན་ལ་འདོད་མི་བྱེད། ། སྡོམ་བརྩོན་ཁྱོད་ཀྱིས་བསྲུང་བར་གྱིས། ། ཞེས་གསུངས་ཏེ། དེའི་དོན་ནི་སངས་རྒྱས་ཏེ་རྣམ་སྣང་གི་དམ་ཚིག་ནི་ཕྱི་ནང་གསང་བའི་དཀོན་མཆོག་གསུམ་སྐྱབས་གནས་སུ་འཛིན་པ་ཡིན་ཏེ། རྣམ་སྣང་སངས་རྒྱས་ཀྱི་སྐུ་ཡིན་པས་ཡོན་ཏན་གྱི་རྟེན་བྱེད་པ་ལྟར།
སྐྱབས་གསུམ་འཛིན་པའི་སྡོམ་པས་ཀྱང་སྡོམ་པ་ཐམས་ཅད་ཀྱི་རྟེན་བྱེད་པའི་ཕྱིར་རོ། ། རྡོ་རྗེ་སྟེ་མི་བསྐྱོད་པའི་དམ་ཚིག་ནི་ཕྱི་ནང་གསང་བའི་རྡོ་རྗེ་དྲིལ་བུ། ཕྱག་རྒྱ་སློབ་དཔོན་རྣམས་འཛིན་པ་སྟེ་མི་བསྐྱོད་པ་ཐུགས་རྡོ་རྗེ་བྱང་ཆུབ་ཀྱི་སེམས་ཀྱི་ངོ་བོ་ཡིན་པ་ལྟར། དམ་ཚིག་གསུམ་དང་སློབ་དཔོན་ཡང་བྱང་ཆུབ་ཀྱི་སེམས་ཀྱིས་འཛིན་པས་སོ། ། རིན་ཆེན་ཏེ་རིན་འབྱུང་གི་དམ་ཚིག་ནི། ཟང་ཟིང་མི་འཇིགས་ཆོས་དང་བྱམས་པའི་སྦྱིན་པ་རྣམས་ཉིན་ལན་གསུམ་མཚན་ལན་གསུམ་སྟེ་དུས་དྲུག་ཏུ་གཏོང་བའམ། དངོས་སུ་མི་ནུས་ན་འདུན་པ་དང་མ་བྲལ་བར་བྱ་བ་སྟེ། རིན་འབྱུང་སྦྱིན་པའི་ངོ་བོ་སེར་སྣ་རྣམ་པར་དག་པ་ཡིན་པ་ལྟར། སྦྱིན་པ་ཡང་དབུལ་བ་འདོར་བར་བྱེད་པ་དང་སེར་སྣའི་གཉེན་པོ་ཡིན་པས་སོ། ། པདྨ་སྟེ་འོད་དཔག་མེད་ཀྱི་དམ་ཚིག་ནི།
ཕྱི་བྱ་སྤྱོད། ནང་རྣལ་འབྱོར། གསང་བ་རྣལ་འབྱོར་བླ་མེད་དེ་རྒྱུད་སྡེ་བཞི་དང༌། ཉན་ཐོས། རང་སངས་རྒྱས། བྱང་ཆུབ་སེམས་དཔའ་སྟེ་ཐེག་པ་གསུམ་དང་བཅས་པའི་དམ་པའི་ཆོས་འཛིན་པར་དམ་འཆའ་བ་སྟེ་འོད་དཔག་མེད་ཤེས་རབ་ཀྱི་ངོ་བོ་གསུང་རྣམ་པར་དག་པ་ཡིན་པ་ལྟར། ཆོས་ཀྱང་ཤེས་རབ་ཀྱིས་འཛིན་ཅིང་གསུང་གིས་སྟོན་པས་སོ། ། ལས་ཀྱི་རིགས་ཏེ་དོན་ཡོད་གྲུབ་པའི་དམ་ཚིག་ནི། སྡོམ་པ་ཐམས་ཅད་འཛིན་པ་དང་མཆོད་པའི་ལས་ལ་བརྩོན་པར་བྱ་བ་ཡིན་ཏེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཕྲིན་ལས་ཀྱི་རང་བཞིན་ཡིན་པ་ལྟར།
དགེ་བ་ལ་སྤྲོ་བའི་བརྩོན་འགྲུས་ཀྱི་སྡོམ་པ་འཛིན་པ་དང་སངས་རྒྱས་ལ་མཆོད་པ་བྱེད་པ་གཉིས་ཀ་སངས་རྒྱས་ཀྱི་ཕྲིན་ལས་རྗེས་སུ་སྐྱོང་བ་ཡིན་པས་སོ། ། དེ་རྣམས་ཀྱི་རིགས་ལྔ་སོ་སོའི་དམ་ཚིག་བསྒྲགས་ནས། རིགས་ལྔ་སྤྱིའི་དམ་ཚིག་བསྒྲགས་པ་ལ་ཚུལ་ཁྲིམས་གསུམ་སྤྱིར་བཤད་པ་དང༌། སོ་སོར་བཤད་པ་གཉིས་ལས། དང་པོ་ནི། ནམ་མཁའི་སྙིང་པོའི་མདོ་ལས་བཤད་པའི་བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་གཅིག བློན་པོ་ལ་འབྱུང་བ་གཅིག རྒྱལ་བློན་ལ་ཐུན་མོང་དུ་འབྱུང་བ་བཞི། བྱང་སེམས་ལས་དང་པོ་པ་ལ་འབྱུང་བ་བརྒྱད་དེ་བཅུ་བཞི་པོ་འདི་ཡང་བསྲུང་དགོས་པར་སྟོན་པ་ལ། ཉེས་སྤྱོད་སྡོམ་པ།
དགེ་བ་ཆོས་སྡུད། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་ཚུལ་ཁྲིམས་གསུམ་བསྲུང་བར་སྟོན་པ་དང༌། སོ་ཐར་བྱང་སེམས་གཉིས་སུ་མ་ཟད་གསང་བ་སྤྱི་རྒྱུད་སོགས་རྒྱུད་སྡེ་འོག་མ་ནས་བཤད་པའི་དམ་ཚིག་རྣམས་ཀྱང་བསྲུང་དགོས་པར་སྟོན་པ་སྟེ། རྒྱུད་སྡེ་གོང་མའི་སྡོམ་པའི་ནང་དུ་འོག་མའི་སྡོམ་པའང་འདུ་བས་སོ། ། དེ་ལྟར་བཤད་པའི་དོན་དེ་དག་ཡིད་ལ་དྲན་པ་དང་བཅས་པའི་སྒོ་ནས་འདིའི་རྗེས་ཟློས་ལན་གསུམ་མཛོད། སྲས་བཅས་ ་་་་་འདི་ལ་ཤར་ཆེན་ཡེ་ཤེས་རྒྱལ་མཚན་པའི་དབང་ཆོག་ཏུ། སངས་རྒྱས་ཐམས་ཅད་འདུས་པའི་སྐུ་སོགས་ནས། སྡོམ་པ་དག་ཀྱང་མ་ལུས་གཟུང༌། ། ཞེས་པའི་བར་ཤླཽ་ཀ་བཅུ་བདུན་ཙམ་ཡོད་པའི་རྗེས་ཟློས་བྱ་བར་བཤད་ཀྱང༌། འདི་བརྗོད་པ་ཟོར་ཡང་བའི་ཆེད་དུ་མཁས་པ་གཞན་གྱི་གཞུང་དུ་བཤད་པ་ལྟར་ཕྱག་ལེན་བདེ་བའི་ཆེད་དང༌།
སློབ་མས་ཀྱང་བརྡ་འཕྲོད་སླ་བའི་ཆེད་དུ་འདི་ལྟར་བྱས་པ་ཡིན། སངས་རྒྱས་ཐམས་ཅད་དང་ནས། མྱ་ངན་འདས་ལ་འགོད་ཅེས་པས་སྡོམ་པ་གཟུང་ངོ༌། ། དེ་ལྟར་སྡོམ་པ་བཟུང་བ་དེ་བསྲུང་ཞིང་བྱིན་གྱིས་བརླབ་པའི་སླད་དུ། སློབ་དཔོན་གྱིས་ཞལ་བཞི་པའི་སྔགས་ཚར་གཅིག་བརྗོད་དེ་བསྲུང་ནས་བྱིན་གྱིས་བརླབ་པའི་སླད་དུ་དྲིའི་ཆུ་རྡོ་རྗེ་དང་བཅས་པས་ཁྱེད་རྣམས་ཀྱི་སྙིང་ག མགྲིན་པ། སྤྱི་བོ་རྣམས་སུ་མས་རིམ་གྱིས་རེག་ཅིང་ཧཱུྃ་ཨཱཿཨོཾ་ཞེས་བརྗོད་པས་སྙིང་ག་ཧཱུྃ་ལས་རྡོ་རྗེ་རྩེ་ལྔ་པའི་ལྟེ་བར་ཉི་མ་ལ་ཧཱུྃ། མགྲིན་པར་ཨཱཿལས་པདྨ་དམར་པོའི་ལྟེ་བར་ཟླ་བ་ལ་གནས་པའི་ཨཱཿ སྤྱི་བོར་ཨོཾ་ལས་འཁོར་ལོ་དཀར་པོའི་ལྟེ་བར་ཨོཾ་རྣམས་གསལ་ལམ་གྱིས་བྱུང་བར་མོས་པ་མཛོད། སླར་ཡང་ཡས་རིམ་གྱིས་རེག་ཅིང་ཨོཾ་ཨཱཿཧཱུྃ་ཞེས་བརྗོད་པས་ཡིག་འབྲུ་རྣམས་ལས་འོད་འཕྲོས།
ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་རྣམས་སྤྱན་དྲངས་ནས་ཡིག་འབྲུ་རྣམས་ལ་ཐིམ་པར་བསམ། སླར་ཡང་མས་རིམ་གྱིས་རེག་ཅིང་ཧཱུྃ་ཨཱཿཨོཾ་ཞེས་བརྗོད་པས་ཁྱེད་རྣམས་ཀྱི་ལུས་ངག་ཡིད་གསུམ་དང་དེ་བཞིན་གཤེགས་པའི་རྡོ་རྗེ་གསུམ་དབྱེར་མི་ཕྱེད་པར་བསམ་མོ། ། དེ་ལྟར་ཁྱེད་རྣམས་ཀྱི་ལུས་ངག་ཡིད་གསུམ་རྡོ་རྗེ་གསུམ་གྱི་རང་བཞིན་དུ་གྱུར་པ་དེ་མཆོད་ཡུལ་དུ་བཟང་བ་ཡིན་པས་མེ་ཏོག་དབུ་ལ་ཕུལ་ནས་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ་ཞེས་དང༌། བདུག་སྤོས་ཤངས་ལ། དྷཱུ་པེ། མར་མེ་སྤྱན་ལམ་དུ། ཨཱ་ལོ་ཀེ དྲིའི་བྱུག་པ་ཐུགས་ཀར། གནྡྷེ།
ཞལ་ཟས་ལྗགས་ལ། ནཻ་ཝི་དྱེ་ཨཱཿཧཱུྃ། ཞེས་པས་མཆོད་པ་ནི་སྒོ་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག ཅེས་པའི་དོན་ཡིན། དེ་ལྟར་འགལ་རྐྱེན་བར་ཆད་བསྲུངས་ནས་ལྷར་བསྐྱེད་ཅིང་མཆོད་ནས། མཐུན་རྐྱེན་དངོས་གྲུབ་ཀྱི་མཚན་ལྟས་བརྟག་པའི་ཐོག་མར་སོ་ཤིང་ལ་བརྟེན་ནས་བརྟག་པ་ནི། ཡུམ་གྱི་སྙིང་པོའི་སྔགས་ཀྱིས་མངོན་པར་བསྔགས་པ་ཁཎྜ་རོ་ཧས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོ་མེ་ཏོག་གི་ཅོད་པཎ་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར་ཞེས་པས་བྱིན་གྱིས་བརླབས་པ་དེ་ཉིད་ཁྱེད་རྣམས་ཀྱི་ཕྱག་ཐལ་མོ་སྦྱར་བའི་བར་དུ་དངོས་གྲུབ་ཀྱི་མཚན་ལྟས་བརྟག་པའི་སླད་དུ་སྦྱིན་པར་མོས་པ་མཛོད། ཨོཾ་ཨཱཿཛཱི་ཧྭ་བཛྲ་སཾ་ཝརྡྷ་ནི་སྭཱ་ཧཱ།
ཞེས་པས་བྱིན་པའི་སོ་ཤིང་དེ་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ་སོ་དྲུད་པ་བཞིན་བྱས་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ་ཁོངས་པར་སོང་བས་ཚེ་ཐོག་མ་མེད་པ་ནས་བསགས་པའི་སྡིག་པ་དང༌། དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་སྐྱུགས་པར་མོས་ཏེ། ལྟོས་པ་མེད་པར་ཐལ་མོ་ཁ་ཕྱེ་སྟེ། སོ་ཤིང་གི་རྭ་བ་ཁྲུ་གང་གྲུ་བཞི་དྲི་བཟང་གིས་བྱུགས་པ་ལ་ཚོམ་བུ་དགུ་བཀོད་པར་དོར་ཏེ། རྩེ་མོ་བདག་ཉིད་ལ་ཕྱོགས་ན་མཆོག་གི་དངོས་གྲུབ་འགྲུབ། སྟེང་དུ་མཁའ་སྤྱོད། འོག་ཏུ་ས་སྤྱོད། ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང༌།
བྱང་དུ་རྒྱས་པ། མཚམས་རྣམས་སུ་བུམ་པ་བཟང་པོ་ལ་སོགས་པ་དངོས་གྲུབ་ཕྲན་ཚེགས་འགྲུབ་པར་འགྱུར་རོ། ། དེ་ནི་རྣལ་འབྱོར་ཆེན་པོའི་བུམ་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། སོ་ཤིང་གིས་སོ་དང་ཁ་ལ་སོགས་པ་ལུས་གཙོ་ཆེ་བའི་དྲི་མ་སྦྱང་བ་བཞིན་བུམ་དབང་གིས་ཀྱང་གཙོ་བོར་ལུས་ཀྱི་དྲི་མ་སྦྱོང་བར་བྱེད་པ་ལགས། རྨི་ལམ་གསལ་པོ་འབྱུང་བ་དང་ངག་གི་དྲི་མ་སྦྱོང་བྱེད་ཁྱོར་ཆུ་བླུད་པ་ནི། ཧཱུྃ་ལས་བྱུང་ཞིང་ཧཱུྃ་བཟླས་པའི་ཁྱོར་ཆུ། ཨོཾ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་པས་ལན་གསུམ་རེ་བྱིན་ལ། དེ་ནི་གསང་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། ཁྱོར་ཆུས་ངག་གི་དྲི་མ་སྦྱོང་བ་བཞིན།
གསང་དབང་གིས་ཀྱང་ངག་གི་དྲི་མ་སྦྱོང་བར་བྱེད་པའོ། ། རྨི་ལམ་ལ་བར་ཆད་མི་འབྱུང་བའི་ཕྱིར་དུ་སྲུང་སྐུད་སྦྱིན་པ་ནི། ཧཱུྃ་བཟླ་ཞིང་རྡོ་རྗེའི་མདུད་པ་གསུམ་གྱིས་བཏབ་པའི་སྲད་བུ་གོང་ལྟར་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མའི་ལུས་ཚད་དང་མཉམ་པ་སུམ་བསྒྲིལ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ་རྡོ་རྗེ་སློབ་མའི་སྒོ་གསུམ་གྱི་བར་ཆད་བསྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ཧཱུྃ་ལས་འོད་ཟེར་འཕྲོས་པས་སྟ་གོན་གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་གི་སྲད་བུ་ལ་ཐིམ་ཞེས་དང༌། སྲུང་སྐུད་ཐལ་མོའི་བར་དུ་བཟུང་ལ་ཡབ་ཡུམ་གྱི་སྙིང་པོ་ཡི་གེ་ཉི་ཤུ་རྩ་གཉིས་པས་བྱིན་གྱིས་བརླབས་ཏེ། ཨོཾ་བུདྡྷ་མཻ་ཏྲི་རཀྵ་རཀྵ་སརྦཱཾ་སྭཱ་ཧཱ། ཞེས་དང༌། དེ་ལྟར་བྱིན་གྱིས་བརླབས་པའི་སྲུང་སྐུད་དེ་སྐྱེས་པའི་དཔུང་པ་གཡོན་དང༌། བུད་མེད་ཀྱི་གཡས་སུ་ཉིས་སྐོར་དུ་བཅིངས།
ལས་བུམ་གྱི་ཆུས་གཏོར་ཞིང༌། ཁཎྜ་རོ་ཧ་དང༌། ཞལ་བཞི་པའི་སྔགས་ཀྱིས་ཀྱང་བསྲུང་བ་ཡང་བཤད་དོ། ། དེ་ནི་ཤེས་རབ་ཡེ་ཤེས་ཀྱི་དབང་གི་སྣོད་རུང་དུ་བྱེད་པའི་ཐབས་ཡིན་ཏེ། སྲུང་སྐུད་འདོགས་པ་ཤེས་རབ་ཡེ་ཤེས་ཀྱི་སྦྱང་གཞི་ཁམས་ཀྱི་བར་ཆད་བསྲུང་བའི་ཕྱིར་དུ་ཡིན་པ་བཞིན་ཤེས་རབ་ཡེ་ཤེས་ཀྱང་ཁམས་བདུད་རྩི་ལ་བསྐུར་བ་ཡིན། རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་དུ་ཀུ་ཤ་སྦྱིན་པ་ནི། ཀུ་ཤའི་ཕོན་པོ་ཆེ་ཆུང་གཉིས་བསང་སྦྱངས། སྟོང་པའི་ངང་ལས་ཧཱུྃ་དང་དྷཱིཿལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པར་བྱེད་པའི་ནུས་པ་དང་ལྡན་པར་གྱུར་ཞེས་པས་བྱིན་གྱིས་བརླབས་ནས་དྷཱིཿབཟླས་པའི་ཀུ་ཤ་ཆུང་བ་སྔས་ཀྱི་དོན་དུ་ཕྱག་གཡས་དང༌། ཧ་བཟླས་པའི་ཆེ་བ་སྟན་གྱི་དོན་དུ་གཡོན་པར་བྱིན་ཏེ། དེའི་དོན་ཀུ་ཤ་ནི་འདག་བྱེད་ཀྱི་རྫས་བླ་ན་མེད་པ་ཡིན་པ་ལྟར།
དབང་བཞི་པའི་ཡེ་ཤེས་ཀྱིས་ཀྱང་མཚན་མ་དང་རྣམ་པར་རྟོག་པ་ཐམས་ཅད་འདག་པར་བྱེད་པས་ཀུ་ཤ་སྦྱིན་པ་དབང་བཞི་པའི་སྔོན་འགྲོ་སྟེ། སྔོན་བྱུང་བཅོམ་ལྡན་འདས་ཀུ་ཤ་མི་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན་དུ་ཁྱེད་རྣམས་ཀྱང་ཀུ་ཤའི་སྟན་ལ་ཉལ་ཏེ་རྨི་ལམ་སྒྱུ་མ་ལྟ་བུ་མངོན་དུ་བྱས་ནས་འཚང་རྒྱ་བའི་རྟེན་འབྲེལ་ལམ་དུ་བྱེད་པའི་དོན་ཏོ། ། ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་ནི། འཇིག་རྟེན་དུ་ནི་ཀུན་མཁྱེན་དག ། ཅེས་སོགས་ནས། དེ་བཞིན་གཤེགས་པ་ཉིད་དུ་འགྱུར། ། ཞེས་གསུངས་ཏེ། དེའི་དོན་ནི། འཇིག་རྟེན་ན་ཨུ་དུམ་ཝཱ་རའི་མེ་ཏོག་དཀོན་པ་ལྟར་སངས་རྒྱས་དཀོན་ཏེ། སངས་རྒྱས་ཞིག་འཇིག་རྟེན་དུ་འཚང་རྒྱ་བའི་ཚུལ་སྟོན་པ་ན།
དེ་དང་ཁད་ཉེ་བའི་ས་ཕྱོགས་ཞིག་ཏུ་ཨུ་དུམ་ཝཱ་རའི་མེ་ཏོག་གཅིག་འབྱུང་ལ། དེ་ཡང་རྒྱལ་རིགས་ལས་འབྱུང་ན་མེ་ཏོག་དཀར་པོ་དང༌། བྲམ་ཟེའི་རིགས་ལས་འབྱུང་ན་སེར་པོ་འབྱུང་ལ། སངས་རྒྱས་དེ་ལྷུམས་སུ་ཞུགས་པ་ན་མེ་ཏོག་དེ་ཁ་འབུས། བལྟམས་པ་ན་ཁ་བྱེ། གཞོན་ནུ་རོལ་རྩེད་མཛད་པ་ན་རྒྱས། དཀའ་ཐུབ་མཛད་པ་ན་ཅུང་ཟད་རྙིང༌། འཚང་རྒྱ་བའི་ཚུལ་བསྟན་པ་ན་རྒྱས། ཆོས་ཀྱི་འཁོར་ལོ་བསྐོར་བ་ན་ཤིན་ཏུ་རྒྱས། མྱ་ངན་ལས་འདའ་བའི་ཚུལ་བསྟན་པ་ན་སྐམ་ནས་འགྲོ་སྟེ།
དེས་ན་དེ་གཉིས་དཀོན་མཚུངས་ཡིན་པས་སངས་རྒྱས་འཇིག་རྟེན་དུ་འབྱོན་པ་དཀོན། བྱོན་ནས་ཆོས་གསུངས་པ་དཀོན། ཆོས་ཀྱི་ནང་ནས་ཐེག་པ་ཆེན་པོ་གསུངས་པ་དཀོན། ཐེག་ཆེན་གྱི་ནང་ནས་ཀྱང་གསང་སྔགས་རྡོ་རྗེ་ཐེག་པ་གསུང་བ་ཤིན་ཏུ་དཀོན་ནོ། ། དཀོན་པས་ཅི་ཕན་རི་བོང་གི་རྭ་དང་ནམ་མཁའི་མེ་ཏོག་ཀྱང་དཀོན་ནོ་སྙམ་ན། དེ་དག་དང་མི་མཚུངས་པར་དཀོན་ཡང་ཕན་ཡོན་ཆེན་པོ་དང་ལྡན་པ་ཡིན་ཏེ། བསྐལ་པ་བྱེ་བ་དུ་མ་ནས་བསགས་པའི་སྡིག་པ་རྣམས་དཀྱིལ་འཁོར་ཆེན་པོ་མཐོང་བའི་མོད་ལ་འདག་པར་འགྱུར་ན། དབང་བླངས་ཏེ་དམ་ཚིག་དང་སྡོམ་པ་ལ་ནན་ཏན་དུ་བྱས་ནས་སྔགས་ཀྱི་སྤྱོད་པ་ཡིད་མཚན་རྟོག་ལས་སྐྱོབ་པའི་ཐབས་ཉམས་སུ་ལེན་པ་དང༌། གསང་སྔགས་ཀྱི་བཟླས་བརྗོད་ལ་བརྩོན་པའི་སྒོ་ནས་ལམ་འདི་ལ་བློ་བརྟན་པར་བྱས་ན་ངན་འགྲོ་དང་སྲིད་པའི་སྡུག་བསྔལ་གྱི་རྒྱུན་གཅོད་པར་འགྱུར་བ་ལྟ་ཅི་སྨོས། དེ་བས་ན་ཁྱེད་རྣམས་ཀྱིས་རྙེད་པའི་མཆོག་ལེགས་པར་རྙེད་ཀྱིས།
རྒྱལ་བ་སྲས་དང་བཅས་པ་རྣམས་ཀྱི་མཁྱེན་བརྩེ་ནུས་པས་ཡོངས་སུ་བཟུང་སྟེ་དེའི་རིགས་སུ་སྐྱེ་བཞིན་པར་གྱུར་པས་ན། ཐེག་ཆེན་གྱི་ལམ་མཆོག་ཏུ་གྱུར་པ་འདི་ལ་བརྟེན་ནས་མྱུར་དུ་འཇིག་རྟེན་གྱི་གནས་ལུགས་མངོན་སུམ་དུ་མཁྱེན་པའི་དེ་བཞིན་གཤེགས་པ་ཉིད་དུ་འགྱུར་བར་གདོན་མི་ཟ་བས་དོན་དེ་ལ་དགའ་བ་ཁྱད་པར་ཅན་དང་ལྡན་པར་མཛོད་ཅིག་ཅེས་འབྲས་བུ་ལ་སྤྲོ་བ་བསྐྱེད་ནས། རྨི་ལམ་བརྟག་ཅིང་ངན་ན་བསྲུང་བ་ནི། བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང༌། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་བཤད་པས་རང་གི་སྒྲུབ་པའི་ཁང་པར་བདེ་བའི་མལ་ཞིག་བཅས་ཏེ་སློབ་དཔོན་གྱིས་བྱིན་པའི་ཀུ་ཤ་ཆུང་བ་སྔས་དང༌། ཆེ་བ་སྟན་དུ་བཏིངས། གོས་དྲི་མ་མེད་པ་གྱོན།
གློ་གཡས་པ་འོག་ཏུ་ཕབ་ནས་སེང་གེའི་ཉལ་སྟབས་ཀྱི་ཉལ་ཏེ། སེམས་དུག་གསུམ་གྱི་རྣམ་རྟོག་ཐག་རིང་དུ་བྱས། ལྷ་དང་བླ་མ་ཡིད་ལ་དྲན་བཞིན་པས། སང་ཉིན་ཡི་དམ་གྱི་ལྷའི་དཀྱིལ་འཁོར་མཐོང་བར་འགྱུར་རོ་སྙམ་པའི་དགའ་སྤྲོ་དུང་ངེ་བའི་སྒོ་ནས་དྲན་ཤེས་བཞིན་དང་ལྡན་པར་ཉལ་ན་ལུང་སྟོན་པའི་རྨི་ལམ་འབྱུང་བར་འགྱུར་ཏེ། དེ་ཡང་རྨི་ལམ་བཟང་བའི་ལྟས་ནི། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང༌། ། དེ་ལ་མཆོད་པ་བརྩམ་པ་དང༌། ། དགེ་སློང་དག་ལས་ཆོས་ཉན་ནམ། ། ཡང་ན་མི་ཉན་ན་ཡང་རུང༌། །
ཆོས་ནི་རྣམ་པར་སྤྱོད་པ་དང༌། ། དེ་བཞིན་མདོ་སྡེ་རྣམ་པར་སྤྱོད། ། ཅེས་བྱ་བ་ལ་སོགས་པ་གསུངས་ཏེ། རྨི་ལམ་གྱི་གནས་སྐབས་སུ་དེ་བཞིན་གཤེགས་པའི་སྐུ་གཟུགས་དང༌། མཆོད་རྟེན་མཐོང་བ་དམ་པའི་ཆོས་ཀྱི་གླེགས་བམ་ལག་ཏུ་ཐོགས་པ། དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་ལ་ཆོས་ཉན་པ་དང༌། ཉི་ཟླ་ཤར་བ་དང༌། རྒྱལ་པོར་དབང་བསྐུར་བ། རྟ་དང་གླང་པོ་ཞོན་པ།
ཉི་ཕུག་ཏུ་ཉི་མ་ལྡེ་བ། དགེ་སློང་དག་དང་ཆོས་ཀྱི་འབེལ་གཏམ་བྱེད་པ། ཟས་བཟང་པོ་རོ་བརྒྱ་དང་ལྡན་པ་ཐོབ་པ། འབྲུའམ་བང་མཛོད་ལ་སོགས་པའི་གཏེར་རྙེད་པ། སྐྱེ་བོ་མང་པོས་བདག་ལ་འདུད་བསྟོད་བྱེད་པ། སྐྱེ་བོ་མང་པོ་ལ་བདག་ཉིད་ཀྱིས་ཆོས་བཤད་པ། ཕ་མ་དང་བླ་མ་དང་མཛའ་བཤེས་དང་འཕྲད་པ། གོས་རྒྱན་བཟང་པོས་བརྒྱན་པ་ལ་སོགས་པ་རྨི་ན་རྨི་ལམ་བཟང་བ་ཡིན་པས་སྔགས་ཀྱི་དངོས་གྲུབ་རབ་འབྲིང་གང་རུང་འགྲུབ་པར་ཤེས་པར་བྱས་ནས་ཞེན་པ་མེད་པའི་དགའ་བ་བསྒོམ་ཞིང་དགའ་སྟོན་བྱ། གལ་ཏེ་ངན་པའང་འབྱུང་སྲིད་དེ། དེའི་ལྟས་ནི།
རྒྱ་སྐྱེགས་ཀྱི་རི་ལ་འཛེགས་པ། ཀ་ར་ཝཱི་རའི་མེ་ཏོག་རྒྱས་པ་འཐུ་བ། མཆོད་སྡོང་དང་བྱེ་མ་དང་ཐལ་ཕུང་ལ་འཛེགས་པ། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ཏེ་འགྲོ་བ། ཕག་དང་རྔ་མོ་དང་མ་ཧེ་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། གཡང་ས་དང་གཅོང་རོང་དུ་ཞུགས་པ། རི་དང་ཤིང་ལས་ལྷུང་བ། ཁྱི་དང་ཁྭ་དང་སྲིན་པོས་ཟོས་པ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ།
སྐྲ་བྲེགས་པ། ལུས་ཏིལ་མར་གྱིས་བྱུགས་པ། ཕྲེང་བ་དམར་པོས་ཐོད་བཅིངས་པ་ལ་སོགས་པ་བྱུང་ན་ཅུང་ཟད་ངན་པ་ཡིན་པས། གཉིས་སད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ། དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱི་སྦྱང་བའི་རྒྱས་འདེབས་པ་དང༌། སངས་རྒྱས་སྤྱན་གྱི་རྣལ་འབྱོར་བླ་མ་བརྒྱུད་པའི་མན་ངག་ལས་འབྱུང་བ་བཞིན་ལུང་བླངས་ཏེ་ཉམས་སུ་ལེན་པ་དང༌། ཞི་བའི་སྦྱིན་སྲེག་བླུག་པ་ལ་སོགས་པའི་སྒོ་ནས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་བརྩོན་པར་བྱ་དགོས་པ་ཡིན། དེ་རྣམས་ཀྱི་སློབ་མ་སྟ་གོན་གྱི་བྱ་བ་རྣམས་ལེགས་པར་གྲུབ་ཟིན་ནས་དངོས་གཞི་དབང་བསྐུར་བའི་ཆོ་ག་སང་ཉིན་འབྱུང་བ་ལགས། བསོད་ནམས་འདི་ཡིས་ཐམས་ཅད་གཟིགས་པ་སོགས་ཀྱིས་དགེ་བ་བསྔོས་ལ་སློབ་མ་རྣམས་རང་གནས་སུ་བཏང་ངོ༌། ། གཉིས་པ་དངོས་གཞི་དབང་བསྐུར་བའི་བརྡ་སྤྲོད་ནི།
སྟ་གོན་བྱས་པའི་སློབ་མ་རྣམས་གྲལ་རིམ་བཞིན་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྱེ་བསྡུ་བྱས་ནས། སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཤིན་ཏུ་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པ་ཡང་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ལས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་ཞུ། དེ་ལ་རང་རེ་རྣམས་ཀྱི་རྙེད་པར་དཀའ་བའི་དལ་འབྱོར་གྱི་མི་ལུས་རྙེད། མཇལ་བར་དཀའ་བའི་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པ་རེ་བྱེད་དགོས། དེའི་རྒྱུ་མཚན་དོན་དམ་པར་སེམས་ཅན་ཐམས་ཅད་ཀྱི་རང་བཞིན་གྱི་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ན་ཡང༌།
གནས་སྐབས་བློ་བུར་གྱི་དྲི་མ་སྒྲིབ་གཉིས་བག་ཆགས་དང་བཅས་པ་མ་སྤངས་ཀྱི་བར་ལ་རྒྱུན་ཆད་མེད་པར་སྡུག་བསྔལ་གྱི་འཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང༌། འཁོར་བའི་སྐྱེ་གནས་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པ་ཡིན་ཏེ། སྡུག་བསྔལ་ཅན་གྱི་སེམས་ཅན་རྣམས་ཀྱི་ཕ་མ་མ་བྱས་པ་གཅིག་ཀྱང་མེད་པས་འདི་རྣམས་སངས་རྒྱས་ཀྱི་ས་ལ་བཞག་པའི་སླད་དུ་ཚེ་འདིའི་བྱ་བ་སྙིང་པོ་མེད་པ་ཐམས་ཅད་སྤངས་ཏེ། འདིར་ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་གསུངས་པ་ལྟ་བུའི་གཉིས་སུ་མེད་པའི་ཡེ་ཤེས་བདེ་བ་ཆེན་པོ་དང་རང་བཞིན་དབྱེར་མེད་པའི་བདག་ཉིད་ཅན་གྱི་དཔལ་འཁོར་ལོ་བདེ་མཆོག་གི་གོ་འཕང་ཐོབ་པར་བྱ་དགོས། དེའི་ཆེད་དུ་གྲུབ་པའི་སློབ་དཔོན་ཆེན་པོ་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་དུ་ཞུགས་ཏེ། བདེན་གཉིས་ཟུང་འཇུག་ཏུ་རྟོགས་པའི་ལྟ་བས་རྒྱུད་སྦྱངས་ནས།
བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌། རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་བླངས་ལ་དམ་ཚིག་ལ་བསྲུང་བསྡམ་དང༌། ལམ་ལའང་ཅི་ནུས་ཀྱི་སྒོ་ནས་འབད་པར་བགྱིའོ་སྙམ་པ་བྱང་ཆུབ་ཀྱི་སེམས་དུང་པ་ཞིག་བསྐྱེད་མཛོད། དེ་ལ་སྟ་གོན་དུ་གནས་པ་ཡན་ཆད་གྲུབ་ཟིན་ནས། དངོས་གཞི་དབང་བསྐུར་བ་ལ་སྒྲུབ་ཅིང་མཆོད་པ། འཇུག་ཅིང་དབང་བླང་བ་གཉིས་ལས། དང་པོ་ནི། སློབ་དཔོན་གྱིས་བདག་བསྐྱེད་བཟླས་པ་དང་བཅས་པ་སྔོན་དུ་བཏང་ནས་དམ་ཚིག་པའི་དཀྱིལ་འཁོར་མངོན་བྱང་ལྔ་ལས་བསྐྱེད་པའི་ཚུལ་གྱིས་སྒྲུབ་པ་དང༌། ཆོ་ག་བགོ་བའི་ཚུལ་གྱིས་སྒྲུབ་པ་དང༌། ཡེ་ཤེས་པ་དགུག་གཞུག་གི་ཚུལ་གྱིས་སྒྲུབ་པ་དང༌།
དབང་བསྐུར་ཞིང་རིགས་བདག་གི་རྒྱས་གདབ་པའི་ཚུལ་གྱིས་སྒྲུབ་པ་སྟེ་རྣམ་པ་བཞིས་བསྒྲུབས་ནས། ནང་དུ་དཀྱིལ་འཁོར་པ་མཆོད་པས་མཉེས་པར་བྱ་བ་དང༌། ཕྱི་རོལ་དུ་འབྱུང་པོའི་ཚོགས་ལ་གཏོར་མས་ཚིམ་པར་བྱ་བ་རྣམས་དགོས་ཏེ། དེ་དག་ལེགས་པར་གྲུབ་པ་བྱས་པ་ཡིན། འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བ་གཉིས་ལས། དང་པོ་ནི། སློབ་མ་ལ་ཇི་ཙམ་བསྐུར་བའི་དབང་རྣམས་རང་རྒྱུད་ཀྱི་དམ་ཚིག་གསོ་བའི་བློས་བདག་འཇུག་གི་ཚུལ་གྱིས་ལེན་པ་དང༌། སློབ་མ་གཞུག་པའི་ཕྱིར་དམ་ཚིག་གི་གླུ་བླང་ཞིང་བདེན་པ་བསྒྲགས་པ་དང༌།
ཕྱི་ནང་གི་མཁའ་འགྲོ་མཉེས་པའི་ཕྱིར་དུ་འཇིག་རྟེན་དང་འཇིག་རྟེན་ལས་འདས་པའི་གཏོར་མ་འབུལ་དགོས་པ་རྣམས་གྲུབ་ཟིན་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མ་གཞུག་ཅིང་དབང་བསྐུར་བ་ལ། ལྷ་དང་སྐལ་བ་མཉམ་པའི་ཕྱིར་དུ་དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བའི་ཆོ་ག་གཉིས་ཡོད་པ་ལས། དང་པོ་འཇུག་པ་ལ། མཎྜལ་འབུལ་དང་གསོལ་བ་གདབ། ། མིག་རས་མེ་ཏོག་གཏད་ཅིང་བསང༌། ། དྲིས་ལན་བྱས་ཏེ་རྒྱུན་བཤགས་བྱ། ། ནང་གི་སེམས་བསྐྱེད་གསང་བར་གདམས། ། ནང་འཇུག་ཕྱག་འཚལ་དམ་ལ་བཞག །
གསོལ་གདབ་ཡེ་ཤེས་དབབ་བརྟན་བྱ། ། ལྷ་ལ་གསོལ་གདབ་ཁ་དོག་བརྟག ། མེ་ཏོག་དོར་དང་མིག་རས་བསལ། ། ལྷ་ངོ་བསྟན་པ་འཇུག་པའོ། ། ཞེས་པ་ལྟར་ལས། འཇུག་པའི་ཆོས་རྣམས་ཞུ་བའི་ཡོན་དུ་ལུས་ལོངས་སྤྱོད་དགེ་བའི་དངོས་པོ་དང་བཅས་པ་གླིང་བཞི་རི་རབ་ལྷ་མིའི་དཔལ་འབྱོར་ཕུན་སུམ་ཚོགས་པའི་རྣམ་པར་སྤྲུལ་ཏེ་ཕུལ་བར་མོས་ཏེ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་མཛོད། སངས་རྒྱས་ཀུན་གྱི་རང་བཞིན་སྐུ་སོགས་ནས། དེ་ཉིད་གྲུབ་པར་མཛོད་ཅེས་ལན་གསུམ་གྱིས་གསོལ་བ་བཏབ། དེ་ནས་དམིགས་པ་འདི་བཞིན་མཛོད།
ཁྱེད་རྣམས་སྐད་ཅིག་གིས་འཁོར་ལོ་བདེ་མཆོག་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ་རྒྱན་ཆ་ལུགས་ཡོངས་སུ་རྫོགས་པའི་སྐུ་ཅན་རེ་རེར་གྱུར་པར་མོས་པ་མཛོད། སྔོན་ཆད་འཁོར་ལོ་བདེ་མཆོག་གི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་སློབ་དཔོན་གྱིས་སུམྦྷ་སོགས་ཞལ་བཞི་པའི་སྔགས་བརྗོད་པས་བྱིན་གྱིས་བརླབས་པའི་མིག་དར་སེར་པོའམ་དམར་པོ་རེས་གདོང་གཡོགས་བྱིན་ཏེ། ཨོཾ་ཙཀྵུ་ནས་ཧཱུྃ་ཞེས་པས་གདོང་བཅིངས་ནས་དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་རྟེན་གྱི་སླད་དུ་ཨུ་དུམ་ཝཱ་ར་ལ་སོགས་པའི་མེ་ཏོག་གི་ཕྲེང་བ་རེ་ཡང་བྱིན་པར་མོས། ཨཱ་ཁཾ་ཝཱི་ར་ཧཱུྃ་ཞེས་པས་བྱིན་ནས། སློབ་དཔོན་གྱི་ཐུགས་ཀ་ནས་ཁཎྜ་རོ་ཧའི་ཚོགས་སོགས་ནས་བསྐྲད་པར་མོས་ཏེ། ལས་བུམ་གྱི་ཆུས་གཏོར་ཞིང་ཨོཾ་ཁཎྜ་རོ་ཧི་ཧཱུྃ་ཕཊ་ཅེས་བརྗོད་པས་བར་དུ་གཅོད་པ་ཐམས་ཅད་བསལ་བར་མོས་པ་མཛོད། དེ་ནས་རིགས་ངེས་པའི་ཕྱིར་སློབ་དཔོན་གྱིས། ཀྱེ་དགའ་བ་ལ་དགའ་ཁྱོད་སུ་ཡིན་ཞེས་དྲིས་པ་ལ་ལན་བཏབ་པར་མོས་ཏེ་འདིའི་རྗེས་ཟློས་མཛོད། བདེ་ཆེན་བདག་ནི་སྐལ་བཟང་ལའོ། །
ཡང་སློབ་དཔོན་གྱིས། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་དུ་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། ཞེས་པས་རིགས་ངེས་པར་བྱས། གསང་སྔགས་ནང་གི་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་སྙིང་གར་ཀུན་རྫོབ་བྱང་ཆུབ་སེམས་སོགས་ནས་རྩེ་ལྔ་པ་འོད་ཟེར་འཕྲོ་བ་དང་བཅས་པ་རེ་གསལ་བཏབ་ནས་འདིའི་རྗེས་ཟློས་མཛོད། ཨོཾ་སརྦ་ནས་མི་ཞེས་ཐམས་ཅད་རྣལ་འབྱོར་དུ་སེམས་བསྐྱེད་པ་དེ་ཉིད། སློབ་དཔོན་གྱིས་ཁྱེད་རྣམས་ཀྱི་སྙིང་གར་མེ་ཏོག་དང་བཅས་པའི་རྡོ་རྗེ་བཞག་སྟེ། ཨོཾ་སུ་ར་ཏི་ནས་སུ་ཁཾ་ཞེས་བརྗོད་པས་བརྟན་པར་བྱས།
དེ་ལྟར་སེམས་བསྐྱེད་པ་དེ་དང་འོག་ནས་འབྱུང་བའི་གསང་སྔགས་ཀྱི་ཀུན་དུ་སྤྱོད་པ་རྣམས་སྣོད་དང་མི་ལྡན་པའི་མདུན་དུ་མ་སྨྲ་ཞིག་ཅེས་གསང་བར་གདམས་པ་ནི། དེང་ཁྱོད་སོགས་ནས་མི་བྱའོ་ཞེས་པ་རྣམས་ནི་ཕྱིའི་འཇུག་པའོ། ། ནང་འཇུག་གི་སླད་དུ་ཁྱེད་རྣམས་དཀྱིལ་འཁོར་ལས་སྤྲོས་པའི་ཁྭ་གདོང་མ་ལ་སོགས་པའི་སྒོ་མ་རྣམས་ཀྱིས་དཀྱིལ་འཁོར་གྱི་ཤར་སྒོར་ཁྲིད་པར་མོས་ལ། དངོས་སུ་ནི་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་འདིའི་རྗེས་ཟློས་མཛོད། ཧཱུྃ་ཛཿཧཱུྃ། ཨཱ་ཁཾ་ཝཱི་ར་ཧཱུྃ་ཞེས་བརྗོད་ཅིང་ལུས་ཅུང་ཟད་དུད་པར་བྱོས་ཤིག དེ་ནས་ཕྱག་འཚལ་བ་ནི། དཀྱིལ་འཁོར་གྱི་ཤར་སྒོ་ནས་བླ་མ་དང་ཡི་དམ་དབྱེར་མེད་པ་ལ། ལུས་ངག་ཡིད་གསུམ་གུས་པའི་སྒོ་ནས་ཕྱག་འཚལ་བར་མོས་ལ། དཔྲལ་བར་ཐལ་མོ་སྦྱར་ཏེ་འདིའི་རྗེས་ཟློས་མཛོད།
ཨོཾ་ན་མ་ཏེ་ཧཱུྃ། མགྲིན་པར་སྦྱར་ཏེ་ན་མ་མི་ཧཱུྃ། སྙིང་གར་སྦྱར་ཏེ་ན་མོ་ན་མ་ཧཱུྃ་སྭཱ་ཧཱ་ཞེས་པས་ཕྱག་བྱས། ཡང་གནས་དེ་ཉིད་ནས་ཐལ་མོ་སྤྱི་བོར་སྦྱར་ལ་མཁའ་འགྲོ་མ་ལ་བདག་ལ་བྱིན་གྱིས་རློབས་ཤིག་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཝི་ར་སོགས་ནས་ཏིཥྛནྟུ་མཱཾ་ཞེས་དང༌། ཡང་འདོད་སྣམ་གྱི་སྟེང་ནས་གཡོན་སྐོར་གྱི་བྱང་སྒོར་ཕྱིན་ནས་ཐལ་མོ་སྙིང་གར་སྦྱར་ལ་ལཱ་མ་ལ་བདག་ལ་དབང་བསྐུར་ཅིག་སྙམ་པས་འདིའི་རྗེས་ཟློས་མཛོད། ཨོཾ་སརྦ་བཱི་ར་སོགས་ནས་ཨ་བྷི་ཥིཉྩ་ཏུ་མཱཾ་ཞེས་དང༌། དེ་བཞིན་དུ་ནུབ་སྒོ་ནས་ཐལ་མོ་དཔྲལ་བར་སྦྱར་ཏེ་ཁཎྜ་རོ་ཧཱ་ལ་ཆོས་སྟོན་པར་གསོལ་བའི་ཡིད་ཀྱིས། ཨོཾ་སརྦ་ནས་པྲ་ཝརྟ་ཡ་མཱཾ་ཞེས་དང༌། དེ་ནས་ལྷོ་སྒོར་ཕྱིན་ལ་ཐལ་མོ་སྤྱི་གཙུག་ཏུ་སྦྱར་ཏེ་གཟུགས་ཅན་མ་ལ་ཕྲིན་ལས་བཞི་གསོལ་བའི་ཡིད་ཀྱིས།
ཨོཾ་སརྦ་སོགས་ནས་ཀརྨ་ཀུརྦནྟུ་མཱཾ་ཞེས་དང༌། སླར་ཡང་ཤར་སྒོར་ཕྱིན་ནས་འཁོད་པ་ལ། སློབ་དཔོན་གྱིས་ཁྱེད་རྣམས་གསང་བ་ཆེན་པོ་ཡོངས་སུ་འཛིན་པར་སྤྲོའམ་ཞེས་དྲི་བ་ནི། དུས་གསུམ་སོགས་ནས་ཁྱོད་འདོད་དམ་ཞེས་དྲིས་པ་ལ་ལན་བཏབ་པ་འདིའི་རྗེས་ཟློས་མཛོད། བདག་ནི་རབ་ཏུ་འཚལ་ལགས་སོ་ཞེས་ལན་བཏབ། དེ་ནས་རྒྱུད་དག་པར་བྱ་བའི་སླད་དུ་དམིགས་པ་འདི་བཞིན་མཛོད། དཀྱིལ་འཁོར་གྱི་དབུས་སུ་བླ་མ་དང་གཉིས་སུ་མེད་པའི་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྲིན་ཕུང་འཐིབ་ལྟར་བཞུགས་པའི་མོས་པ་བྱས། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ། ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་ཚུལ་བཞིན་དུ་བཤགས་པར་བགྱིའོ་སྙམ་པ་དང༌། འཁོར་འདས་ཀུན་གྱི་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་སྙམ་པ་དང༌།
སངས་རྒྱས་ཐམས་ཅད་ཀྱིས་ཉེ་བར་བསྟན་པའི་དོན་དམ་པ་བྱང་ཆུབ་ཀྱི་སེམས་སྟོང་པ་ཉིད་ཀྱི་བདག་ཉིད་ཅན་དེ་བདག་གིས་ཀྱང་བསྒོམ་པར་བགྱིའོ་སྙམ་དུ་ཡི་དམ་འཆའ་བ་དང༌། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། བདག་གཞན་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་སྙམ་པ་སྨོན་པའི་བདག་ཉིད་ཅན་དང༌། དེའི་ཆེད་དུ་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པ་འཇུག་པའི་བདག་ཉིད་ཅན་དང༌། དེ་ལྟར་བགྱིས་པའི་དགེ་བའི་རྩ་བ་དེས་བདག་གིས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་རྫོགས་པའི་སངས་རྒྱས་ཐོབ་པར་ཤོག་ཅིག་སྙམ་པ་ཡོངས་སུ་བསྔོ་བ་སྟེ། དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཐུན་མོང་མ་ཡིན་པའི་ཡན་ལག་བདུན་པ་རྡོ་རྗེ་གུར་ནས་འབྱུང་བ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ནས། འགྲུབ་པར་ཤོག་ཅེས་པས་རྒྱུན་བཤགས་ལན་གསུམ་དང༌། སླར་ཡང་དེ་དག་གི་སྤྱན་སྔར་རིགས་ལྔ་སྤྱི་དང་ཁྱད་པར་གྱིས་བསྡུས་པའི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད།
སྲས་བཅས་སངས་རྒྱས་སོགས་ནས་འདས་ལ་འགོད་ཅེས་པ་དམ་ཚིག་བཟུང་བ་ཁས་བླངས་ནས། དེ་ལས་མི་འདའ་བའི་ཕྱིར་དམ་ལ་བཞག་པ་བཞི་ལས། ཐོག་མར་ཕན་ཡོན་གྱི་སྒོ་ནས་དམ་ལ་བཞག་པ་ནི། སློབ་དཔོན་གྱིས་ཁྱེད་རྣམས་ཀྱི་ལག་པ་ནས་བཟུང་སྟེ་དེང་ཁྱོད་ནས་བརྗོད་པར་མི་བྱའོ་ཞེས་དང༌། ཉེས་དམིགས་ཀྱི་སྒོ་ནས་དམ་ལ་བཞག་པའི་སླད་དུ་ཁྱེད་རྣམས་ཀྱི་སྤྱི་བོར་རྡོ་རྗེ་བཞག་ཅིང་དྲིལ་བུ་དཀྲོལ་བ་དང་བཅས་ཏེ། འདི་ནི་ནས་འགས་པར་བྱེད་དོ་ཞེས་དང༌། ཕན་ཡོན་ཉེས་དམིགས་གཉིས་ཀའི་སྒོ་ནས་དམ་ལ་བཞག་པའི་ཕྱིར་སྙིང་གར་རྡོ་རྗེ་བཞག་སྟེ། ཨོཾ་ཧེ་རུ་ཀ་ནས་དྲལ་ཏེ་གཤེགས། མནའ་ཆུ་བླུད་པའི་སྒོ་ནས་དམ་ལ་བཞག་པ་ནི། དྲི་བཟང་གི་ཆུ་བདུད་རྩི་ལྔ་དང་བསྲེས་པ་ཨོཾ་ཨཱཿཧཱུྃ་གིས་བྱིན་གྱིས་བརླབས་པ་བྱིན་ཏེ།
འདི་ནི་ནས་ཋ་ཋ་ཞེས་དང༌། བླ་མའི་བཀའ་མཉན་པའི་སྒོ་ནས་དམ་ལ་བཞག་པའི་སླད་དུ་སྤྱི་བོར་རྡོ་རྗེ་བཞག་སྟེ། དེང་ནས་བརྩམས་ཏེ་ནས་འགྱུར་ཏ་རེ་ཞེས་པ་སྟེ་དམ་བཞག་བཞི་སོང་ནས། དེ་ནས་ཡེ་ཤེས་དབབ་པའི་སྔོན་དུ་མཎྜལ་འབུལ་བ་འདིར་མ་བཤད་ཀྱང༌། ཕྱག་ལེན་ལ་ཁ་བསྐང་བར་མཛད་པས་ཡེ་ཤེས་དབབ་པ་ཞུ་བའི་ཡོན་དུ་མཎྜལ་ཕུལ་མཛོད། དེ་ལྟར་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དེ་བཞིན་གཤེགས་ནས་གསོལ་ཞེས་གསོལ་བ་བཏབ་ནས་དམིགས་པ་འདི་བཞིན་མཛོད། ཁྱེད་རྣམས་དངོས་པོ་དང་མཚན་མ་གང་ལའང་མ་ཞེན་པར་ཕྱི་ནང་གི་བསྡུས་པའི་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ནམ་སྒྱུ་མ་ལྟ་བུའི་རང་བཞིན་དུ་ཤེས་པར་བྱས་ལ། དེའི་ངང་ལས་ཁྱེད་རྣམས་འཁོར་ལོ་བདེ་མཆོག་ཞལ་གཅིག་ཕྱག་གཉིས་སོགས་ནས་རྐང་མཐིལ་གཉིས་སུ་ཡི་གེ་ཛྷེཾ་དམར་པོ་དྲག་ཅིང་བཟོད་པར་དཀའ་བ་རྣམས་གསལ་བཏབ་ནས། སློབ་དཔོན་ལ་མོས་གུས་དྲག་ཏུ་བྱས་པས་དེའི་ཐུགས་ཀ་ནས་འོད་ཟེར་འཕྲོས་སོགས་ནས་བདེ་མཆོག་ལྷ་ལྔའི་རྣམ་པ་དཔག་ཏུ་མེད་པ་བྱོན་ནས།
ཁྱེད་རྣམས་ཀྱི་སྤྱི་བོའི་གཙུག་བ་སྤུའི་བུ་ག་རྣམས་ནས་མཚོ་ལ་ཁ་བ་བབ་པ་ལྟར་སིབ་ཀྱིས་ཐིམ་པས་ཁྱེད་རྣམས་ཀྱི་ལུས་ངག་ཡིད་གསུམ་བྱིན་གྱིས་བརླབས་པར་མོས་པ་མཛོད། དེའི་ཚེ་ལས་ཀྱི་རྡོ་རྗེས་ཟླ་མཚན་དང་ལྡན་པའི་བུད་མེད་ཀྱི་མདོམས་དཀྲིས་ཀྱི་རས་དང་བྱི་ལ་ནག་པོའི་བྲུན། བདུད་རྩི་ལྔ་རྣམས་གུ་གུལ་དང་བསྲེས་ཏེ་ཞིབ་མོར་བཏགས་པ་རོ་སོལ་གྱི་མེ་ལ་བསྲེགས་པས་བདུག་ཅིང༌། སློབ་དཔོན་གྱིས་རྡོ་རྗེ་ཁྲག་འཐུང་དྲག་པོའི་ང་རྒྱལ་དང་ལྡན་པས་རྡོ་རྗེ་གསོར་ཞིང་དྲིལ་བུ་དཀྲོལ་བ་དང་བཅས་ཏེ། ཡི་གེ་ཉི་ཤུ་རྩ་གཉིས་པའི་སྔགས་ཀྱི་མཇུག་ཏུ་ཨཱ་ཝེ་ཤ་ཡ་སོགས་བརྗོད་པས་དབབ། དེ་ལྟར་བྱས་པས་སྐུ་བབ་ན་ནམ་མཁའ་ལ་འཕར་བ་དང༌། གསུང་བབ་ན་དགེ་བ་དང་མི་དགེ་བ་ལ་སོགས་པ་ལུང་སྟོན་པ་དང༌། ཐུགས་བབ་ན་འཇིག་རྟེན་གསུམ་མངོན་པར་ཤེས་པ་སོགས་འབྱུང་ལ། གལ་ཏེ་གསུང་བབ་པ་ལས་སྨྲ་བར་མ་འདོད་ན། སློབ་མ་དེ་གོས་དཀར་མོར་དམིགས་ལ་དེའི་ལྕེ་ལ་ཡི་གེ་ཨ་དམར་པོ་བཀོད་དེ།
བྲུ་ཧི་བཛྲ་ཞེས་བྱ་བའམ། ཨོཾ་མགོན་པོ་ཆེན་པོ་རྡོ་རྗེ་ཆོས། ། འོད་དཔག་མེད་པ་བདེ་བ་ཆེ། ། འདོད་ཆགས་ཆེན་པོས་ཆོས་གསུངས་ཤིག ། དགེ་དང་མི་དགེ་གང་ཡིན་སྨྲོས། ། ཞེས་བརྗོད་པས་ལུང་སྟོན་པར་འགྱུར་རོ། ། ཡང་སྐུ་བབ་པས་འཕར་ཚབས་ཤིན་ཏུ་ཆེ་ན། དེའི་མགོ་བོའི་སྟེང་དུ་ལཾ་ལས་བྱུང་བའི་གསེར་གྱི་ས་གཞི་གྲུ་བཞི་ཤིན་ཏུ་ལྗིད་པ། དེའི་སྟེང་དུ་སྣ་ཚོགས་རྡོ་རྗེས་མནན་པར་བསམས་ན་མི་གཡོ་བར་འགྱུར་རོ། ། གང་ལྟར་ཡང་རུང་སྟེ་ཡེ་ཤེས་ཕེབས་པ་བརྟན་པར་བྱ་བའི་ཕྱིར་ཁྱེད་རྣམས་ཀྱི་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ།
ཏིཥྛ་བཛྲ་ཞེས་པས་བརྟན་པར་བྱའོ། ། དེ་ནས་དཀྱིལ་འཁོར་དུ་སློབ་མ་གཞུག་པའི་ཕྱིར། དཀྱིལ་འཁོར་པ་ལ་གསོལ་བ་བཏབ་ཅིང་བདེན་པའི་བྱིན་གྱིས་བརླབ་པ་བྱ་བ་སློབ་དཔོན་གྱིས་བགྱི་སྟེ། དེའང་འདི་ལྟར་སློབ་དཔོན་གྱིས་རྡོ་རྗེ་དྲིལ་བུ་འཛིན་པས། ཨོཾ་དེ་བཞིན་གཤེགས་པ་ནས་དེ་བཞིན་ཤོག་ཅེས་བྱ་བ་ལན་གསུམ་བརྗོད། དེ་ནས་དངོས་གྲུབ་ཀྱི་མཚན་ལྟས་བརྟག་པའི་ཕྱིར། ཁྱེད་རྣམས་སྤྱན་སྤྱན་རས་དང་བཅས་པས་དཀྱིལ་འཁོར་གྱི་བར་སྣང་ལ་བལྟས་པས་ཁ་དོག་གི་བྱེ་བྲག་གང་སྣང་བ་ངེད་ལ་སྨྲ་དགོས་པས། ཀྱེ་ཁྱེད་ཀྱི་མིག་ལམ་ལ་ཅི་སྣང་ཞེས་དྲི། དེས་ཀྱང་དཀར་པོ་ལ་སོགས་པ་ཇི་ལྟར་སྣང་བ་བཞིན་སྨྲ་བར་བྱའོ། ། དེའང་དཀར་པོས་ཞི་བ།
སེར་པོས་རྒྱས་པ། དམར་པོས་དབང༌། སྔོན་པོས་དྲག་ཤུལ། སྣ་ཚོགས་མཐོང་ན་ཕྲིན་ལས་ཐམས་ཅད་འགྲུབ་ཅེས་ལུང་བསྟན་ནོ། ། དཀྱིལ་འཁོར་ལ་མེ་ཏོག་དོར་བ་ནི། སྔར་གྱི་མེ་ཏོག་དེ་ཏྲཾ་ལས་བྱུང་བའི་རིན་པོ་ཆེའི་མེ་ཏོག་དུ་གྱུར་ཅེས་བྱིན་གྱིས་བརླབས་ལ། འདི་ན་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་གཙོ་འཁོར་ཐ་དད་ཀྱི་རྣམ་པར་སྣང་ཡང༌། དོན་ལ་དེ་བཞིན་གཤེགས་པའི་ཡེ་ཤེས་གཅིག་ཉིད་དུ་མའི་རྣམ་པར་སྣང་བ་མ་གཏོགས། བཟང་ངན་གྱི་ཁྱད་པར་ཅུང་ཟད་ཀྱང་མེད་མོད། རང་རང་གི་རང་རིགས་ཀྱི་ལྷ་གང་ཡིན་པ་ཞིག་ལ་འབབ་པར་ཤོག་ཅིག་སྙམ་པས་ལྟོས་པ་མེད་པར།
པྲ་ཏཱིཙྪ་བཛྲ་ཧོཿཞེས་གསུང་ཞིང་དོར་ཅིག་ཅེས་འདོར་དུ་གཞུག་གོ ། དེ་ལ་མེ་ཏོག་ལྷུང་བའི་བྱེ་བྲག་གིས་རིགས་ཀྱི་ལྷ་གང་ཡིན་པ་དང༌། དངོས་གྲུབ་འགྲུབ་པའི་བྱེ་བྲག་རྟོགས་པར་བྱ་སྟེ། དེའང་རྡུལ་ཚོན་དུ་སྐུ་གཟུགས་དངོས་བཞག་པའམ། རས་བྲིས་ལྟ་བུ་ཡིན་ན་ལྷའི་མཛོད་སྤུའམ། གཙུག་ཏོར་རམ། དབུ་ལ་ལྷུང་ན་མཆོག་གི་དངོས་གྲུབ་འགྲུབ། སྤྱན་ནམ་ཞལ་ལ་ལྷུང་ན་སྔགས་ཀྱི་དངོས་གྲུབ་འགྲུབ། སྐུ་སྟོད་ལ་དངོས་གྲུབ་མཆོག རྐེད་པ་ལ་འབྲིང༌།
སྐུ་སྨད་ལ་ཐ་མ། སྐུ་གཟུགས་དང་ཉེ་ན་དངོས་གྲུབ་མྱུར། ཤིན་ཏུ་རིང་ན་དངོས་གྲུབ་རིང༌། ལྷ་གཉིས་ཀྱི་བར་དུ་ལྷུང་ན་གང་ལ་ཉེ་བ་དེའི་རིགས་དང་དངོས་གྲུབ་འགྲུབ། མཉམ་ན་རང་གང་མོས་པ་དེའི་རིགས་ཡིན་ནོ། ། གལ་ཏེ་རྩིག་པའི་ཕྱི་རོལ་དུ་ལྷུང་ན་ལན་གསུམ་བར་དུ་བསྐྱར། དེ་ལྟར་བྱས་ཀྱང་དེར་ལྷུང་ན་དངོས་གྲུབ་ཕྲ་མོ་ཙམ་ལས་མི་འགྲུབ་ཅིང༌། རྡོ་རྗེའི་རྭ་བའི་ཕྱི་རོལ་དུ་ལྷུང་ན་སྐལ་བ་མེད་པ་ཡིན་པས་གཟུང་བར་མི་བྱའོ་ཞེས་ཀྱང་བཤད་དོ། ། མེ་ཏོག་དེ་ཉིད་གང་ལ་ཕོག་པའི་ལྷས་ཁྱེད་རྣམས་ཀྱི་སྤྱི་བོར་བཅིང་བའི་མོས་པ་དང་བཅས་ཏེ་སློབ་དཔོན་གྱི་མེ་ཏོག་བླངས་པ་ཁྱེད་རྣམས་ཀྱི་སྤྱི་བོར་བཞག་སྟེ། པྲ་ཏི་གྲྀཧྞ་སོགས་བརྗོད་དེ་སྤྱི་བོར་བཞག
ཁྱེད་རྣམས་ཀྱི་མིག་གཉིས་སུ་ཨོཾ་ཡིག་འབར་བ་རེ་དང་སྙིང་གར་ཧཱུྃ། དཔྲལ་བར་རཾ་རེ་གསལ་ཐོབ་མཛོད་ལ། ཧཱུྃ་གི་བསྐུལ་བས་རཾ་གྱི་མེས་སྒྲིབ་པ་བསྲེགས། ཨོཾ་གྱི་འོད་ཀྱིས་གསལ་བར་བྱས་ནས། མ་རིག་པའི་ལིང་ཐོག་དང་མིག་རས་ལྷན་ཅིག་བསལ་ཏེ། ཧེ་རུ་ཀ་དཔལ་སོགས་ནས་ཧཱུྃ་སྭཱ་ཧཱ། ཞེས་བརྗོད་ཅིང་གདོང་གཡོགས་བསལ་ཏེ། དཀྱིལ་འཁོར་བལྟ་བར་བསྐུལ་བ་ནི། ཨོཾ་དཀྱིལ་འཁོར་ནས་བརྩོན་པར་གྱིས་ཞེས་བལྟ་བར་བསྐུལ་ནས། གང་ལ་བལྟ་བའི་དཀྱིལ་འཁོར་ནི།
འདི་ན་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་རྟེན་དང་བརྟེན་པར་བཅས་པའི་དཀྱིལ་འཁོར་གྱི་ལྷ་ཚོགས་བཞུགས་ཏེ། དེའང་ཕྱི་རོལ་རྡོ་རྗེའི་ས་གཞི་རྭ་བ། དྲྭ་བ་གུར་བླ་རེ། ཕྱི་རོལ་དུ་མདའི་དྲྭ་བ་དང་ཡེ་ཤེས་ཀྱི་མེ་རི་འབར་བ་དང་བཅས་པའི་སྲུང་བའི་འཁོར་ལོའི་ནང་དུ། དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་ཆོས་ཀྱི་འབྱུང་གནས་ཀྱི་ནང་དུ་ཆུད་པའི་འབྱུང་བཞི་རི་རབ་དང་བཅས་པའི་སྟེང་དུ། སྣ་ཚོགས་པདྨའི་ལྟེ་བར་སྣ་ཚོགས་རྡོ་རྗེ་ཆེན་པོ་ཤར་དཀར། བྱང་ལྗང༌། ནུབ་དམར། ལྷོ་སེར། དབུས་སྔོ་བའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་སོགས་དཀྱུས་ལྟར་བརྗོད་པའམ།
བསྡུ་ན་རྟ་བབས་བཞིས་མཛེས་ཤིང༌། རྩིག་པ་རིམ་པ་ལྔ་དང་ལྡན་པའི་སྟེང་དུ་ཕ་གུ་དང༌། དྲྭ་ཕྱེད་དང༌། མདའ་ཡབ་དང༌། པུ་ཤུ་རྣམས་ཀྱིས་མཛེས་པར་བྱས་པ་ཞེས་པ་ཙམ་གྱིས་ཐུས། དེའི་ནང་གི་ལྷ་སྣམ་ཤར་དཀར། བྱང་ལྗང༌། ནུབ་དམར། ལྷོ་སེར། དབུས་སྔོ་བའི་གྲྭ་བཞིར་དཔག་བསམ་གྱི་ཤིང་གིས་ཁ་བརྒྱན་པའི་བདུད་རྩིས་གང་བའི་བུམ་པ་གཉིས་གཉིས་ཏེ་བརྒྱད་ཀྱིས་མཛེས་པ།
དེའི་དབུས་སུ་སྣ་ཚོགས་པདྨ་འདབ་མ་བརྒྱད་པ་མུ་ཁྱུད་ལ་གྲི་གུག་གི་རྭ་བས་བསྐོར་བའི་ལྟེ་བར་འཇིགས་བྱེད་དང་དུས་མཚན་བརྩེགས་པའི་སྙིང་གར་ཉི་མའི་གདན། ཕྱོགས་ཀྱི་འདབ་མ་བཞི་ལ་རོའི་སྙིང་གར་ཟླ་བའི་གདན། མཚམས་ཀྱི་འདབ་མ་བཞི་ལ་ཟླ་བའི་སྟེང་དུ་བུམ་པ་ལ་གནས་པའི་ཐོད་པ་བདུད་རྩིས་གང་བ་དང་བཅས་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་ཤར་དུ་མཁའ་འགྲོ་མ་སྔོན་མོ། བྱང་དུ་ལཱ་མ་ལྗང་གུ། ནུབ་ཏུ་ཁཎྜ་རོ་ཧཱ་དམར་པོ། ལྷོར་གཟུགས་ཅན་མ་སེར་མོ་ཐམས་ཅད་ཀྱང་ཞལ་གཅིག་སོགས་ནས་གཡོན་བསྐུམ་པའི་སྟབས་ཀྱི་བཞུགས་པ་སྟེ་བཞིས་བསྐོར་བའི་དབུས་སུ་བཅོམ་ལྡན་འདས་འཁོར་ལོ་བདེ་མཆོག་སྐུ་མདོག་ཨིནྡྲ་ནཱི་ལ་སོགས་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་དང་བཅས་པ་ནི་བརྟེན་པ་ལྷ་སྟེ། མདོར་ན་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་རྣམས་གདོས་བཅས་ཀྱི་རྣམ་པའམ། ཙ་ཀ་ལིར་བྲིས་པ་ལྟ་བུ་མ་ཡིན་པར་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མཇལ་སྙམ་དུ་མོས་པ་མཛོད། དེ་དག་ནི་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་ཡིན་ནོ། །
གཉིས་པ་དཀྱིལ་འཁོར་དུ་ཞུགས་ནས་དབང་བསྐུར་བ་ལ། རང་དོན་ཕུན་སུམ་ཚོགས་པ་རྡོ་རྗེ་སློབ་མའི་དབང་དང༌། གཞན་དོན་ཕུན་སུམ་ཚོགས་པ་རྡོ་རྗེ་སློབ་དཔོན་དུ་དབང་བསྐུར་བ་གཉིས་ལས། ཡོན་དབུལ་གསོལ་གདབ་དབང་སྟེགས་གཞག ། བྱུར་བསལ་ཤིས་བརྗོད་དབང་ལྔ་བསྐུར། ། བཟླས་ལུང་སྦྱིན་གཟུང་སློབ་མའི་དབང༌། ། ཞེས་པ་ལྟར་ལས། ཐོག་མར་རྡོ་རྗེ་སློབ་མའི་དབང་རྣམས་ཞུ་བའི་ཡོན་དུ་མཎྜལ་འབུལ་བ་མཛོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཇི་ལྟར་སངས་རྒྱས་ནས་སྩལ་དུ་གསོལ་ཞེས་གསོལ་བ་བཏབ་ནས།
དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་སོགས་ནས་འཁོར་ལོ་བདེ་མཆོག་གི་ང་རྒྱལ་གྱིས་འཁོད་པར་མོས་པ་མཛོད། དེ་ལ་བྱུར་བསལ་བའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྙིང་ག་ནས་སྡིག་པའི་ས་བོན་ཀཾ་ནག་པོའི་རྣམ་པས་སྣ་སྒོར་ཐོན། སྡིག་པ་རྭ་ཅན་གྱི་རྣམ་པར་གྱུར་པ་དེ་ཉིད་མདུན་གྱི་ཏིལ་ལམ་ཡུངས་ཀར་ལ་ཐིམ་པ་དེ་ལ་ཧཱུྃ་བཞི་བཟླ་ཞིང༌། ཡུངས་ཀར་དེ་སློབ་དཔོན་ནམ་ལས་ཀྱི་རྡོ་རྗེའི་ལག་པ་གཡས་དང་གཡོན་པའི་ཁུ་ཚུར་གྱིས་བཟུང་ལ་ཁྱེད་རྣམས་ལ་གཡས་པས་གཡས་སུ། གཡོན་པས་གཡོན་དུ། གཉིས་ཀས་གཡས་སུ་བསྐོར་ཞིང་མེ་ཆུར་དོར་ལ། ཨོཾ་སརྦ་སོགས་ནས་སྭཱ་ཧཱ་ཞེས་ལན་གསུམ། སླར་ཡང་དྲི་ཆབ་ཀྱི་ཕྱག་རྒྱ་དང་བཅས་ཏེ། ཨོཾ་ཤྲཱི་བཛྲ་ཧེ་ཧེ་སོགས་བརྗོད།
བདུག་སྤོས་ཀྱི་ཕྱག་རྒྱ་དང་ཧཱུྃ་བཟླ་ཞིང་སརྫ་ར་ཛའི་སྤོས་ཀྱིས་བདུག་པར་བྱའོ། ། དེ་ནས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་སོགས་ནས་ས་མཱ་ཛཿཞེས་པས་སྤྱན་དྲངས་ཏེ། དབང་གི་ལྷའི་མདུན་གྱི་ནམ་མཁའི་ལྟོས་ཐམས་ཅད་ཁྱབ་པར་བཞུགས་ཏེ། དེ་རྣམས་ཀྱི་གདུགས་རྒྱལ་མཚན་སོགས་ནས་སློབ་དཔོན་དང་བཅས་པས་བཀྲ་ཤིས་ཀྱི་ཆོ་ག་བྱས་པར་བསམས་ལ། ལས་ཀྱི་རྡོ་རྗེས་རྣམ་རྒྱལ་བུམ་པ་བཏིག སློབ་དཔོན་གྱིས་རྡོར་དྲིལ་འཛིན་པས་མེ་ཏོག་འཐོར་བ་དང་བཅས་ཏེ། ཕུན་སུམ་ཚོགས་པ་ནས་བཀྲ་ཤིས་དང་བདེ་ལེགས་ཀྱིས་ཁྱབ་པར་གྱུར་ཅིག་ཅེས་པ་དེ་རྣམས་ཀྱིས་སྦྱོར་བའི་ཆོ་ག་རྣམས་གྲུབ་ནས། དངོས་གཞི་དབང་བསྐུར་བ་ལ་འདི་ལྟར་ངེས་པ་བྱ་སྟེ། དོན་དམ་ལྷན་ཅིག་སྐྱེས་པ་སོགས་ནས་འདི་རྣམས་ལ་གོ་བ་རྙེད་པ་གལ་ཆེ་ཞེས་པའི་བར་གྱི་སྦྱང་གཞི་སྦྱོང་བྱེད་སོགས་ཀྱི་བརྡ་སྐྲོད་རྣམས་སྤྲོ་ན། ཀྱེ་རྡོ་རྗེའི་དབང་བཤད་ལུང་རིགས་མན་ངག་གི་སྙིང་པོ་བསྡུས་པ་ལྟར་བརྗོད་ཀྱང་ལེགས།
གལ་ཏེ་མ་བརྗོད་ཀྱང་འགལ་བ་མེད་ལ་གང་ལྟར་ཡང་རིག་པའི་དབང་ལྔའི་ཐོག་མར་མི་བསྐྱོད་པ་ཆུའི་དབང་བསྐུར་བའི་སླད་དུ་དམིགས་པ་འདི་བཞིན་མཛོད། སློབ་དཔོན་གྱིས་ལས་བུམ་གྱི་ཆུ་དང་ཁཎྜ་རོ་ཧས་བསང༌། སྭ་བྷཱ་ཝ་སོགས་བརྗོད་པས་ཁྱེད་རྣམས་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས། གཉིས་ཀའང་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ་སོགས་ནས་མཉམ་པར་སྦྱོར་བའི་དཔྲལ་བར་ཨོཾ་སོགས་ནས་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་པ་དེ་ལ་སློབ་དཔོན་གྱིས་ཛཿཧཱུྃ་བཾ་ཧོཿཞེས་བརྗོད་པས་ཁྱེད་རྣམས་ལ་ཐིམ། ཛཿཧཱུྃ་བཾ་ཧོཿཞེས་བརྗོད་པས་དབང་རྫས་ལ་ཐིམ། སློབ་དཔོན་གྱིས་རྣམ་རྒྱལ་བུམ་པའི་ཆུ་ཁ་རྒྱན་གྱིས་དབང་རྫས་ལ་འཐོར་བ་དང་བཅས་ཏེ། ཨོཾ་སརྦ་ཏ་ཐཱ་ག་ཏ་སོགས་ཀྱིས་དབང་རྫས་ལ་དབང་བསྐུར་བས་དབང་རྫས་ཀྱི་ལྷ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། སྔར་སློབ་དཔོན་གྱི་ཐུགས་ཀའི་ས་བོན་གྱི་འོད་ཟེར་གྱིས་སྤྱན་དྲངས་པའི་དབང་གི་ལྷ་དེ་བཞིན་གཤེགས་པ་རིགས་ལྔ་རིག་མ།
སེམས་དཔའ་སེམས་མ། ཁྲོ་བོ་དང་ཁྲོ་མོ་བཅས་པའི་དབང་གི་ལྷ་དཔག་ཏུ་མེད་པ་མདུན་གྱི་ནམ་མཁར་བཞུགས་པ་དེ་རྣམས་ལ་གསོལ་བ་འདེབས་པ་འདིའི་རྗེས་ཟློས་མཛོད། རྡོ་རྗེ་ཅན་གྱི་ནས་གསོལ་ཞེས་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་རྣམས་ཀྱིས་བཀྲ་ཤིས་བརྗོད། སེམས་མ་རྣམས་ཀྱིས་རྡོ་རྗེའི་གླུ་ལེན། ཁྲོ་བོ་ཁྲོ་མོས་བགེགས་བསྐྲད། རིག་མ་རྣམས་ཀྱིས་བུམ་པ་དཀར་པོ་བྱང་ཆུབ་ཀྱི་སེམས་ཀྱིས་ཆུས་གང་བས་དབང་བསྐུར་བའི་མོས་པ་མཛོད་ཅེས་བརྗོད་ལ། སློབ་དཔོན་གྱིས་རྣམ་རྒྱལ་བུམ་པ་སློབ་མའི་སྤྱི་བོར་བཞག་ལ། དབང་བསྐུར་རྡོ་རྗེ་སོགས་ནས་ཤྲཱི་ཡེ་ཧཱུྃ་ཞེས་གསུང་ཞིང་དབང་བསྐུར་བས་ལུས་ཐམས་ཅད་གང༌། སྒོ་གསུམ་གྱི་དྲི་མ་དག
ཆུའི་ལྷག་མ་ཡར་ལུད་པ་ལས་ཁྱེད་རྣམས་ཀྱི་སྤྱི་བོར་མི་བསྐྱོད་པ་རེ་རེས་དབུར་བརྒྱན་པར་མོས་པ་མཛོད། སླར་ཡང་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ནམ་མཁར་བཞུགས་པའི་དབང་གི་ལྷ་རྣམས་ལས་མི་བསྐྱོད་པ་གཙོ་བོར་གྱུར་པའི་དབང་ལྷ་གཉིས་པ་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱོན་པ་ཁྱེད་རྣམས་ཀྱི་ལུས་ལ་ཐིམ་པར་མོས་པ་མཛོད། དེ་ལྟར་ཁྱེད་རྣམས་མི་བསྐྱོད་པའི་རང་བཞིན་དུ་གནས་པ་དེ་ལ་ནམ་མཁར་གནས་པའི་མེ་ཏོག་མ་ལ་སོགས་པའི་ལྷ་མོ་རྣམས་ཀྱི་ཉེ་བར་སྤྱོད་པ་རྣམས་ཀྱིས་མཆོད་པར་མོས་པ་མཛོད། ཨོཾ་བཛྲ་པུཥྤེ་སོགས་བརྗོད། དེ་ལྟར་ན་མི་བསྐྱོད་པའི་སྒོ་ནས་སོགས་ཀྱིས་རྟོགས་བསྐྱེད་བྱ། རིན་ཆེན་འབྱུང་ལྡན་ཅོད་པཎ་གྱི་དབང་ལ་སློབ་མ་དང་དབང་རྫས་དབུ་རྒྱན་བསང་སྦྱངས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཏྲཾ་ལས་རིན་པོ་ཆེ་ཏྲཾ་གིས་མཚན་པ་ལས། གཉིས་ཀའང་རིན་ཆེན་འབྱུང་ལྡན་ཧེ་རུ་ཀ་སོགས་ཀྱིས་བསྐྱེད་ལ། གནས་གསུམ་བྱིན་གྱིས་བརླབ། ཡེ་ཤེས་པ་གཞུག
དབང་རྫས་ལ་དབང་བསྐུར། ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར་པ་བལྟས་ཏེ། ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པའི་རྗེས་ཟློས་མཛོད། རིན་ཆེན་ཅན་གྱི་སོགས་ཀྱིས་གསོལ་བ་བཏབ་པས། ནམ་མཁར་བཞུགས་པའི་དབང་ལྷ་རྣམས་དང་སློབ་དཔོན་ལྷན་ཅིག་པས་རིན་འབྱུང་གི་རང་བཞིན་ཅན་གྱི་དབུ་རྒྱན་ཐོགས་ཏེ་ཁྱེད་རྣམས་ཀྱི་སྤྱི་བོར་བཅིངས་ཏེ། དབང་བསྐུར་རྡོ་རྗེ་སོགས་དང༌། དེ་བརྟན་པའི་སླད་དུ་ཨོཾ་བཛྲཱི་བྷ་ཝ་སོགས་ཀྱིས་བུམ་པའི་ཆུས་དབང་བསྐུར་ཞིང་ལུད་པ་ལས་རྣ་ལྟག་གཡས་པར་རིན་ཆེན་འབྱུང་ལྡན་གྱི་དབུར་བརྒྱན། དབང་ལྷ་ལས་རིན་ཆེན་འབྱུང་ལྡན་གཙོ་བོར་གྱུར་པའི་དབང་ལྷ་བསྟིམས་ནས་མཆོད་དེ་རིན་ཆེན་འབྱུང་ལྡན་གྱི་སྒོ་ནས་སོགས་རྟོགས་བསྐྱེད་བྱ། དེ་བཞིན་དུ་འོག་མ་རྣམས་ལའང་སོ་སོའི་དབང་རྫས་སྐུ་མདོག་ཕྱག་མཚན་སོགས་སྒོས་ཆོས་ཀྱི་ཁྱད་པར་མ་གཏོགས་དེས་འགྲེའོ། ། འོད་དཔག་མེད་རྡོ་རྗེའི་དབང་ལ་སློབ་མ་དང་དབང་རྫས་རྡོ་རྗེ་བསང་སྦྱངས།
སྟོང་པའི་ངང་ལས་པདྨ་དང་ཉི་མའི་སྟེང་དུ་ཨཾ་ལས་པདྨ་ཨཾ་གིས་མཚན་པ་ལས། གཉིས་ཀའང་འོད་དཔག་མེད་ཧེ་རུ་ཀ་བསྐྱེད་ནས། གནས་གསུམ་བྱིན་བརླབ། ཡེ་ཤེས་པ་གཞུག དབང་རྫས་ལ་དབང་བསྐུར། ཞུ་བ་ལས་བྱུང་བའི་རྡོ་རྗེར་བལྟས་ལ། ནམ་མཁར་བཞུགས་པའི་དབང་ལྷ་ལ་གསོལ་བ་འདེབས་པའི་རྗེས་ཟློས་མཛོད། པདྨ་ཅན་གྱི་སོགས་བརྗོད། ནམ་མཁར་བཞུགས་པའི་དབང་ལྷ་དང་སློབ་དཔོན་ལྷན་ཅིག་པས་འོད་དཔག་མེད་པའི་རང་བཞིན་ཅན་གྱི་རྡོ་རྗེ་ཐོགས་ཏེ། ཁྱེད་རྣམས་ཀྱི་གནས་གསུམ་དུ་རེག་ལ་ལག་པ་གཡས་པར་གཏད་དེ་དབང་བསྐུར་བར་མོས།

དབང་བསྐུར་རྡོ་རྗེ་ནས་ཤྲཱི་ཡེ་ཧཱུྃ་ཞེས་གསུང་ཞིང་ལག་ཏུ་གཏད། སྔར་བཞིན་ཆུ་དབང་བསྐུར་ལ་ལྟག་པར་འོད་དཔག་མེད་ཀྱི་དབུར་བརྒྱན། དབང་ལྷ་ལས་འོད་དཔག་མེད་གཙོ་བོར་གྱུར་པ་སློབ་མར་བསྟིམས་ལ་མཆོད་དེ། དེ་ལྟར་ན་འོད་དཔག་མེད་ཀྱི་སོགས་རྟོགས་བསྐྱེད་བྱ། དོན་ཡོད་གྲུབ་པ་དྲིལ་བུའི་དབང་ལ་ཁྱེད་རྣམས་དང་དབང་རྫས་དྲིལ་བུ་བསང་སྦྱངས། སྟོང་པའི་ངང་ལས་པདྨ་ཉི་མའི་སྟེང་དུ་ཁཾ་ལས་སྣ་ཚོགས་རྡོ་རྗེ་ཁཾ་གིས་མཚན་པ་ལས་དོན་ཡོད་གྲུབ་པ་ཧེ་རུ་ཀ་བསྐྱེད་ལ། གནས་གསུམ་བྱིན་གྱིས་བརླབ། ཡེ་ཤེས་པ་གཞུག དབང་རྫས་ལ་དབང་བསྐུར། ཞུ་བ་ལས་བྱུང་བའི་དྲིལ་བུར་བལྟས་ལ། ནམ་མཁར་བཞུགས་པའི་དབང་ལྷ་ལ་གསོལ་བ་འདེབས་པའི་རྗེས་ཟློས་མཛོད།
སྣ་ཚོགས་ཅན་གྱི་སངས་རྒྱས་ལ་སོགས་བརྗོད། དབང་ལྷ་དང་སློབ་དཔོན་ལྷན་ཅིག་པས་དོན་ཡོད་གྲུབ་པའི་རང་བཞིན་ཅན་གྱི་དྲིལ་བུ་ཕྱག་གཡོན་པར་གཏད་དེ། དབང་བསྐུར་རྡོ་རྗེ་སོགས་ནས་ཀརྨ་ཨ་བྷི་ཥེ་ཀ་སོགས་བརྗོད་ཅིང་དབང་བསྐུར་ཏེ། དེ་ནས་ཁྱེད་རྣམས་ཀྱི་ལག་པ་གཉིས་རྡོ་རྗེ་དང་དྲིལ་བུ་འཛིན་པའི་པད་སྐོར་སྔོན་དུ་འགྲོ་བས་འཁྱུད་པའི་ཚུལ་གྱི་ཕྱག་རྒྱ་གྱིས་ཤིག སྔར་བཞིན་ཆུ་དབང་བསྐུར་ཏེ་ལྷག་མ་ཡར་འཁྱིལ་བ་ལས་ཁྱེད་རྣམས་ཀྱི་རྣ་ལྟག་གཡོན་པར་དོན་ཡོད་གྲུབ་པས་དབུར་བརྒྱན་ཏེ། དབང་ལྷ་ལས་དོན་ཡོད་གྲུབ་པ་གཙོ་བོར་གྱུར་པ་སློབ་མར་བསྟིམས་ལ་མཆོད། དེ་ལྟར་ན་དོན་ཡོད་གྲུབ་པའི་སོགས་ཀྱི་རྟོགས་བསྐྱེད་བྱ། རྣམ་པར་སྣང་མཛད་མིང་གི་དབང་ལ་ཁྱེད་རྣམས་བསང་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་པར་སྣང་མཛད་ཧེ་རུ་ཀ་ཡབ་ཡུམ་བསྐྱེད། གནས་གསུམ་བྱིན་གྱིས་བརླབ།
ཡེ་ཤེས་པ་གཞུག འདིར་དབང་རྫས་ལྷ་བསྐྱེད་པ་མེད་པས་ནམ་མཁར་བཞུགས་པའི་དབང་གི་ལྷ་རྣམས་ལ་གསོལ་བ་འདེབས་པའི་རྗེས་ཟློས་མཛོད། འཁོར་ལོ་ཅན་གྱི་སོགས་བརྗོད། ནམ་མཁར་བཞུགས་པའི་དབང་ལྷ་དང་སློབ་དཔོན་ལྷན་ཅིག་པས་རྣམ་པར་སྣང་མཛད་ཀྱི་རང་བཞིན་ཅན་གྱི་མིང་གིས་དབང་བསྐུར་བའི་ཕྱིར་དུ་སློབ་དཔོན་གྱིས་རྡོ་རྗེ་དང་དྲིལ་བུ་ལྷན་ཅིག་བཟུང་བར་ཁྱེད་རྣམས་ཀྱི་སྤྱི་བོར་དཀྲོལ་ཞིང༌། དབང་བསྐུར་སོགས་ནས་ཆེ་གེ་མོ་ཞེས་བྱ་བའི་དེ་བཞིན་གཤེགས་པ་ལའོ་ཞེས་དང༌། བུདྡྷ་ཨ་བྷི་ཥེ་ཀ་ཏ་སོགས་བརྗོད་ཅིང༌། མིང་དེ་ཡང་མེ་ཏོག་གང་ལ་ཕོག་པའི་རིགས་དང་རྗེས་སུ་འབྲེལ་པར་གདགས་ཏེ། དེའང་གཙོ་བོ་ལ་ཕོག་ན་ཀྱེ་དཔལ་མི་བསྐྱོད་རྡོ་རྗེའམ་ཞེ་སྡང་རྡོ་རྗེ་ཞེས་པ་ལྟ་བུ་དང༌། མཁའ་འགྲོ་མ་ལ་གཏི་མུག་རྡོ་རྗེ། ལཱ་མ་ལ་ཕྲག་དོག་རྡོ་རྗེ།
དུམ་སྐྱེས་མ་ལ་འདོད་ཆགས་རྡོ་རྗེ། གཟུགས་ཅན་མ་ལ་ཕོག་ན་ང་རྒྱལ་རྡོ་རྗེ་ཞེས་བྱ་བ་སོགས་གདགས། དེ་བཞིན་དུ་བུད་མེད་ལ་མཱ་མ་ཀཱི་ལ་སོགས་པའི་མིང་བཏགས་ཏེ་དབྱེ་བ་རྒྱས་པ་གཞན་དུ་ཤེས་པར་བྱའོ། ། ཆུ་དེ་བརྟན་པའི་སླད་དུ་ཆུས་ཀྱང་དབང་བསྐུར། ལྷག་མ་ཡར་འཁྱིལ་བ་ལས་མཚོག་མར་རྣམ་པར་སྣང་མཛད་ཀྱི་དབུར་བརྒྱན་པ་ལ་དབང་ལྷ་རྣམ་པར་སྣང་མཛད་གཙོ་བོར་གྱུར་པ་བསྟིམས་ལ་མཆོད་དེ། དེ་ལྟར་ན་རྣམ་པར་སྣང་མཛད་སོགས་ཀྱི་རྟོགས་བསྐྱེད་བྱའོ། ། དེ་ལྟ་བུའི་དབང་ལྔ་པོ་དེ་དག་ནི་སྤང་བྱ་མ་རིག་པ་སོགས་ཉོན་མོངས་པ་ལྔ་སྤངས་ཤིང་གཉེན་པོ་རིག་པ་ཡེ་ཤེས་ལྔ་བསྐྱེད་པར་བྱེད་པས་སམ། ཐམས་ཅད་དུ་སྤྱན་མ་ལ་སོགས་པའི་རིག་པའི་ལྷ་མོའི་དབང་བསྐུར་བར་བྱེད་པའི་ཕྱིར་རིག་པའི་དབང་ཞེས་བྱ་སྟེ། དབང་དེ་ཐོབ་པས་བྱ་སྤྱོད་ཀྱི་རྒྱུད་མན་ཆད་ཉན་པ་དང་འཆད་པ་དང༌། སྔགས་ཀྱི་དངོས་གྲུབ་སྒྲུབ་པ་ལ་དབང་བའི་སློབ་དཔོན་དུ་གྱུར་པ་ཡིན་ནོ། །
དེ་ནས་མེ་ཏོག་གང་ལ་ཕོག་པའི་ལྷའི་སྒྲུབ་ཐབས་དང༌། དེའི་སྔགས་ཀྱི་བཟླས་ལུང་དང༌། དངོས་གྲུབ་སྒྲུབ་པའི་ཐབས་རྣམས་སྦྱིན་པར་བྱ་བ་ཡིན་ལ། འདིར་ནི་ཐུན་མོང་དུ། སྔགས་ཀྱི་བཟླས་ལུང་འདི་ཙམ་ཞིག་བྱ་སྟེ། དེའང་སློབ་དཔོན་འཁོར་ལོ་བདེ་མཆོག་ཏུ་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཡི་གེ་ཧཱུྃ་དེའི་མཐར་ཡི་གེ་ཉི་ཤུ་རྩ་གཉིས་པའི་སྔགས་ཀྱི་ཕྲེང་བས་བསྐོར་བར་གསལ་བཏབ། དེ་ལས་སྔགས་ཀྱི་ཕྲེང་བ་མར་མེ་གཅིག་ལས་གཉིས་ཆད་པའི་ཚུལ་གྱིས་སློབ་དཔོན་གྱི་ཐུགས་ཀ་ནས་བྱུང་ཞལ་ནས་འཐོན་ཁྱེད་རྣམས་ཀྱི་རྣ་བ་གཡས་ནས་ཞུགས། སྙིང་གར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་གི་མཐར་འཁོད་པར་མོས་ལ་མེ་ཏོག་དང་བཅས་པའི་ཐལ་མོ་སྦྱར་ཏེ་སྔགས་ཀྱི་རྗེས་ཟློས་ལན་གསུམ་མཛོད། ཨོཾ་ཤྲཱི་བཛྲ་ཧེ་ཧེ་སོགས་བརྗོད།
དེ་ནས་སློབ་དཔོན་ལ་མེ་ཏོག་འཐོར་བཞིན་པས་འདིའི་རྗེས་ཟློས་མཛོད། བཅོམ་ལྡན་བདག་གིས་གཟུང་ལགས་སོགས་བརྗོད་དོ། ། དེས་སྔགས་ཀྱི་རྗེས་སུ་གནང་བ་ཐོབ་པ་ཡིན་ནོ། ། གཉིས་པ་གཞན་དོན་ཕུན་སུམ་ཚོགས་པ་རྡོ་རྗེ་སློབ་དཔོན་གྱི་དབང་ལ་ཐོག་མར་མཎྜལ་ཕུལ་ལ། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱེ་ཧོ་ནས་སྩལ་དུ་གསོལ་ཞེས་གསོལ་བ་བཏབ་ནས། སློབ་དཔོན་གྱིས་ཁྱེད་རྣམས་བསང་སྦྱངས། སྟོང་པའི་ངང་ལས་གོང་དུ་བཤད་པའི་དབང་སྟེགས་ཀྱི་སྟེང་དུ་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པ་ཡོངས་སུ་གྱུར་པ་ལས་ཁྱེད་རྣམས་རྡོ་རྗེ་འཆང་སོགས་ནས་མི་བསྐྱོད་པས་དབུར་བརྒྱན་པའི་བར་གྱིས་བསྐྱེད་ལ། རྡོ་རྗེ་ཐུགས་ཀྱི་དམ་ཚིག་གི་སླད་དུ་དབང་རྫས་རྡོ་རྗེ་མི་དམིགས་ཏེ་སོགས་ནས་སངས་རྒྱས་རྡོ་རྗེའི་སོགས་དང་ཐོག་མཐའ་མེད་པའི་སོགས་ནས་མ་ཧཱ་བཛྲ་ཧཱུྃ་ཞེས་པ་སྟེ། དེའི་དོན་ནི་རྡོ་རྗེ་འདི་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་གསང་བ་ཆོས་ཀྱི་དབྱིངས་སྤྲོས་པའི་མཐའ་ཐམས་ཅད་དང་བྲལ་བ་རིག་སྟོང་དབྱེར་མེད་ཀྱི་ངོ་བོ་མཚོན་པར་བྱེད་པ་ཡིན་ལ།
རང་གི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ངེས་དོན་གྱི་རྡོ་རྗེ་ཡིན་ནོ་སྙམ་དུ་མོས་པ་མཛོད། དྲིལ་བུ་གསུང་གི་དམ་ཚིག་གི་སླད་དུ་དབང་རྫས་དྲིལ་བུ་མི་དམིགས་ཏེ་སོགས་ནས་བཛྲ་གྷཎྜེ་ཨཿཞེས་དང༌། དེའི་དོན་ནི་དྲིལ་བུ་འདི་ནི་དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་སྐྱེ་འགག་གནས་གནས་གསུམ་གྱི་སྟོང་པ་མཚོན་པར་བྱེད་པ་ཡིན་ལ། རང་གི་ངག་སྲིད་པ་ཐམས་ཅད་རང་བཞིན་གྱི་རྣམ་པར་དག་པ་སྟོན་པར་བྱེད་པ་ངེས་དོན་གྱི་དྲིལ་བུ་ཡིན་ནོ། ། ཕྱག་རྒྱ་ཆེན་པོ་སྐུའི་དམ་ཚིག་གི་སླད་དུ་ཁྱེད་རྣམས་ཀྱི་པང་དུ་ཡེ་ཤེས་ཀྱི་ཕྱག་རྒྱ་ཡུམ་རྡོ་རྗེ་སྙེམས་མ་གྲི་གུག་དང་ཐོད་པ་འཛིན་པ། ལོ་བཅུ་དྲུག་ལོན་པའི་རྣམ་པ་ཅན་རེ་གཏད་པར་མོས་པ་མཛོད། རྡོ་རྗེ་ཆེ་དང་ནས་ཉིད་དུ་གྱིས་ཞེས་བརྗོད་ཅིང་དེ་ལ་འཁྱུད་པའི་ཚུལ་རེ་བྱོས་ཤིག ཡིད་ཀྱི་ལུས་ནི་ནས་སོགས་རབ་ཏུ་བསྒྲགས་ཞེས་བརྗོད། དེའི་དོན་ནི་དེ་བཞིན་གཤེགས་པ་ཐམས་ཅད་ཀྱི་སྐུའི་གསང་བ་བདེ་སྟོང་གཉིས་སུ་མེད་པའི་ལྷ་སྐུ་སྒྱུ་མ་ལྟ་བུ་ཞལ་སྦྱོར་གྱི་རྣམ་པ་ཅན་ཡིན་ལ། དེ་དང་རང་གི་ལུས་ཐ་དད་མེད་པ་ཡིན་ནོ་སྙམ་དུ་མོས་པ་མཛོད།
དེ་བརྟན་པའི་སླད་དུ་ནམ་མཁར་ཁྱབ་པའི་དབང་གི་ལྷ་རྣམས་ཀྱིས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད་སོགས་སྔར་ཆུ་དབང་གི་སྐབས་སུ་བཤད་པ་ལྟར་བརྗོད་ཅིང་བསམས་ལ། དབང་བསྐུར་རྡོ་རྗེ་ཞེས་སོགས་ཀྱི་མཐར། ཆུའི་ལྷག་མ་ཡར་ལུད་པ་ལས་ཁྱེད་རྣམས་ཀྱི་སྤྱི་བོར་རྡོ་རྗེ་སེམས་དཔས་དབུར་བརྒྱན་པར་མོས་པ་མཛོད། ནམ་མཁར་བཞུགས་པའི་དབང་གི་ལྷ་ཐམས་ཅད་ཁྱེད་རྣམས་ལ་ཐིམ་པར་མོས་པ་མཛོད། དེ་ཉིད་ལ་བླ་མ་དཀྱིལ་འཁོར་གྱི་ལྷ་ཚོགས་དང་བཅས་པས་ཁམས་གསུམ་ཆོས་ཀྱི་རྒྱལ་པོའི་གོ་འཕང་དུ་རབ་ཏུ་གནས་པར་བྱས་པ་མོས་པ་མཛོད། ཨོཾ་སུ་པྲ་ཏིཥྛ་སོགས་མེ་ཏོག་འཐོར། དེ་ལ་ནམ་མཁར་བཞུགས་པའི་མེ་ཏོག་མ་ལ་སོགས་པའི་ལྷ་མོ་རྣམས་ཀྱིས་མངའ་དབུལ་གྱི་ཚུལ་དུ་མཆོད་པ་རྒྱས་པས་མཆོད་པར་མོས་པ་མཛོད། ཨོཾ་བཛྲ་པུཥྤེ་སོགས་ཀྱིས་མཆོད་ནས། དེ་ཉིད་ལྔ་པས་བསྟོད་དོ། །
དེ་དག་ནི་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་ཡིན་ནོ། ། དེ་ལྟར་རྡོ་རྗེ་སློབ་དཔོན་དུ་དབང་ཐོབ་པའི་སློབ་མ་ལ། ཇི་སྐད་དུ། དབང་བསྐུར་ནས་ནི་དེ་ཉིད་བཤད། ། ཅེས་འབྱུང་བ་ལྟར་དཀྱིལ་འཁོར་གྱི་དེ་ཁོ་ན་ཉིད་བསྟན་དགོས་པས། དེའང་ཚིགས་སུ་བཅད་པ་འདི་དག་ལ་གསན་པས་ཁྱབ་པར་གདའ་སྟེ། མི་མཉམ་མེད་པ་སོགས་ནས་སྙིང་པོ་འཛིན་པའི་དཀྱིལ་འཁོར་ཡིན་ཞེས་པའི་བར་བརྗོད་དེ། དེའི་དོན་ནི་གཞལ་ཡས་ཁང་ཡན་ལག་དང་བཅས་པ་ནི། ལམ་དང་འབྲས་བུའི་ཆོས་ཐམས་ཅད་ཀྱི་རང་བཞིན་རྣམ་པར་དག་པ་ཡིན་ནོ། ། ལྷའི་དེ་ཁོ་ན་ཉིད་ནི་ཡང་དག་པའི་ཏིང་ངེ་འཛིན་སོགས་ནས་གཟུགས་ཅན་མའོ་ཞེས་པའི་བར་གྱི་རྣམ་དག་ནི་གོ་སླ་བར་ཉིད་དེ།
དེ་ཐམས་ཅད་ཀྱང་རྡོ་རྗེ་སློབ་དཔོན་གྱི་སྐུ་གསུང་ཐུགས་ལ་ཚང་བ་ཡིན་ནོ་ཞེས་པ་ནི་རྡོ་རྗེ་སློབ་དཔོན་གྱི་དེ་ཁོ་ན་ཉིད་དོ། ། མཐའ་བརྟེན་རྗེས་སུ་གནང་བ་ལ་དྲུག་ལས། ཐོག་མར་ལྷ་མཆོད་པའི་རྗེས་གནང་ནི་སྒེག་སོགས་བརྒྱད་ཀྱི་ཕྱག་རྒྱ་རྣམས་སློབ་དཔོན་ལ་གཟིགས་ཏེ་འཆིང་ཞིང་གསན་པར་འཚལ། དེང་ནས་བརྩམས་ཏེ་སོགས་ནས་གཿ དེང་ཕྱིན་ཆད་ལུས་ཀྱི་སྒོ་ནས་སྒེག་པ་དང༌། ངག་གི་སྒོ་ནས་གླུ་ལེན་པ་ལ་སོགས་པ་སྤྱོད་ལམ་ཅི་བྱེད་པ་ཐམས་ཅད་མི་དགེ་བ་དང་ལུང་མ་བསྟན་མ་ཡིན་པར་ལྷ་མཆོད་པའི་བསམས་པས་ཟིན་པར་གྱིས་ཤིག སེམས་ཅན་གྱི་དོན་བྱེད་པའི་རྗེས་གནང་ནི་མིག་ཐུར་རམ་རྡོ་རྗེ་ཐོགས་ཏེ། པྲཾ་ལས་བྱུང་བའི་ཤེས་རབ་ཀྱི་ཕ་རོལ་དུ་ཕྱིན་མའི་རང་བཞིན་ཅན་གྱི་ཐུར་མའམ། ཧཱུྃ་ལས་བྱུང་བའི་ཡེ་ཤེས་ཀྱི་རྡོ་རྗེས་ཁྱེད་རྣམས་ཀྱི་མིག་གི་ཐད་ཀར་བྱུག་པ་ལྟར་བྱས་པས་མ་རིག་པའི་ལིང་ཐོག་བསལ་ནས། སེམས་ཅན་གྱི་དོན་ལ་འཇུག་པའི་མཐུ་དང་ལྡན་པ་བྱ་སྙམ་དུ་མོས་པ་མཛོད།
ཇི་ལྟར་མིག་མཁན་སོགས་ནས། ལཾ་ཧྲཱིཿཞེས་པས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་ནས། ཆོས་ཀྱི་མིག་དྲི་མ་དང་བྲལ་བ་ཐོབ་པ་དེས། ཆོས་ཅན་གྱི་སྣང་བ་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ངེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་སླད་དུ། ཨ་ལས་བྱུང་བའི་མེ་ལོང་བསྟན་ཏེ་ཆོས་རྣམས་གཟུགས་བརྙན་སོགས་ནས་སྲས་སུ་སྐྱེ་ཞེས་པས་མེ་ལོང་གི་རྗེས་གནང་བྱིན་ནས། དེ་ལྟར་ཀུན་རྫོབ་ཀྱི་ཆོས་ཐམས་ཅད་རྒྱུ་རྐྱེན་རྟེན་འབྲེལ་ཚོགས་པ་ལས་དུ་མར་སྣང་ཡང་དྲིལ་བུའི་སྒྲ་ཁོག་པ་དང་ལྕེ་དང་སྐྱེས་བུའི་རྩོལ་བ་གསུམ་གང་ལས་བྱུང་དཔྱད་ན་མི་རྙེད་པ་རང་བཞིན་གྱིས་སྟོང་པ་ལྟར། ཆོས་ཉིད་སྐྱེ་འགག་གནས་གསུམ་གྱིས་སྟོང་པ་ནམ་མཁའི་མཚན་ཉིད་ཅན་དུ་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་སླད་དུ་དབྱངས་ཐ་མ་ལས་སྐྱེས་པའི་དྲིལ་བུ་བྱིན་ཏེ། ཐམས་ཅད་ནམ་མཁའི་མཚན་ཉིད་སོགས་ནས་ཉིད་དུ་གསལ། ཞེས་པས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པར་བྱས་ནས། གནས་ལུགས་རྟོགས་པའི་ཤེས་རབ་དང་ལྡན་ཡང་ཐབས་མཁས་ཀྱི་ཁྱད་པར་དང་བྲལ་ན་ཉན་རང་གི་སར་ལྟུང་བར་འགྱུར་བས་རང་དོན་ཡིད་ལ་བྱེད་པའི་བསམ་པ་བཅོམ་དགོས་སོ་ཞེས་ཤེས་པའི་སླད་དུ།
ཧོཿལས་སྐྱེས་པའི་རྡོ་རྗེ་ཆགས་པའི་ངོ་བོ་མདའ་གཞུ། དེ་བཞིན་གཤེགས་པ་སོགས་ནས་བྱོས་ཤིག་ཅེས་པས་བྱིན་ཏེ། ཐབས་ཀྱི་མདའ་དྲུག་ཤེས་རབ་ཀྱི་གཞུ་ལ་བཀང་ནས་ཕྱོགས་བཞི་སྟེང་འོག་གཉིས་ཏེ་དྲུག་ཏུ་འཕངས་པས་རང་དོན་ཡིད་བྱེད་ཀྱི་བསམ་པ་བཅོམ་པར་མོས་ལ། དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱའོ་ཞེས་གསུངས་ཤིག ཆོས་བཤད་པའི་རྗེས་སུ་གནང་བ་ནི། བྷྲཱུཾ་ལས་བྱུང་བའི་འཁོར་ལོ་ཨོཾ་བཛྲ་ཧེ་ཏུ་མཱཾ་ཞེས་པས་ཞབས་ཀྱི་འོག་ཏུ་འཁོར་ལོ་བྱིན་ཏེ། སེམས་ཅན་འཁོར་བ་ལས་དྲོངས་ཤིག་ཅེས་པའི་དོན་ཡིན། འདྲེན་ལུགས་ཇི་ལྟར་བྱེད་ན་ཨ་ལས་བྱུང་བའི་དུང་བཛྲ་བྷཱ་ཥ་རཾ་ཞེས་པས་ཕྱག་གཡས་སུ་བྱིན་ཏེ། དུང་བུས་ལ་སེམས་ཅན་འཁོར་དུ་བསྡུས་ཤིག་ཅེས་པའི་དོན་ཡིན། ཚུལ་ཇི་ལྟར་ན་དབྱངས་ཐ་མ་ལས་སྐྱེས་པའི་དྲིལ་བུ་ཨོཾ་བཛྲ་གྷཎྜེ་ཨཿཞེས་པས་ཕྱག་གཡོན་པར་དྲིལ་བུ་བྱིན་ཏེ་ཆོས་ཀྱི་སྒྲ་སྒྲོགས་ཤིག་ཅེས་པའི་དོན་ཡིན།
ཆོས་གང་གིས་ན་ཨ་ཞེས་པས་རྒྱུད་ཀྱི་གླེགས་བམ་བྱིན་ཏེ་ཆོས་འདིའི་སྒྲ་སྒྲོགས་པར་གྱིས་ཤིག་ཅེས་པའི་དོན་ཡིན་པས། དེ་ལྟར་ངེས་པའི་སྒོ་ནས་དུང་འབུད་པ་དང་དྲིལ་བུ་འཁྲོལ་བ་དང་གླེགས་བམ་ཀློག་པའི་ཚུལ་མཛོད་ཅིག དེང་ནས་བརྩམས་ཏེ་སོགས་ནས་སྲུང་བར་མཛད་ཅེས་པས་སྤྱིར་བཏང་ཆོས་བཤད་པའི་རྗེས་གནང་བྱིན་ནས། ཆོས་བཤད་པ་དེ་ཡང་དེ་བཞིན་གཤེགས་པ་རིགས་ལྔ་དང་འབྲེལ་བའི་རྡོ་རྗེ་ཐེག་པའི་ཆོས་བསྟན་དགོས་སོ་ཞེས་ཤེས་པའི་ཆེད་དུ་རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ནི། རིགས་ལྔ་སོ་སོའི་ང་རྒྱལ་དང་ལྡན་པས་ཕྱག་རྒྱ་རྣམས་སློབ་དཔོན་ལ་གཟིགས་ནས་མཛད་པར་ཞུ། སེམས་ཅན་སོགས་ནས་བཤད་པ་གྱིས་ཤིག་ཅེས་པའི་དོན་ཡིན། དེ་དག་གིས་ཆོས་བཤད་པའི་རྗེས་སུ་གནང་བ་རྣམས་སོང་ནས། དངོས་གྲུབ་སྒྲུབ་པའི་རྗེས་གནང་ལས། ཕྲིན་ལས་སྒྲུབ་པའི་རྗེས་སུ་གནང་བ་ནི། ཞི་དང་སོགས་ནས་སྒྲུབ་པར་གྱིས་ཞེས་པ་སྟེ།
ཞི་སོགས་དམན་པ་བཞི་དང་གྲུབ་ཆེན་བརྒྱད་དེ། དེའང་ཐུན་མོང་གི་དངོས་གྲུབ་རལ་གྲི་ཁར་བཅུག་ནས་ནམ་མཁའ་ལ་འགྲོ་བ་དང༌། མིག་ལ་མིག་སྨན་བྱུགས་ནས་འཇིག་རྟེན་གསུམ་མཐོང་བ་དང༌། ས་འོག་གི་གཏེར་བུམ་བཏོན་ནས་སེམས་ཅན་རྣམས་ལ་ཅི་འདོད་པ་སྟེར་བ་དང༌། རྐང་པ་ལ་རྫས་བྱུགས་ནས་རྐང་མགྱོགས་དང༌། རིལ་བུ་ཁར་བཅུག་ནས་སུས་ཀྱང་མི་མཐོང་ཞིང་གནོད་སྦྱིན་ལྟར་འདོད་པའི་གཟུགས་བསྒྱུར་བ་དང༌། ཐིག་ལེ་དཔྲལ་བར་བྱས་ནས་བདག་སུས་ཀྱང་མི་མཐོང་བ་དང༌། ཚེ་ཉི་ཟླ་ལྟར་གནས་པ་དང༌། ལུས་ལོ་བཅུ་དྲུག་ལོན་པ་འདྲ་བ་དང༌། ལྕགས་ཟངས་གསེར་དུ་བསྒྱུར་བ་དང༌།
གསུམ་པོ་དེ་ལ་བཅུད་ལེན་ཞེས་གསུངས་ཏེ་ཚེ་དང་ལུས་དང་ལོངས་སྤྱོད་ཀྱི་བཅུད་ལེན་དང༌། བུ་མོ་དམ་པ་དགུག་པ་ནི་གནོད་སྦྱིན་མོ་སྒྲུབ་པའི་སྒོ་ནས་ཏེ། དེ་དག་སྒྲུབ་པའི་སྒོ་ནས་ཀྱང་རང་གཞན་ལ་ཕན་འདོགས་པར་གྱིས་ཤིག་ཅེས་པའི་དོན་ཡིན་ནོ། ། བརྟུལ་ཞུགས་ཀྱི་རྗེས་གནང་ལ་གཉིས་ལས། ཐུན་མོང་བ་ནི་ཁྱེད་རྣམས་རྡོ་རྗེ་སེམས་དཔའ་སོགས་ནས་བརྟུལ་ཞུགས་བརྟན། ཨོཾ་སརྦ་ཏ་ཐཱ་ག་ཏ་ནས་ཧི་ཧཱུྃ་ཞེས་པའི་བར་བརྗོད་ཅིང༌། ཁྱེད་རྣམས་ཀྱི་ལག་པ་གཡས་པར་རྡོ་རྗེ་བྱིན་པ་དེ་ཉིད་སྨིན་མཚམས་ཀྱི་བར་དུ་ལན་གསུམ་གསོར་ཏེ། འགྱིང་བ་དང་བཅས་ཏེ་སྙིང་གར་ཟུང་ཞིག དེང་ཕྱིན་ཆད་སོགས་ནས་གྱིས་ཤིག་ཅེས་བསྒོ། ཐུན་མོང་མ་ཡིན་པའི་བརྟུལ་ཞུགས་ཀྱི་དོན་དུ་ཁྱེད་རང་རྣམས་སྐད་ཅིག་གི་པད་ཉིའི་སྟེང་དུ་འཁོར་ལོ་བདེ་མཆོག་ཡུམ་དང་བཅས་པའི་སྐུ་ཅན་རེ་རེར་གྱུར་པའི་མོས་པ་མཛོད།
དེ་ལ་སེམས་ཅན་གྱི་དོན་བྱེད་པའི་སྤྱོད་པ་མཐུ་དང་ལྡན་པར་བྱ་བའི་ཕྱིར་དུ་ལག་པ་གཡས་སུ་ཌཱ་མ་རུ། གཡོན་དུ་ཐོད་པ་བདུད་རྩིས་གང་བ། གྲུ་མོ་གཡོན་པར་ཁ་ཊྭཱཾ་ག ཚངས་སྐུད་སེ་རལ་ཁར་བཅིངས་ཏེ་ཁ་ཊྭཱཾ་ག་ནི་སོགས་ནས་བླང་བར་གྱིས། དེ་དག་གི་དོན་ཡང་ཁ་ཊྭཱཾ་ག་ནི་ལྷ་སྐུ་བདེ་བ་ཆེན་པོ། ཌཱ་མ་རུ་ནི་ཤེས་རབ་སྟོང་པ་ཉིད་ཀྱི་སྒྲ། ཐོད་པ་ནི་བདེ་བ་སྐྱོང་བ། ཚངས་པའི་སྐུད་པ་ནི་རྣམ་པར་མི་རྟོག་པ་སྟེ། དེ་དག་དང་མ་བྲལ་བའི་སྒོ་ནས་སེམས་ཅན་གྱི་དོན་གྱིས་ཤིག ཅེས་བརྗོད་ཌཱ་མ་རུ་དཀྲོལ་ཚུལ་དང༌།
བདུད་རྩི་མྱང་ངོ༌། ། ལུང་བསྟན་པ་ནི། ལུང་ཕལ་ཆེར་སྤྲུལ་པའི་སྐུ་རབ་ཏུ་བྱུང་བའི་རྣམ་པ་ཅན་གྱིས་ལུང་སྟོན་སྲིད་པས། སྐབས་འདིར་སློབ་དཔོན་ཤཱཀྱ་ཐུབ་པའི་ང་རྒྱལ་དུ་འཕོས་ནས་ལག་པ་གཡོན་པའི་ཁུ་ཚུར་གྱིས་ཆོས་གོས་ཀྱི་གྲྭ་གཉིས་སྙིང་གར་བཟུང༌། གཡས་མི་འཇིགས་པའི་ཕྱག་རྒྱ་ཁྱེད་རྣམས་ཀྱི་སྤྱི་བོར་གཏུགས་ཏེ། མེ་ཏོག་གང་ལ་ཕོག་པའི་ལྷ་ལས་གྲས་པའི་མིང་ནས་ལུང་སྟོན་པར་མོས་པ་མཛོད། ཨོཾ་འདིར་ནི་སོགས་ནས་དཔལ་ཆེ་གེ་མོ་རྡོ་རྗེ་ཞེས་ཐམས་ཅད་རྫོགས་པ་དང༌། རྡོ་རྗེ་ཞེས་བྱ་བའི་སརྦ་ཏ་ཐཱ་ག་ཏ་སོགས་ནས་སྔགས་འདིས་སྟོབས་ཡིན་ནོ་ཞེས་ཇི་ལྟར་ལུང་བསྟན་པ་དེ་ལྟར་དུ་འགྱུར་ངེས་སྙམ་པའི་དགའ་བ་བསྒོམ་མཛོད། ཞེས་ལུང་བསྟན་ནས་དབུགས་དབྱུང་བ་ནི། ཚིག་འདི་དག་ལ་གསན་པས་ཁྱབ་སྟེ།
ད་ནི་ཁྱོད་ཉིད་ནས་སྔགས་ལ་སྦྱོར། ཞེས་བརྗོད་དེ། དེའི་དོན་ནི་ཁྱེད་རྣམས་སྔགས་དང་རྒྱུད་དང་མན་ངག་འཛིན་པའི་རྡོ་རྗེ་སློབ་དཔོན་ཆེན་པོར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་དཀྱིལ་འཁོར་གྱི་ལྷ་ཚོགས་རྣམས་ཀྱིས་མཐུན་པར་གསུང་ཞིང༌། བུ་སྡུག་པ་ལྟར་ཡོངས་སུ་དགོངས་པའི་ཕྱིར། དེང་ཕྱིན་ཆད་ཁྱེད་རྣམས་རྡོ་རྗེ་སློབ་དཔོན་དུ་གྱུར་པ་ཡིན་པས། དེའི་ལས་སུ་བྱ་བ་དཀྱིལ་འཁོར་འདྲི་བ་ལ་སོགས་པ་ཚུལ་བཞིན་དུ་སྒྲུབ་པའི་སྒོ་ནས་སེམས་ཅན་གྱི་དོན་རྒྱ་ཆེན་པོ་གྱིས་ཤིག་པའི་དོན་ཏོ། ། གཟེངས་བསྟོད་པ་ནི་མཆོག་ཏུ་གསང་བ་ནས་མ་འཇིགས་ཤིག་ཅེས་པ་སྟེ། དེའི་དོན་ནི་ཁྱེད་རྣམས་སྙིང་པོ་བདེ་བ་ཆེན་པོ་ལེན་ཅིང་འཛིན་པའི་དཀྱིལ་འཁོར་ཆེན་པོ་འདིར་ཞུགས་ཤིང་མཐོང་བ་ལ་བརྟེན་ནས། སྡིག་པ་དང་སྡུག་བསྔལ་ཐམས་ཅད་ལས་འདས་ཏེ་བདེ་བ་ཆེན་པོ་འབྲས་བུའི་ཐེག་པ་འདིར་ཆུད་དེ་དབང་བསྐུར་བས་ཁམས་གསུམ་གྱི་རྒྱལ་སྲིད་ཆེན་པོ་སངས་རྒྱས་ཀྱི་གྲོང་ཁྱེར་དུ་ཞུགས་པ་དང་ཚུལ་མཚུངས་པ་ཡིན་ནོ། ། ཞེས་པའི་དོན་ཏོ། །
དེ་ནས་དབང་ཐོབ་པའི་བསླབ་བྱའི་གཙོ་བོ་དམ་ཚིག་དང་སྡོམ་པ་སྦྱིན་པ་ནི། སློབ་དཔོན་གྱིས་ཁྱེད་རྣམས་ཀྱི་ལག་པ་ནས་བཟུང་སྟེ་ཚིགས་སུ་བཅད་པ་འདི་དག་ལ་གསན་པས་ཁྱབ་སྟེ། ནངས་པར་སྔར་ལངས་སོགས་ནས་ཀུན་འགྲུབ་འགྱུར་ཞེས་པ་སྟེ། དེའི་དོན་ནི་བདག་གི་རྣལ་འབྱོར་དང༌། བསྲུང་བའི་དམ་ཚིག་དང༌། ཐུན་མོང་བའི་དམ་ཚིག་ཉི་ཤུ་རྩ་གཉིས་བསྲུང་བ་དང༌། ཁྱད་པར་གྱི་དམ་ཚིག་ནི། བུད་མེད་ཐམས་ཅད་མཐོང་བ་ན། ཞེས་བྱ་བ་ལ་སོགས་པ་བུད་མེད་ནི། ཤེས་རབ་ཀྱི་ཕ་རོལ་དུ་ཕྱིན་མ་ཡིན་པའི་ཕྱིར་དང༌།
དངོས་གྲུབ་སྩོལ་བའི་མཁའ་འགྲོ་མ་གང་ན་ཡོད་ཆ་མེད་པས། བུད་མེད་གང་མཐོང་བ་ལ་ཡིད་ཀྱིས་ཕྱག་དང་བསྐོར་བ་བྱས་ལ་གསོལ་བ་གདབ་པ་ནི། བདག་གི་མ་ནི་ཁྱོད་ཡིན་ལ། ། ཁྱོད་ཀྱི་བུ་ནི་བདག་ཡིན་ནོ། ། ཇི་སྲིད་བྱང་ཆུབ་འབྱུང་བར་དུ། ། བྱང་ཆུབ་ཡན་ལག་ནུ་མ་ལས། ། བྱུང་བའི་རང་གི་འོ་མས་སྐྱོངས། ། ཞེས་པ་སྟེ། ནུ་མ་ནི་ཆོས་ཀྱི་འབྱུང་གནས་ཏེ། རང་གི་འོ་མས་སྐྱོངས་ཞེས་པ་ནི་བདེ་སྟོང་དང་ལྡན་པའི་སྒོ་ནས་དམ་ཚིག་དང་སྡོམ་པ་ལ་གནས་པར་བྱིན་གྱིས་རློབས་ཤིག་ཅེས་པའི་དོན་ཏོ། །
གཉིས་པ་ལ་སྤྱོད་པ་དང་མཐུན་པར་ཐུན་མོང་གི་རྗེས་སུ་གནང་བ་དང༌། བསྲུང་བའི་དམ་ཚིག་དངོས་ཏེ་གཉིས་ཡོད་པའི་དང་པོ་ནི། དམ་ཚིག་འདི་དག་ལ་གསན་པས་ཁྱབ་སྟེ། གཉིས་མེད་ཡེ་ཤེས་སོགས་ནས་མ་འོངས་རྫོགས་སངས་རྒྱས་ཞེས་པའི་བར་ཏེ། དེའི་དོན་ཡང་གཉིས་སུ་མེད་པའི་ཡེ་ཤེས་དང་ལྡན་པའི་སྒོ་ནས། འདོད་པའི་ཡོན་ཏན་ཐམས་ཅད་ལ་ཚུལ་བཞིན་དུ་ལོངས་སྤྱོད་པར་གྱིས་ཤིག་པའི་དོན་ཡིན། གཉིས་པ་བསྲུང་བའི་དམ་ཚིག་དངོས་ལ་འདོད་ཆགས་བྲལ་བ་སོགས་ནས་ཧ་ན་ཧཱུྃ་ཕཊ་ཅེས་ཏེ། དེའི་དོན་ཡང་དད་པ་ཆེན་པོས་སོགས་ནས། ལྷག་པར་བྱོས་ཤིག་ཅེས་པའི་དོན་ཏོ། ། དེ་ནས་སློབ་དཔོན་གྱིས་ཁྱེད་རྣམས་བྱིན་གྱིས་བརླབ་པའི་ཕྱིར།
ཨོཾ་ཤྲཱི་བཛྲ་སོགས་ལྷ་ཐམས་ཅད་ཀྱི་སྙིང་པོའི་སྔགས་ཚར་གཅིག་བརྗོད་ལ། དཔུང་པ་གཡོན་པའམ་གཡས་པ་ལ་བསྲུང་བའི་གདུབ་བུ་བཅིང་ཞིང་མགོ་བོར་གདུགས་དཀར་པོ་བཟུང་ཞིང་དཀྱིལ་འཁོར་ལ་བསྐོར་བ་བྱས་མཐར། ཤར་སྒོ་ནས་གདུགས་དང་བཅས་པས་ཕྱག་བྱས་པར་མོས་ལ། དཀྱིལ་འཁོར་གྱི་ཕྱོགས་ལ་མགོ་བོ་དུད་ཙམ་བྱས་ཏེ། རང་གི་ལུས་བླ་མ་དང་དཀྱིལ་འཁོར་གྱི་ལྷ་ལ་ཕུལ་བར་མོས་པ་མཛོད་ཅིག སྔགས་དང་རྒྱུད་རྣམས་འཛིན་གྱུར་པའི། སློབ་མ་འདི་ནི་འབུལ་བ་ལགས་ཞེས་པས་ཕུལ་ནས་རང་རང་གི་གྲལ་ལ་འཁོད་པར་མོས་ཤིག དེ་ལྟར་ན་བསྐྱེད་པ་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་དུ་ཞུགས་ཤིང་སོགས་ནས་སྐལ་བ་དང་ལྡན་པར་བྱས་སོ། ། ཞེས་རྟོགས་པ་བསྐྱེད་དོ། ། དེ་ལྟར་སྔར་བསྟན་པའི་དབང་དྲུག་པོ་དེ་དག་ནི་སྤྱན་མ་ལ་སོགས་པའི་ལྷ་མོ་རྣམས་ཀྱི་བུམ་པའི་ཁྱད་པར་འཇུག་པས་ན་བུམ་པའི་དབང་བསྐུར་བ་ཞེས་བྱའོ། །
གསང་བའི་དབང་ལ་བླ་མ་ལོངས་སྐུའི་ངོ་བོར་བཞུགས་པ་ལ། གསང་དབང་ཞུ་བའི་ཡོན་དུ་མཎྜལ་ཕུལ་ནས། རིག་མ་རྒྱན་དང་ལྡན་པ་ཞིག་ཕྱག་རྒྱར་ཕུལ་བ་མོས་ལ་མེ་ཏོག་དང་བཅས་པས་ཐལ་མོ་སྦྱར་ཏེ། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྐྱབས་མེད་སྐྱོབ་པ་ནས་བདག་ལ་སྐྱོབས། ཞེས་གསོལ་བ་གདབ། སྔོན་ཆད་བྷ་གའི་དཀྱིལ་འཁོར་མ་མཐོང་བའི་མཚོན་བྱེད་དུ། ཨཱ་ཁཾ་བཱི་ར་ཧཱུྃ་ཞེས་པས་མིག་རས་བཅིངས། བསྲུང་བའི་ཕྱིར་སློབ་དཔོན་གྱིས་ཨོཾ་ཨཱཿཧཱུྃ་བརྗོད་ཅིང༌། བདུད་རྩིས་ཁྱེད་རྣམས་ཀྱི་ལུས་ལ་གཏོར་ཏེ་བསྲུངས་ནས་དམིགས་པ་འདི་བཞིན་མཛོད།
སློབ་དཔོན་བདག་ཉིད་འཁོར་ལོ་བདེ་མཆོག་ཡབ་ཡུམ་དུ་གསལ་བའི་དཔྲལ་བར་ཨོཾ་སོགས་ནས། རྡོ་རྗེ་ནོར་བུའི་རྩེར་ལྷན་ཅིག་སྐྱེས་པ་རང་རིག་པའི་ངོ་བོ་བརྟན་པར་བྱས་པ་དེ་སློབ་དཔོན་རང་གི་མཐེ་བོང་དང་སྲིན་ལག་གིས་བླངས་ཏེ། ཁྱེད་རྣམས་ཀྱི་ལྕེ་ཐོག་ཏུ་བཞག་ཅེས་དང་དངོས་སུ་བདུད་རྩི་བྱིན་ཏེ། བཏུང་བ་རིན་ཆེན་སོགས་ནས་འཐུངས་ཤིག་ཅེས་བརྗོད་ལ་བྱིན་པའི་བདུད་རྩི་དེ་སངས་རྒྱས་ཐམས་ཅད་འདུས་པའི་ངོ་བོར་མོས་ཏེ། ཨ་ཧོ་མ་ཧཱ་སུ་ཁཾ་ཞེས་བརྗོད་ཅིང་མྱང་བར་ཞུ་ཞེས་དང༌། ཡུམ་གྱིས་ཀྱང་རང་གི་ཆུ་སྐྱེས་ཀྱི་ནང་གི་བདུད་རྩི་གནང་བར་བསམས་ལ་བདུད་རྩི་མྱང་ཞིང༌། དེང་ནས་བརྩམས་ཏེ་སོགས་ནས་སྒྲུབ་པར་གྱིས་ཞེས་གསུང་ཞིང་བྱིན་པ་དེ་ཉིད་ཀྱང་ཨ་ཧོ་མ་ཧཱ་སུ་ཁཾ་ཞེས་བརྗོད་ཅིང་མྱང་བར་ཞུ། དེ་ལྟར་མྱངས་པས་མགྲིན་པར་གཞིར་གནས་པའི་ཡ་ར་ལ་ཝ་ཞེས་པའི་ཡི་གེ་བྱང་ཆུབ་ཀྱི་སེམས་ཀྱིས་གང་བ་དམ་ཚིག་པའི་ཚུལ་དུ་གནས་པ་ལ། སློབ་དཔོན་གྱིས་བྱིན་པའི་བྱང་ཆུབ་ཀྱི་སེམས་དེ་ཉིད་ཡེ་ཤེས་པའི་ཚུལ་དུ་འདྲེས་པས། སྣང་མཆེད་ཐོབ་གསུམ་གྱི་འཁོར་དུ་བྱུང་བའི་རང་བཞིན་བརྒྱད་ཅུའི་རྟོག་པ་རགས་པ་རྣམས་འགགས་ནས།
སྟོང་པ་དང་ཤིན་ཏུ་སྟོང་པ་ཆེན་པོའི་ཉམས་སྐྱེས་ཏེ། སྣང་བ་གསུམ་གྱི་རང་བཞིན་སྟོང་པ་གསུམ་རོ་གཅིག་ཏུ་གྱུར་པ་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པར་མོས་ལ་ཅུང་ཟད་མཉམ་པར་འཇོག་པ་ཞུ། དེ་གསང་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བར་ཞུ། དེ་ལྟར་ན་རྫས་གསང་བ་སོགས་ནས་སྐལ་བ་དང་ལྡན་པར་བྱས་སྙམ་དུ་མོས་པ་མཛོད་ཅེས་རྟོགས་པ་བསྐྱེད། དེ་ནི་རྫས་གསང་བ་བྱང་ཆུབ་ཀྱི་སེམས་ཡིན་པས་དེས་དབང་བསྐུར་བས་ན་གསང་བའི་དབང་ཞེས་བྱ་བ་ཡིན་ནོ། ། ཤེས་རབ་ཡེ་ཤེས་ཀྱི་དབང་ལ་བླ་མ་ཆོས་ཀྱི་སྐུའི་ངོ་བོར་བཞུགས་པ་ལ། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སོགས་ནས་དེང་བདག་སྩོལ་ཞེས་གསོལ་བ་བཏབ་ནས།
ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར་འབྲུ་ལྔས་མིག་རས་རྣམས་འཆིང་བར་ཞུ། འབྲུ་གསུམ་གྱིས་སྔར་བཞིན་བསྲུངས་ལ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་མཚན་ཉིད་དང་ལྡན་པའི་རིག་མ་ཡིད་དུ་འོང་བ་ལང་ཚོ་དར་ལ་བབ་པ་རྒྱན་ཐམས་ཅད་ཀྱིས་བརྒྱན་པ་ཞིག་སྤྲུལ་ཏེ། སངས་རྒྱས་རྣམས་དཔང་པོར་བྱས་ནས་ཁྱེད་རྣམས་ཀྱི་ལག་པ་གཡས་པར་རིག་མའི་ལག་པ་གཡོན་པ་གཏད་ཅིང་སྤྱི་བོར་རྡོ་རྗེ་བཞག་ལ། གཟུངས་མ་ཡིད་འོང་ནས་དངོས་གྲུབ་མེད། ཅེས་པས་བྱིན་པའི་ཕྱག་རྒྱ་དེས་ཁྱེད་རྣམས་གསང་བའི་ཀུན་དུ་སྤྱོད་པ་རྣམས་ཀྱི་སྣོད་དང་ལྡན་མི་ལྡན་བརྟག་པའི་ཕྱིར་དྲི་བ་བྱས་པར་མོས་པ་མཛོད། བཤང་གཅི་སོགས་ནས་སྨྲོས་ཤིག་ཅེས་དྲིས་པ་ལ་དེ་ལྟར་སྤྲོའོ་ཞེས་ལན་བཏབ་པར་མོས་ཏེ་འདིའི་རྗེས་ཟློས་མཛོད། བཤང་གཅི་སོགས་ནས་ཅི་ཕྱིར་བདག་མི་སྤྲོ་ཞེས་ལན་བཏབ་པས། ཕྱག་རྒྱ་དེས་གོས་དང་བྲལ་བའི་ལུས་ཙནྡན་དང་གུར་གུམ་ལ་སོགས་པས་དྲི་ཞིམ་པར་བྱས། མེ་ཏོག་གི་ཕྲེང་བས་བརྒྱན་ནས་ཆུ་སྐྱེས་གསལ་བར་བསྟན་ཅིང༌།
ཨེ་མ་ང་ཡི་པདྨ་སོགས་ནས་ཧོ་ཞེས་གསུང་ཞིང་པང་དུ་བྱོན་པར་མོས་ཏེ། ཁྱེད་རྣམས་འཁོར་ལོ་བདེ་མཆོག་དང་རིག་མ་རྡོ་རྗེ་ཕག་མོར་གསལ་བ་སྤྲུལ་སྐུ་ལམ་དུ་བྱེད་པ་ལྷའི་འདུ་ཤེས། ཡུམ་གྱི་ལྟེ་བ་སོགས་ནས་ནོར་བུ་དམར་པོ་བྱེཾ་གྱིས་མཚན་པ་སྟེ། ཡབ་ཡུམ་གྱི་གནས་བསྣོལ་མ་དང་མཁའ་གསང་བྱིན་གྱིས་བརླབས་པ་ལོངས་སྐུ་ལམ་དུ་བྱེད་པ་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ཆོས་སྐུ་ལམ་དུ་བྱེད་པ་ཆོས་ཀྱི་འདུ་ཤེས་ཏེ། འདུ་ཤེས་གསུམ་གྱིས་སྙོམས་པར་ཞུགས་པ་བསམས་ལ། ཨོཾ་ཤི་ཤི་ཤི་ཧ་ཧ་ཧ་སྭཱ་ཧཱ་ཞེས་དང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་སྙོམས་པར་ཞུགས་པས་ཁྱེད་རྣམས་དང༌། སློབ་དཔོན་གྱི་ཐུགས་ཀའི་འོད་ཟེར་གྱིས་དེ་བཞིན་གཤེགས་པ་ཡབ་ཡུམ་ཐམས་ཅད་བཀུག་སྟེ། ཁྱེད་རྣམས་ཀྱི་ལུས་ལ་ཐིམ་པས་རོ་གཅིག་ཏུ་གྱུར་ཏེ།
སྤྱི་བོའི་ཧཾ་ལ་འདུས་པ་ཡབ་ཡུམ་རྗེས་ཆགས་ཀྱི་མེས་ཞུ་བ་དབུ་མའི་ལམ་ནས་འཁོར་ལོ་བཞི་བརྒྱུད་དེ་ཡས་བབ་ཀྱི་དགའ་བ་བཞི་མངོན་དུ་བྱས། རྡོ་རྗེ་ནོར་བུའི་རྩེ་མོར་ཆགས་པ་དང་ཆགས་བྲལ་ཟུང་དུ་ཆུད་པའི་བདེ་སྟོང་གི་ངང་ལ་མཉམ་པར་འཇོག་མཛོད་ཅིག རྡོ་རྗེ་པདྨ་སོགས་ནས་གྱིས་གནས་བྱ། ། ཞེས་པ་དེ་ཡས་བབ་ཀྱི་དགའ་བ་ཡིན། མས་བརྟན་གྱི་དགའ་བ་བསྒྲུབ་པའི་སླད་དུ། བྱང་ཆུབ་ཀྱི་སེམས་མཁའ་གསང་གི་རྩེ་མོར་རླུང་འཕོ་བ་མེད་པའི་སྟོབས་ཀྱིས་བཟུང་བ་དེ། སླར་ཡི་གེ་ཧཱུྃ་གི་གདངས་ཅན་གྱི་རླུང་གིས་དྲངས་ཏེ། ལྟེ་བར་བྱོན་པས་དགའ་བ། སྙིང་གར་བྱོན་པས་མཆོག་དགའ། དཔྲལ་བར་བྱོན་པས་ཁྱད་པར་དགའ་བ།
གཙུག་ཏོར་དུ་བྱོན་པས་ལྷན་ཅིག་སྐྱེས་པའི་དགའ་བ་བརྟན་པར་བྱས། དེའི་ཚེ་བྱང་ཆུབ་ཀྱི་སེམས་ཀྱིས་ལུས་ཐམས་ཅད་ལ་ཁྱབ། དེ་ཐམས་ཅད་ལ་བདེ་བས་ཁྱབ། དེ་ཐམས་ཅད་ལ་མི་རྟོག་པས་ཁྱབ་སྟེ། བདེ་སྟོང་དབྱེར་མེད་ཀྱི་ཏིང་ངེ་འཛིན་སྐྱེས་པར་མོས་པ་མཛོད། གང་གི་ཚེ་ཤེས་རབ་མ་མཉེས་ནས་ཁྱེད་རྣམས་ཀྱི་མགོ་བོར་ཡུམ་གྱི་ཕྱག་གཡོན་པ་བཞག་སྟེ་རྗེས་སུ་གནང་བ་སྦྱིན་པ་འདི་ལ་གསན་པས་ཁྱབ་སྟེ། དེང་ནས་བཟུང་སྟེ་སོགས་ནས་གྱིས་ཤིག ཅེས་གནང་བ་བྱིན་པར་བསམས་པ་ནི་ཤེས་རབ་ཡེ་ཤེས་ཀྱི་དབང་གི་དངོས་གཞི་ཡིན། དབང་དེ་ཐོབ་པའི་བརྡར་འབྲུ་གསུམ་གྱིས་མིག་རས་འགྲོལ་བར་ཞུ། དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་སོགས་ནས་སྐལ་བ་དང་ལྡན་པར་བྱས་སོ་ཞེས་རྟོགས་པ་བསྐྱེད་དོ། །
དེ་ནི་དངོས་སམ་ཡིད་ཀྱི་ཤེས་རབ་མ་ལ་བརྟེན་ནས་ཡེ་ཤེས་དགའ་བ་བཞིའི་རྟོགས་པ་བསྐྱེད་པས་ཤེས་རབ་ཡེ་ཤེས་ཀྱི་དབང་ཞེས་བྱའོ། ། དབང་བཞི་པ་ལ་བླ་མ་ངོ་བོ་ཉིད་ཀྱི་སྐུའི་ངོ་བོར་བཞུགས་པ་ལ་དབང་བཞི་པ་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཁྱོད་ཞབས་སོགས་ནས་བསྐྱབ་ཏུ་གསོལ། ཞེས་གསོལ་བ་བཏབ་ནས་མིག་རས་བཅིངས་ལ། བསྲུང་བ་སྔར་བཞིན་བྱས་ལ། དེའང་དབང་བཞི་པ་ནི་ཁྱེད་རྣམས་ཀྱི་དབང་གསུམ་པའི་ལྷན་ཅིག་སྐྱེས་པའི་དགའ་བའི་དུས་སུ། རྟོག་པ་ཐམས་ཅད་འགགས་ནས་སེམས་ཉིད་བདེ་བ་ཆེན་པོར་རིག་པའི་ཡེ་ཤེས་དེས་མཚོན་པའི། དོན་གྱི་ཡེ་ཤེས་དོན་དམ་པ་བྱང་ཆུབ་ཀྱི་སེམས་དེ་ཉིད་ཚིག་ཙམ་གྱི་སྒོ་ནས་ངོ་སྤྲད་པ་ནི། སྡོམ་འབྱུང་ལས།
ཡིད་མེད་ཡིད་ནི་བྱས་ནས་སུ། ། རྟོག་གེའི་སྦྱོར་བ་རྣམ་པར་སྤོང༌། ། ཞེས་གསུངས་པའི་དོན་ཉམས་སུ་ལེན་པ་ལ། ཁྱེད་རྣམས་ལུས་མཉམ་གཞག་གི་སྤྱོད་ལམ་དང་ལྡན་ཞིང༌། ངག་རླུང་རྒྱུ་བ་སོར་བཞག ཡིད་རྣམ་རྟོག་གི་སྤྲོ་བསྡུའམ་དུས་གསུམ་གྱི་རྟོག་པ་ཐམས་ཅད་སྤངས་ཏེ། ཡུལ་གཟུགས་སྒྲ་ལ་སོགས་པ་གང་ལའང་མི་འཇུག་པར་སྔར་གྱི་དབང་གསུམ་པའི་དུས་ཀྱི་དཔེའི་ཡེ་ཤེས་ཀྱི་སྟེང་དུ་རྟོགས་པར་བྱ་བ་ནི། རང་ཉིད་དབང་གསུམ་པའི་གནས་སྐབས་སུ་ལྷ་སྐུ་ཞལ་ཕྱག་གི་རྣམ་པ་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་པའི་སྐུ་དང༌། དེའི་སེམས་རྒྱུད་ཕྱག་རྒྱ་དང་མཉམ་པར་སྦྱོར་བ་ལས་བྱུང་བའི་བདེ་བ་ཆེན་པོའི་ཡེ་ཤེས་ཀྱི་རྣམ་པར་ཤར་བ་ལོངས་སྤྱོད་རྫོགས་པའི་སྐུ་དང༌། ལྷ་སྐུ་བདེ་བ་ཆེན་པོའི་རྣམ་པར་སྣང་ཙམ་དེ་ཉིད་སྐྱེ་འགག་གནས་གསུམ་ཐམས་ཅད་དང་བྲལ་བ་ཆོས་ཀྱི་སྐུ་དང༌།
དེ་གསུམ་ལྡོག་ཚུལ་ཐ་དད་ཀྱང་རང་བཞིན་སོ་སོར་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་སྟེ། མདོར་ན་སེམས་ཀྱི་གཤིས་ཅིར་ཡང་མ་ཡིན་པ། གདངས་བདེ་ཆེན་དུ་མ་འགགས་པ། རྩལ་སྣ་ཚོགས་སུ་འཆར་བ། བསྒོམ་བྱ་སྒོམ་བྱེད་ཐམས་ཅད་ལས་འདས་པ་ནམ་མཁའ་ལྟ་བུར་ཤེས་པར་བྱས་ལ། ནམ་མཁའ་དང་ནམ་མཁའ་རོ་མཉམ་པ་དེ་བཞིན་དུ་སེམས་ཀྱི་རང་བཞིན་སྟོང་པ་ཉིད་ལ་སེམས་བདེ་སྟོང་རོ་མཉམ་པ་སོ་སོར་རང་གི་རིག་པའི་ཏིང་ངེ་འཛིན་ནམ་མཁའ་ལྟ་བུའི་ངང་ལ་ཅུང་ཟད་མཉམ་པར་འཇོག་པ་ཞུ། དེ་དབང་བཞི་པའི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བར་ཞུ། དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང་སོགས་ནས་ཡེ་ཤེས་རྡོ་རྗེ་མངོན་དུ་འགྱུར་བའི་སྐལ་བ་དང་ལྡན་པར་བྱས་སོ། ། ཞེས་རྟོགས་བསྐྱེད་བྱའོ། །
དེ་ནི་གཉིས་སུ་མེད་པའི་ཡེ་ཤེས་ཚིག་ཙམ་གྱི་སྒོ་ནས་ངོ་སྤྲད་པས་ན་ཚིག་གི་བཞི་པ་ཞེས་བྱའོ། ། མདོར་ན་དེ་དག་གི་གནས་སྐབས་སུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པའི་ཚོགས་ལ་བསྲུང་བསྡམ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་སོགས་ལན་གསུམ། ཞེས་པས་དམ་ཚིག་བསྡུས་ཏེ་འཛིན་པར་ཞལ་གྱིས་བཞེས་ནས། དབང་བཞི་རྫོགས་པར་ཐོབ་པའི་གཏང་རག་ཏུ་དམིགས་ཏེ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས་རང་གི་ལུས་ལོངས་སྤྱོད་ལ་སོགས་པ་ཐམས་ཅད་སློབ་དཔོན་ལ་དབང་གི་ཡོན་དུ་དབུལ་བར་བགྱིའོ། ། ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་ཞེས་སོགས་ལན་གསུམ་བྱའོ། ། དེ་ལྟར་ན་ཁྱེད་རྣམས་ཀྱིས་གྲུབ་པའི་སློབ་དཔོན་ཆེན་པོ་རྡོ་རྗེ་དྲིལ་བུ་པ་ཞེས་ཡོངས་སུ་གྲགས་པའི་ལུགས་ཀྱི་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་རྡུལ་ཚོན་ནམ་རས་བྲིས་ཞེས་སྐབས་སུ་གང་བབས་ལ་བརྟེན་པའི་དབང་བཞི་ཡོངས་སུ་རྫོགས་པ་གསན་པ་ཡིན་པས་རང་དང་གཞན་གྱི་དོན་རྒྱ་ཆེན་པོ་མཛད་པར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། །
ཐོབ་ནས་སོགས་ཀྱིས་དགེ་བ་བསྔོས་ལ། སློབ་མ་རྣམས་རང་གནས་སུ་གཏོང་ངོ༌། ། སློབ་དཔོན་གྱིས་རྗེས་ཀྱི་ཆོ་ག་རྣམས་དཀྱུས་ནས་འབྱུང་བ་ལྟར་བྱའོ། ། འདིར་སྨྲས་པ། སྔོན་བྱོན་དྲན་དབང་ཞལ་ལུང་ཐ་དད་སྙིང་པོ་དག ། གཅིག་ཏུ་བསྡེབས་ལ་ངག་གི་དབང་ཕྱུག་མངོན་གྱུར་པས། ། བརྩེ་ཆེན་ཀུན་དགའི་རིང་ལུགས་ཀུན་གསལ་བློ་གྲོས་ཅན། ། གང་ལས་བྱུང་བའི་བདེ་འབྱུང་ཆོ་གའི་ཡན་ལག་ཏུ། ། སྤྱི་འགྲོས་བརྗོད་བདེ་ནམ་མཁའི་གོ་ལ་ཡངས་པར་རྒྱུ། ། ཁྱད་ཆོས་མ་འདྲེས་གང་ཡིན་ཁྱིམ་ན་དགྱེས་དགུར་སྤྱོད། །
བརྡ་སྤྲོད་རྣམ་གསལ་མ་ཟླུམ་དཀྱིལ་འཁོར་འདི་ཤར་ཚེ། ། བརྗོད་བྱ་རྟོགས་དཀའི་ཕྱོགས་ཀྱི་ལྟད་མོ་མི་སྣང་མེད། ། འདི་བྱས་དགེ་བས་ཆོས་རྣམས་ཐམས་ཅད་སྟོན་མཆོག་ཉིད། ། དགོངས་གཅིག་འདོམས་པ་ས་སྐྱ་པ་ཡི་ལུང་རྟོགས་བསྟན། ། དེ་འཛིན་རྗེས་སུ་སློབ་པར་བཅས་པའི་ཕྲིན་ལས་རྒྱུན། ། བསྐལ་པའི་ཕ་རོལ་མི་མངོན་དེ་སྲིད་དར་གྱུར་ཅིག ། ཅེས་འཁོར་ལོ་བདེ་མཆོག་གྲུབ་པའི་སློབ་དཔོན་ཆེན་པོ་རྡོ་རྗེ་དྲིལ་བུ་ལུགས་ཀྱི་དཀྱིལ་འཁོར་གྱི་ཆོ་ག་དཔལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པས་མཛད་པའི་ཡན་ལག་ཏུ་དགོས་པའི་དབང་གི་མཚམས་སྦྱོར་རྣམ་གསལ་ཉི་མ་ཞེས་བྱ་བ་འདི་ནི། སྐྱབས་མགོན་མཆོག་གི་ཕྲིན་ལས་ཀྱི་ཁ་ལོ་བསྒྱུར་བ། མདོ་སྔགས་རབ་འབྱམས་པ་སངས་རྒྱས་བཟང་པོ་པས་རྗེས་འཇུག་རྣམས་ལ་ཕན་པར་དགོངས་པའི་གསུང་བསྐུལ་གྱིས་ཕེབས་པར་བརྟེན། བནྡེ་ཚུལ་ཁྲིམས་རིན་ཆེན་དུ་བོད་པས།
རབ་བྱུང་མེ་ཟླའི་ནང་གསལ་ཐམས་ཅད་འདུལ་ཞེས་པའི་གནམ་ལོའི་སྒྲོལ་བྱེད་སྣྲོན་གྱིས་ཉ་བའི་ཞག་གི་ཕུང་པོའི་རྒྱལ་བ་གཉིས་པར། ལྷག་པ་ལག་སོར་གྱི་འགྲུབ་སྦྱོར་འཛོམ་པའི་ཉིན་གྲུབ་པར་བགྱིས་པ་དགེ་ལེགས་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
