གསུང་འབུམ། ཚུལ་ཁྲིམས་རིན་ཆེན།
པོད ༡༤༩
འཇམ་དཔལ་ཨ་ར་པ་ཙ་ནའི་སྒྲུབ་ཐབས་ཉིན་བྱེད་སྣང་བ།
༼ཏ༽ ༄༅། །འཇམ་དཔལ་ཨ་ར་པ་ཙ་ནའི་སྒྲུབ་ཐབས་ཉིན་བྱེད་སྣང་བ་བཞུགས།། ན་མོ་གུ་རུ་མཉྫུ་ཤྲཱི་གྷོ་ཥ་ཡ། འདིར་འཇམ་དཔལ་ཨ་ར་པ་ཙ་ན་བསྒོམ་པར་འདོད་པས། སངས་རྒྱས་ཆོས་ཚོགས་ཚར་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། རང་གི་སྙིང་སྒོ་ང་སྟོང་པ་ལྟ་བུའི་ནང་དུ་པཾ་ལས་པདྨ་དང་ཨ་ལས་ཟླ་བའི་སྟེང་དུ་དྷཱིཿདམར་སེར་ལས་འོད་ཟེར་འཕྲོས། སྡིག་པ་དང་སྒྲིབ་པ་མི་ཤེས་པའི་མུན་པ་ཐམས་ཅད་སྦྱངས། ཐ་མལ་པའི་ལུས་ཀྱང་སྟོང་པ་ཉིད་དུ་གྱུར། འོད་ཟེར་དྷཱིཿདང་བཅས་པ་ཡོངས་སུ་གྱུར་པ་ལས། རང་ཉིད་འཇམ་དཔལ་ཨ་ར་པ་ཙ་ན་སྐུ་མདོག་དམར་སེར་ཉི་མའི་འོད་ལྟར་འབར་བ་ཞལ་གཅིག་ཕྱག་གཉིས་པ།
གཡས་པས་ཤེས་རབ་ཀྱི་རལ་གྲི་འཕྱར་ཞིང་གཡོན་པས་ཨུཏྤལ་གྱི་ཡུ་བ་ཐུགས་ཀར་བཟུང་བས་འདབ་མ་སྙན་གྱི་ཐད་ཀར་ཁ་བྱེ་བའི་སྟེང་ན་ཤེས་ཕྱིན་གྱི་པོ་ཏི་བསྣམས་པ་ལོ་བཅུ་དྲུག་ལོན་པའི་ན་ཚོད་ཅན། དབུ་སྐྲ་རལ་པའི་ཐོར་ཅོག་དང་ཟུར་ཕུད་ལྔ་གཡོན་དུ་འཕྱང་བ་རིན་པོ་ཆེའི་རྒྱན་གྱིས་བརྒྱན་ཞིང་དར་སྣ་ཚོགས་ཀྱི་ཤམ་ཐབས་ཅན་པདྨ་དང་ཟླ་བའི་གདན་ལ་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ་མི་བསྐྱོད་པའི་ཅོད་པཎ་ཅན་སྣང་ལ་རང་བཞིན་མེད་པའི་སྐུར་གྱུར། ལྕེའི་རྩ་བར་དྷཱིཿདམར་སེར་མགོ་གྲེ་ཕུགས་སུ་བསྟན་པ་ལས་འོད་འཕྲོས་པས་ངག་གི་ཉེས་སྐྱོན་སྦྱངས། བཟླས་པ་ནི། ཐུགས་ཀར་ཟླ་བའི་སྟེང་དུ་དྷཱིཿཡིག་གི་མཐར། ཨོཾ་ཨ་ར་པ་ཙ་ན་དྷཱིཿཞེས་པས་བསྐོར་བ་ལས་འོད་ཟེར་འཕྲོས་པས། ལུས་ཕྱི་ནང་ཐམས་ཅད་ཁྱབ་པས་སྡིག་སྒྲིབ་དང་བརྗེད་ངས་དང་མི་ཤེས་པའི་མུན་པ་ཐམས་ཅད་སྦྱངས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཤེས་རབ་སྤོབས་པ་གཟུངས་ལ་སོགས་པའི་ཡོན་ཏན་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ནས་རང་ལ་ཐིམ་པར་བསམ་ཞིང༌། ཨོཾ་ཨ་ར་པ་ཙ་ན་དྷཱིཿཞེས་པ་བརྒྱ་སྟོང་སོགས་བཟླས་མཐར། ལྕེའི་རྩ་བའི་དྷཱིཿལ་སེམས་གཏད་དེ།
དྷཱིཿབརྒྱ་རྩ་བགྲང༌། དབུགས་ནང་དུ་འོང་བའི་ཚེའང་དྷཱིཿབགྲངས་པས། དྷཱིཿཡིག་གི་ལུས་ཀྱི་ནང་ཐམས་ཅད་གང་བས་མི་བརྗེད་པའི་གཟུངས་དང་ཤེས་རབ་དཔག་ཏུ་མེད་པ་སྐྱེས་པར་བསམ་མོ། ། མཇུག་ཏུ་ཨཱརྻ་མཉྫུ་ཤྲཱི་ཨརྒྷཾ། པཱ་དྱཾ། པཱུཥྤེ། དྷཱུཔྤེ། ཨཱ་ལོ་ཀེ གནྡྷེ། ནཻ་ཝི་དྱ།
ཤབྡ་ཨཱཿཧཱུྃ་ཞེས་པས་མཆོད། གཞོན་ནུའི་སྐུ་ལུས་འཆང་བ་པོ། ། ཡེ་ཤེས་སྒྲོན་མ་རབ་གསལ་བས། ། འཇིག་རྟེན་གསུམ་གྱི་མུན་སེལ་བ། ། འཇམ་པའི་དབྱངས་ལ་ཕྱག་འཚལ་བསྟོད། ། ཞེས་པས་བསྟོད། འཇམ་པའི་དབྱངས་ཀྱིས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས་མི་བརྗེད་པའི་གཟུངས་དང་ཤེས་རབ་ཕུན་སུམ་ཚོགས་པ་བསྐྱེད་དུ་གསོལ། ཞེས་དང༌། གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། ཞེས་བརྗོད་ལ།
དགེ་བ་འདི་ཡིས་མྱུར་དུ་བདག ། འཕགས་པ་འཇམ་དཔལ་འགྲུབ་གྱུར་ནས་སོགས་ཀྱིས་དགེ་བ་བསྔོ། དུས་ཐམས་ཅད་དུ་ལྕེའི་རྩ་བའི་དྷཱིཿལས་དྷཱིཿཡིག་དཔག་ཏུ་མེད་པ་འཕྲོས་པས་ལུས་ཀྱི་ནང་ཐམས་ཅད་གང་བར་བསམས་ལ། དྷཱིཿཅི་ནུས་སུ་བགྲང་ངོ༌། ། ཞེས་འཇམ་དཔལ་ཨ་ར་པ་ཙ་ནའི་སྒྲུབ་ཐབས་ཉིན་བྱེད་སྣང་བ་འདིའང་བཟོ་རིག་པ་ཨ་སྲུང་གི་མི་བརྗེད་དྲན་གསལ་ཆེད་དུ། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། ༈ །།ན་མོ་གུ་རུ་ཏཱ་རཱ་ཡཻ། སྒྲོལ་མ་སྒྲུབ་ལ་སྦྱོར་དངོས་རྗེས། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། །
གཞན་དོན་སངས་རྒྱས་ཐོབ་བྱའི་ཕྱིར། ། རྗེ་བཙུན་སྒྲོལ་མའི་བསྒོམ་བཟླས་བགྱི། ། ལན་གསུམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། ཆོས་རྣམས་སྟོང་པའི་ངང་ཉིད་ལས། ། པད་དཀར་ཟླ་བའི་གདན་སྟེངས་སུ། ། རང་དང་བསྲུང་བྱ་དབྱེར་མེད་སེམས། ། ཏཱཾ་ཡིག་ལས་བྱུང་སྒྲོལ་མ་དཀར། ། མཆོག་སྦྱིན་ཨུཏྤལ་བསྣམས་མའི་སྐུ། ། དར་བབ་རྡོ་རྗེ་སྐྱིལ་ཀྲུང་བཞུགས། །
སྤྱན་བདུན་ཟླ་བར་རྒྱབ་བརྟེན་མ། ། དར་དང་རིན་ཆེན་རྒྱན་གྱིས་བརྒྱན། ། གནས་གསུམ་འབྲུ་གསུམ་ཐུགས་ཀའི་དབུས། ། ཟླ་བ་འཁོར་ལོའི་ལྟེ་བར་ཏཱཾ། ། རང་འདྲ་སྤྱན་དྲངས་དབྱེར་མེད་ཐིམ། ། རིགས་ལྔ་བྱོན་ནས་ཆུ་དབང་བསྐུར། ། དབང་ཐོབ་འོད་དཔག་མེད་པས་བརྒྱན། ། བཟླས་པ་ནི། ཏཱཾ་གྱི་མདུན་རྒྱབ་ཨོཾ་ཧཱའི་བར། ། མ་མ་ཨཱ་ཡུར་པུཎྱ་ཛྙཱ་ན་པུཥྚིཾ་ཀུ་རུ་དང༌། །
རྩིབས་བརྒྱད་ཏཱ་རེ་ཏུཏྟཱ་རེ། ། ཏུ་རེ་སྭཱ་ཡིས་མཚན་པ་གསལ། ། སྔགས་ལས་འོད་འཕྲོས་འཁོར་འདས་ཚེ། ། བསོད་ནམས་ཡེ་ཤེས་བདག་ལ་བསྡུས། ། ཨོཾ་ཏཱ་རེ་ཏུཏ་ཏཱ་རེ་ཏུ་རེ་སྭཱ་ཧཱ། སྙིང་པོ་དང༌། ཨོཾ་ཏཱ་རེ་ཏུཏྟཱ་རེ་ཏུ་རེ་མ་ཏི་ལབྡྷེཿཨཱ་ཡུཿཔུཎྱ་ཛྙཱ་ན་པུཥྚིཾ་ཀུ་རུ་སྭཱ་ཧཱ། ཞེས་ཅི་ནུས་བཟླ། ཚེ་སྦྱིན་སྒྲོལ་མས་བདག་གཞན་ལ། ། འཆི་མེད་ཚེ་རིང་དངོས་གྲུབ་སྩོལ། །
དངོས་གཞིའོ། ། དགེ་བས་སྒྲོལ་མ་འགྲུབ་གྱུར་ནས། ། འགྲོ་ཀུན་དེ་ཡི་སར་འགོད་ཤོག ། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་དང༌། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། ཐེག་པ་མཆོག་ལ་ངེས་པར་འབྱུང་བ་ཡི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། རྗེས་སོ། ། སྒྲོལ་མའི་སྒྲུབ་ཐབས་དུང་འདོན་ཆེད། ། ཚུལ་རིན་བོད་པས་འཕྲལ་དུ་བྲིས།།
༈ །།ན་མོ་གུ་ར་ཝེ། བསྙེན་མཚམས་སྐབས་སོགས་ཆ་གསུམ་ཆོ་ག་རྒྱས་པ་མི་ཤེས་པས་བསྡུས་པ་བཏང་བར་འདོད་ན་གཏོར་མ་གསུམ་བྲན་ལ། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས་ནས། རང་ལྷའི་ང་རྒྱལ་དང་ལྡན་པས། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་པས་སྤྱན་དྲངས། སྔགས་དེ་ཉིད་ཀྱི་ཨཱ་ཀརྵ་ཡ་ཛཿཞེས་པའི་ཚབ་ཏུ་ན་མཿསརྦ་ཏ་ཐཱ་ག་ཏཱ་བྷྱོ་བི་ཤྭ་ཞེས་སོགས་བཏགས་པ་གསུམ་གྱིས་བསྔོས་ལ། ཕྱོགས་སྐྱོང་འཁོར་དང་བཅས་པ་རྣམས། ། མཆོད་སྦྱིན་གཏོར་མ་འདི་བཞེས་སོགས་སྤྱི་ལྟར་བརྗོད།
ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་གཙྪ་ཞེས་པས་གཤེགས་སུ་གསོལ། འབྱུང་པོའི་གཏོར་མ་འབྲུ་གསུམ་གྱིས་བྱིན་རླབས་དྲན་པ་ཙམ་བྱས་ལ། ཨོཾ་མ་ཧཱ་བྷཱུ་ཏ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿ ཞེས་པས་མགྲོན་བཀུག སྔགས་དེ་ཉིད་ལ་ན་མཿསརྦ་ཏ་ཐཱ་ག་ཏ་སོགས་བཏགས་པ་གསུམ་གྱིས་བསྔོས་ལ། འཇིག་རྟེན་པ་ཡི་འབྱུང་པོ་རྣམས། ། མཆོད་སྦྱིན་གཏོར་མ་འདི་བསྣམས་ལ། ། ཆོས་དོན་ལྡན་པ་ལ་གནས་ནས། ། ཞི་ཞིང་དུལ་བའི་སེམས་སུ་མཛོད། ། བདག་སོགས་བྱང་ཆུབ་མ་ཐོབ་བར། །
གེགས་མེད་བར་ཆད་མེད་པ་དང༌། ། དམ་ཚིག་གནས་ལ་གནས་མཛོད་ལ། ། བྱང་ཆུབ་ཐོབ་པའི་སྟོང་གྲོགས་མཛོད། ། ཞེས་དང༌། མ་ཧཱ་བྷཱུ་ཏ་ལོ་ཀ་པཱ་ལ་ས་པ་རི་ཝཱ་ར་གཙྪ། བགེགས་གཏོར་ནི། ཨོཾ་སརྦ་བིགྷྣ་ན་ཊཀྐི་ཧཱུྃ་ཛཿཞེས་པས་བཀུག་ལ། སླར་ཡང་ཊཀྐི་ཧཱུྃ་ཛཿའི་ཚབ་ཏུ་ན་མ་སརྦ་ཏ་ཐཱ་ག་ཏཱ་སོགས་བཏགས་པ་ལན་གསུམ་གྱིས་བསྔོས་ལ། བགེགས་དང་ལོག་པར་འདྲེན་པ་ཐམས་ཅད་མཆོད་སྦྱིན་གཏོར་མ་འདིས་ཚིམ་པར་གྱིས་ལ་འདིར་མ་གནས་པར་གཞན་དུ་སོང་ཤིག སརྦ་བིགྷྣཱན་གཙྪ།
ཞེས་དང༌། དྲག་སྔགས་གང་རུང་བརྗོད་པས་བསྐྲད་དོ། ། ཞེས་ཆ་གསུམ་གྱི་གཏོར་མ་བསྡུས་པ་བྱ་ཚུལ་འདིའང་དོན་གཉེར་གྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །གཡང་སྒྲུབ་སོགས་ཀྱི་སྐབས་བསེ་རག་བཅིངས་ཐབས་བཞུགས་སོ།། ༄༅། །བསེ་རག་ཁ་ཆིངས་འདི་ལྟར་བཅིངས། ། དང་པོ་རྨི་ལམ་འདི་ལྟར་འོང༌། ། རང་གི་ཐོབ་པའི་ཟས་ནོར་དག ། གཞན་མ་དག་གིས་ཁྱེར་བ་དང༌། ། སྣོད་སྟོང་མཐའ་མ་བསྐོར་བ་དང༌། །
སྤྲང་པོ་ངན་སློང་ཡིད་མི་འོང༌། ། ཀུན་གྱི་གསེབ་ན་འདུག་པ་རྨི། ། དེ་ལྟར་བྱུང་ན་ཁ་ཆིངས་བྱ། ། དང་པོ་གཏོར་མ་ཆུ་གཏོར་སྦྱིན། ། བདེན་པ་རྒྱ་ཆེར་བརྡར་བར་བྱ། ། དེ་ནས་ས་སྦྱིན་དག་ལ་ནི། ། མཆོད་རྟེན་དཀར་པོ་ཁྲུ་གང་བྱ། ། བུམ་པར་རྟེན་འབྲེལ་སྙིང་པོ་དང༌། ། ཕྱག་རྡོར་རྒྱལ་ཆེན་བཞི་ཡི་སྔགས། ། ལེགས་པར་བྲིས་ལ་བུམ་པར་བཅུག །
མཆོད་རྟེན་གདན་ཁྲིའི་འོག་ཏུ་ནི། ། བསེ་རག་འགོང་པོའི་ལྟོ་བར་ནི། ། ཙཀྲ་རྩིབས་བརྒྱད་མུ་ཁྱུད་བཅས། ། རྩིབས་ལ་སྔགས་འདི་དགོད་པར་བྱ། ། ར་ཛ་ཏྲི་འུ་ཧ་ཤ་ཏྲི་རྦད། ཆིངས་ནན། མཆན་ལ། འགོང་པོ་ཡཾ་ཤོ་ནན། འགོང་པོ་ཏྲིའུ་ནན། ར་ཛ་ཁ་ཐཾ།
ར་ཛ་ཏྲི་ཁ་ཐཾ། གོད་སྲི་ཁ་ཐཾ། སྲིས་རྐུན་ཁ་ཐཾ། པག་ཤུ་མུ་ཏྲ་ཁ་ཐཾ། ལྟེ་བར། ཏྲིའུ་ཡཾ་ཤོ་ཏྲི་ཤོ། གང་གནོད་མིང་བྲི། བསྟན་པའི་སྦྱིན་བདག་ཆེན་པོས་ཆོས་དང་སྲིད་པའི་དཔལ་འབྱོར་ཕུན་སུམ་ཚོགས་པ་གོང་ནས་གོང་དུ་འཕེལ་བར་བྱ་བའི་ཕྱིར། རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པའི་རྟེན་བཅའ་ཞིང་སྒྲུབ་པར་བྱེད་པའི་ཕྱི་བཞིན་དུ་འབྲངས་ནས་མི་ནོར་ལོངས་སྤྱོད་འཕེལ་བ་ལ་བགེགས་དང་བར་ཆད་བྱེད་པའི་མི་རྒྱུད་གཅོད་པའི་འདྲེ། དབུལ་འདྲེ།
ཕོངས་འདྲེ། ལྟོགས་འདྲེ། མུག་འདྲེ། གོད་འདྲེ། སྲིས་རྐུན་ལ་སོགས་པ་བསེ་རག་འབྱུང་པོའི་རིགས་སུ་གྱུར་པ་ཐམས་ཅད་ཁ་ཆིངས་ཁ་ཐཾ་སྟྭམྦྷ་ཡ་ནན། མུ་ཁྱུད་ལ། ཡ་ཏྲི་ཁ་ཐཾ། མ་ཏྲི་ཁ་ཐཾ། ཨ་ཏྲི་ཁ་ཐཾ། སུ་ཏྲི་ཁ་ཐཾ།
ར་ཏྲི་ཁ་ཐཾ། ཀནྣི་ཁ་ཐཾ། དུ་ཏྲི་ཁ་ཐཾ། ཙ་ཏྲི་ཁ་ཐཾ། སྔོན་དམར་སྐུད་པས་རྒྱ་གྲམ་བཅིངས། ། ལ་ཆས་གཏུམས་ལ་གདན་ཁྲིར་བཞུགས། ། དྲག་པོའི་སྔགས་འདིས་སྐབས་སུ་གཟིར། ། ཨོཾ་ནི་ལམ་བྷ་ར་བྷ་ར་བཛྲ་པཱ་ཎི་ཡ་ཀྵ་ར་ཛ་ཀུ་བེ་ར་བེ་རུ་ར་ག་སིདྡྷི་མ་མེ་ཧཱུྃ་ཧཱུྃ་ཕཊ་ཕཊ་བཻ་ཤ་མ་ཎ་ཡེ་སྭཱ་ཧཱ། ཨོཾ་པ་ཏྲ་ཏ་ར་ཙི་ཡ་སྭཱ་ཧཱ། ཨོཾ་བེ་དུ་ཏྲི་ཡ་སྭཱ་ཧཱ།
ཨོཾ་ཧཱུྃ་ར་ཛ་ཡཀྵ་ཏྲིའུ་ནན། ཞེས་པའི་སྔགས་འདི་སྐབས་སུ་བཟླས། མཆོད་རྟེན་མལ་གྱི་རྩིབས་ལོགས་སྦ། ། སྐབས་སུ་མཆོད་དང་བསྐོར་བ་བྱས། ། དུས་སུ་སྔགས་ཀྱང་དྲག་ཏུ་བཟླས། ། མི་ཡི་མ་མཐོང་པར་བྱའོ། ། འདི་ནི་ཁ་ཆིངས་དང་པོའོ། ། གཉིས་པ་བྱང་བུ་སོར་བཞི་ལ། ། སྔགས་འདི་ཚར་གསུམ་བྲིས་ནས་ནི། ། སྒོ་ཡི་ཡ་ཐིམ་དག་ལ་གདགས། །
ཨོཾ་མེ་ད་ར་ཧཱུྃ་དྲུཾ་ཕྲཾ་ཕྲཾ་ཀི་ལི་བྷྱོ་རྦད། རྟ་ཕྱུགས་གོད་ཁ་ཐམས་ཅད་བསྲུང་དུ་གསོལ། ཨོཾ་མེ་ཏ་ར་ཧཱུྃ་དྲུཾ། ཨོཾ་ཀི་ལ་བྷྱོ་ཕཊ། རྟ་ཕྱུགས་གོད་ཁ་ཐམས་ཅད་བསྲུང་དུ་གསོལ། ཞེས་པ་བྲིས་དང་བཟླས་པའོ། ། ཅེས་པའི་མན་ངག་གདམས་པ་འདི། ། འགྲོ་བཟང་སྙིང་པོས་མཛད་པའོ། ། གསུམ་པ་ཤུག་ཕུར་དག་ལ་ནི། ། སྔགས་འདི་བྲིས་ལ་བརྒྱ་རྩ་བཟླས། །
ཕུར་པ་དག་ལ་གདབ་པར་བྱ། ། ཕུར་པ་སྲི་ནང་བཅུག་གྱུར་ན། ། ཟས་ཀྱི་བསེ་རག་ཁ་ཆིངས་འགྱུར། ། ཨོཾ་རུ་ལུ་མུ་ལུ་ཙིཏྟ་སྭཱ་ཧཱ། ཨོཾ་རུ་ལུ་མུ་ལུ་ཙན་དྷེ་སྭཱ་ཧཱ། མང་དུ་བཟླ། བསེ་རག་ཁ་ཆིངས་མི་ཤེས་པར། ། དབུལ་སེར་སྒྲུབ་པ་བྱས་གྱུར་ཀྱང༌། ། ཚོང་པ་དགྲ་ཡིས་བཅོམ་པ་འདྲ། ། ནོར་རྙེད་གོད་ཁས་མནན་པ་ལགས། །
དེ་སྐད་འགྲོ་བཟང་སྙིང་པོས་གསུངས། ། རྣམ་ཐོས་སྒྲུབ་པའི་གང་ཟག་ཀུན། ། གདམས་པ་འདི་འདྲ་མི་ཤེས་ན། ། ལག་རྡུམ་གསེར་གླིང་ཕྱིན་དང་མཚུངས། ། ཞེས་པའི་གདམས་ངག་དམ་པ་འདི། ། འགྲོ་བཟང་སྙིང་པོའི་དགོངས་དོན་བཞིན། ། ངག་དབང་ཚུལ་ཁྲིམས་རིན་ཆེན་གྱིས། ། བརྗེད་ཐོར་བཀོད་པས་དགེ་ལེགས་འཕེལ། ། ཀ་ལྱཱ་ཎ་ཝརྡྷནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
