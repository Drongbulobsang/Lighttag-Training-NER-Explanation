གསུང་འབུམ། ཚུལ་ཁྲིམས་རིན་ཆེན།
པོད ༤༨
དབུ་མ་ལུགས་ཀྱི་བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་ཐེག་ཆེན་གྲོང་མཆོག་འཇུག་པའི་ཤིང་རྟ།
༼ཅ༽ ༄༅། །མཧཱཡཱནནགརཱགྲཱཝཏཱརཥྱརཐནཱམམདྷྱནཡསྱབོདྷྱུཏྟམཙིཏྟོཏྤཱདནབིདྷིརྭིཛཧཱརཾ།།
༄༅། །དབུ་མ་ལུགས་ཀྱི་བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་ཐེག་ཆེན་གྲོང་མཆོག་འཇུག་པའི་ཤིང་རྟ་ཞེས་བྱ་བ་བཞུགས་སོ།། ༄། །ཕྱི་མོ་མཉམ་པ་ཛཱ་ཏིའི་སྡེབ་སྦྱོར་ལས་ཡི་གེ་ཞེ་གཉིས། ལྕི་བ་ཉེར་གཉིས། ཡང་བ་ཉི་ཤུ། ཕྱི་མོ་རེ་བཞི་པ་འཕགས་མའི་དབྱངས་ཀྱིས་ཉེ་བར་སྤུད་པའོ།། ༄༅། །ཤྲཱིམཱཾཀུལིཤཾཏིཀྵྞོབྷཝཱཏྲ། སཏྭཱནྣཡཱཡཛཱཏེརྨཱཡཻཿཔཊུཏྲིནཱིཡཻཤྴཱསནབྷསྐར། ཡཏྤྲཛཤིརསིསདཱབིཛཡནྟུ།།
༄༅། །དཔལ་ལྡན་རྡོ་རྗེ་རྣོན་པོ་སྲིད་པ་འདིར། ། འགྲོ་བ་གདོན་ཕྱིར་སྐྱེ་བའི་སྒྱུ་འཕྲུལ་གྱིས། ། མཁས་ཚུལ་གསུམ་གྱིས་བསྟན་པ་སྣང་བྱེད་གང༌། ། སྐྱེ་དགུའི་གཙུག་ན་རྟག་པར་རྒྱལ་གྱུར་ཅིག ། ཡིད་བཟང་དབང་པོ་ལྟོས་འཕྱེ་འཁོར་ལོས་སྒྱུར། ། སྦྱིན་སྐྱེས་གནྡྷརྦ་ཡི་རྒྱལ་པོ་སོགས། ། ཁེངས་ལྡན་ནོར་བུའི་ཅོད་པཎ་ཞབས་ཀྱི་རྡུལ། ། འབབ་སྟེགས་བྱས་པ་རྫོགས་པའི་སངས་རྒྱས་འདུད། ། ཐུགས་བསྐྱེད་ཐོག་མའི་ས་བོན་བཏབ་ནས་བརྩམས། ། གཞན་དོན་སྤྱོད་པ་དཔག་ཡས་ཡལ་ག་འདབ། །
གྲངས་མེད་བསྐལ་པའི་ཕྲེང་བར་བསྐྱེད་བསྲིངས་པས། ། བྱང་ཆུབ་དཔག་བསམ་སྙེ་མ་གཡུར་ཟ་བ། ། གང་དེའི་ཡོན་ཏན་ཕྱོགས་རེའི་འཕྲིན་ཡིག་ཀྱང༌། ། བསྐལ་པའི་དབྱར་རིང་ལས་སྐྱེས་སྙུག་གུ་དང༌། ། ཆུ་གཏེར་རྣམ་བཞི་འདྲི་བྱེད་ཁམས་སོང་ཡང༌། ། མཐས་གཏུགས་དབེན་པའི་རྒྱལ་ཀུན་སྐྱེད་པའི་ཡབ། ། སྲིད་གསུམ་གདུལ་བྱར་གྱུར་པའི་ས་ཆེན་གསུམ། ། སྟོང་ཉིད་སྙིང་རྗེའི་གོམ་པས་ཡོངས་བཅལ་ཏེ། ། བདག་དོན་གཅེས་འཛིན་སྟོབས་ལྡན་མཐར་བྱེད་པའི། ། རྒྱལ་སྲས་རྣམ་གནོན་མཐའ་དག་འཇུག་པའི་སྒོ། །
འཕགས་བོད་ཡུལ་གྱི་རྒྱས་སྲས་མཆོག་ཟུང་གི ། གཞུང་དོན་བླ་མེད་བྱང་ཆུབ་མཆོག་ཏུ་སེམས། ། སྐྱེད་བྱེད་ཐབས་ཀྱི་ཀུན་ཕན་དཀྱིལ་འཁོར་ལས། ། ཕན་བདེའི་ག་པུར་ཟེགས་མ་འབུམ་འཛག་པ། ། རྣམ་གསལ་བགྱིད་ལ་དོན་གཉེར་ཚངས་པའི་བུ། ། སྔོན་མེད་དགའ་བའི་རོ་བརྒྱ་འཐུངས་པའི་མཆུ། ། རྒྱ་སྐྱེགས་ཀྱིས་དམར་འཛུམ་པའི་ཁོང་གསིང་ལས། ། རུས་པའི་གེ་སར་ག་ཞ་འབྱིན་སྙམ་བྱོས། ། དེ་ལ་འདིར་བྱང་ཆུབ་སེམས་དཔའི་སྡོམ་པ་དང་ལྡན་པའི་གང་ཟག་གིས། དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་སློབ་དཔོན་ཆེན་པོ་རྒྱལ་སྲས་ཞི་བ་ལྷའི་ལུགས་ལྟར་སྨོན་འཇུག་སེམས་བསྐྱེད་ཀྱི་ཆོ་ག་བྱེད་པ་ལ་སྦྱོར་བ།
དངོས་གཞི། རྗེས་ཀྱི་ཆོ་ག་སྟེ་གསུམ་ལས། དང་པོ་ནི། གཙང་ཞིང་ཡིད་དུ་འོང་བའི་གནས་སུ། དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་སྟོན་པའི་སྐུ་དང༌། སངས་རྒྱས་སུམ་ཅུ་རྩ་ལྔའི་རྟེན་བྲིས་འབུར་རབ་གནས་ཅན་གྱིས་མཚོན་པའི་རྟེན་གསུམ་ཁྱད་པར་ཅན། དེའི་མདུན་དུ་ཉེར་སྤྱོད་ཞལ་ཟས་ལ་སོགས་པའི་མཆོད་པ་རྒྱ་ཆེན་པོ་དང་མཎྜལ་ཚོམ་བུ་སོ་བདུན་པ་དང༌། གཏོར་མ་གསུམ་མམ་བཞི་རྣམས་ལེགས་པར་བཤམ་མོ། ། དེ་ནས་སློབ་དཔོན་རང་ཉིད་ཁྲུས་བྱས། རྟེན་གྱི་སྤྱན་སྔར་ལངས་ཏེ་ཕུང་པོ་གསུམ་པའི་མདོ་ཚར་གསུམ་བརྗོད་ཀྱིན་ཕྱག་འཚལ་བ་དང༌།
བཟང་སྤྱོད་སྨོན་ལམ་གྱི་དབུ་ནས་འབྱུང་བའི་ཇི་སྙེད་སུ་དག་ཅེས་སོགས་ཀྱི་ཡན་ལག་བདུན་པ་རྣམས་སྔོན་དུ་འགྲོ་བས། ཐལ་མོ་སྦྱར་ཏེ་པུས་མོ་གཡས་པའི་ལྷ་ང་ས་ལ་བཙུགས་ཏེ། ངག་ཏུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། རང་གི་མིང་ནས་སྨོས་ཏེ་བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ། བྱང་ཆུབ་སྙིང་པོར་མཆིས་ཀྱི་བར། སངས་རྒྱས་རྣམས་ལ་ཞེས་སོགས་ནས་ཚོགས་ལའང་དེ་བཞིན་སྐྱབས་སུ་མཆི། ཇི་ལྟར་སྔོན་གྱི་བདེ་གཤེགས་ནས་བསླབ་པར་བགྱི། ཞེས་པའི་བར་ལན་གསུམ་དང༌།
དེང་དུས་བདག་ཚེ་འབྲས་བུ་ཞེས་སོགས་དང་བྱང་ཆུབ་སེམས་ནི་རིན་པོ་ཆེ་ཞེས་སོགས་ཀྱི་བསྔོ་བ་སྨོན་ལམ་གྱི་བར་གྱིས་བྱང་ཆུབ་སེམས་དཔའི་སྡོམ་པ་བླངས་ནས་རང་རྒྱུད་ཀྱི་སྡོམ་པ་རྣམ་པར་དག་པར་བྱས། དེ་ནས་ཆོས་ཀྱི་ཁྲི་ཆེན་པོའི་སྟེང་དུ་གདན་མཐོན་པོ་ལ་འཁོད་དོ། ། དེ་ནས་སློབ་མ་རྣམས་ཁྲུས་བྱས་གྲལ་ལ་འཁོད་པ་ལ། སློབ་དཔོན་གྱིས་ཆོས་ཐམས་ཅད་སྟོང་པ་ཉིད་དུ་ཤེས་པའི་ཤེས་རབ་དང༌། སེམས་ཅན་ཐམས་ཅད་ཕན་བདེ་ལ་དགོད་པར་འདོད་པའི་བརྩེ་བ་དང༌། ཁྱད་པར་དུ་སློབ་མ་རྣམས་ལ་བྱང་ཆུབ་ཀྱི་སེམས་བསྐྱེད་པར་འདོད་པའི་བསམ་པ་བཟང་པོ་དང་ལྡན་པས་འདི་སྐད་བརྗོད་པར་བྱ་སྟེ། འཕགས་པའི་ཡུལ་གྱི་སློབ་དཔོན་ཆེན་པོ་ཞི་བ་ལྷའི་ཞལ་སྔ་ནས། ཉིན་དང་མཚན་མོ་ལན་གསུམ་དུ། ། ཕུང་པོ་གསུམ་པ་གདོན་བྱ་ཞིང༌། ། རྒྱལ་དང་བྱང་ཆུབ་སེམས་བརྟན་པས། །
ལྟུང་བའི་ལྷག་མ་དེས་ཞི་བྱ། ། ཞེས་གསུངས་པ་ལྟར། འོ་སྐོལ་རྣམས་ཀྱིས་ཚེ་རབས་ཐོག་མ་མེད་པ་ནས་བསགས་པའི་སྡིག་པའི་ཁུར་ཤེས་རྒྱུད་ཀྱི་སྟེང་ན་བསམ་གྱིས་མི་ཁྱབ་པ་ཞིག་ཡོད་པ་དེ་དག་མ་བཤགས་ན། དགེ་བ་བྱས་པ་སྟོབས་ཆུང་ཞིང་འཕགས་པ་དགྱེས་པའི་ལམ་དུ་མི་འགྱུར་བས་བཤགས་དགོས། དེའང་སྟོབས་བཞིའི་སྒོ་ནས་བཤགས་ན་སྡིག་པ་ཇི་ལྟར་ཆེ་ཡང་འདག་པར་གསུངས་པས། དེ་ལྟར་བསྒྲུབ་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ། བསྟན་པའི་བདག་པོ་ཤཱཀྱ་སེང་གེ་སྐུ་མདོག་གསེར་བཙོ་མ་ལྟ་བུ་ཕྱག་གཉིས་ས་གནོན་དང་མཉམ་གཞག་གི་ཕྱག་རྒྱས་བཞུགས་པ། དེའི་མཐའ་སྐོར་དུ་ལྟུང་བ་བཤགས་པའི་ཡུལ་སངས་རྒྱས་སུམ་ཅུ་རྩ་ལྔ་བཞུགས་པར་མོས་ཏེ། དེའང་དམིགས་པ་གསལ་བའི་ཕྱིར་དཀར་པོ་བདུན་ནི་བྱང་ཆུབ་མཆོག་གི་ཕྱག་རྒྱ།
སྔོན་པོ་བདུན་ནི་ས་གནོན་གྱི་ཕྱག་རྒྱ། སེར་པོ་བདུན་ནི་མཆོག་སྦྱིན་གྱི་ཕྱག་རྒྱ། དམར་པོ་བདུན་ནི་མཉམ་གཞག་གི་ཕྱག་རྒྱ། ལྗང་གུ་བདུན་ནི་སྐྱབས་སྦྱིན་གྱི་ཕྱག་རྒྱས་བཞུགས་པར་བསམ། གཞན་ཡང་མཐའ་སྐོར་ཀུན་དུ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་ནམ་མཁའ་གང་བར་བཞུགས་པར་མོས་པ་བྱ་བ་ནི་རྟེན་གྱི་སྟོབས། དེ་དག་གི་དྲུང་དུ་བདག་གཞན་སེམས་ཅན་ཐམས་ཅད་ལུས་དང་མགོ་བོ་དང་ལྕེ་དཔག་ཏུ་མེད་པར་སྤྲུལ་ཏེ། སྔར་བྱས་ཀྱི་སྡིག་པ་ལ་འགྱོད་སེམས་དྲག་པོ་བྱེད་པ་རྣམ་པར་སུན་འབྱིན་པའི་སྟོབས། ཕྱིན་ཆད་སྲོག་ལ་བབ་ཀྱང་མི་བྱེད་སྙམ་པ་གཉེན་པོ་ཀུན་དུ་སྤྱོད་པའི་སྟོབས། དེ་ལྟར་བྱས་པས་ལྟུང་བ་ཐམས་ཅད་དག་ངེས་སྙམ་པ་སོར་ཆུད་པའི་སྟོབས་ཏེ། དེ་དག་དྲན་བཞིན་པའི་སྒོ་ནས་ལྟུང་བ་བཤགས་པ་ཚར་གསུམ་ཕྱག་འཚལ་བ་དང་བཅས་ཏེ་གདོན་དུ་གཞུག་གོ །
དེ་ནས་སློབ་མ་རྣམས་གྲལ་དུ་འཁོད་པ་ལ། སློབ་དཔོན་གྱིས་འདི་སྐད་བརྗོད་པར་བྱའོ། ། སེམས་ཅན་ཐམས་ཅད་ཀྱི་དོན་དུ་དོན་གཉིས་མཐར་ཕྱིན་པའི་བདག་ཉིད་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཆེན་བླ་ན་མེད་པའི་བྱང་ཆུབ་མཆོག་ཏུ་སེམས་བསྐྱེད་ལ། བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་ཡང་དག་པར་བསླབ་པར་བགྱིའོ་སྙམ་པའི་བསམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་འཚལ། དེ་ལ་ཐོག་མར་འདི་ལྟར་ངེས་པ་བྱ་དགོས་ཏེ། འོ་སྐོལ་རྣམས་དལ་འབྱོར་གྱི་མི་ལུས་རིན་པོ་ཆེ་ཐོབ་པ་དོན་ཡོད་པར་བྱ་བའི་ཕྱིར་འབད་འཚལ་ཏེ། སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱིས། རྒྱ་མཚོ་གཅིག་གནས་གཉའ་ཤིང་བུ་ག་དང༌། ། རུས་སྦལ་ཕྲད་པ་བས་ཀྱང་དུད་འགྲོ་ལས། །
མི་ཉིད་ཆེས་ཐོབ་དཀའ་བས་མི་དབང་གིས། ། དམ་ཆོས་སྤྱད་པས་དེ་འབྲས་མཆིས་པར་མཛོད། ། ཅེས་གསུངས་ཤིང༌། དམ་པའི་ཆོས་རྣམས་ཀྱི་ནང་ནས་ཀྱང་བདག་གཞན་ཐམས་ཅད་སྡུག་བསྔལ་ཐམས་ཅད་ལས་སྒྲོལ་ཞིང༌། གནས་སྐབས་མཐར་ཐུག་གི་བདེ་བ་ཐམས་ཅད་ཐོབ་པར་བྱེད་པའི་རྒྱུ་བྱང་ཆུབ་ཀྱི་སེམས་ཡིན་ཏེ། བསླབ་བཏུས་ལས། སྡུག་བསྔལ་མཐར་འབྱིན་འདོད་པ་དང༌། ། བདེ་བའི་མཐར་ཡང་འགྲོ་འདོད་པས། ། དད་པའི་རྩ་བ་བརྟན་བྱ་སྟེ། ། བྱང་ཆུབ་ལ་ནི་བློ་བརྟན་བྱ། །
ཞེས་གསུངས་པའི་སེམས་བསྐྱེད་ཀྱི་ཆོ་ག་དེ་འདིར་བགྱི། འདི་ལ་སྔོན་གྱི་མཁས་པ་རྣམས་ཀྱི་གསུང་ནས་སེམས་བསྐྱེད་ལ་དབུ་མ་ལུགས་དང་སེམས་ཙམ་ལུགས་གཉིས་ཡོད། དབུ་མ་ལུགས་ནི་སྡོང་པོ་བཀོད་པ་དང་ནམ་མཁའི་སྙིང་པོས་ཞུས་པ་ལ་སོགས་པའི་རྗེས་སུ་འབྲངས། འཕགས་པ་འཇམ་དཔལ་གྱིས་གསུངས། སློབ་དཔོན་ཆེན་པོ་ཀླུ་སྒྲུབ་ནས་བརྒྱུད། སློབ་དཔོན་ཆེན་པོ་ཞི་བ་ལྷའི་ལུགས། སློབ་དཔོན་དགྲ་ལས་རྣམ་རྒྱལ་ལ་སོགས་པའི་ཕྱག་ལེན། བསྟན་པའི་མངའ་བདག་ཆེན་པོ་དཔལ་ལྡན་ས་སྐྱ་པ་ལ་སོགས་པས་མཛད་པ་འདི་ཡིན། སེམས་ཙམ་ལུགས་ནི། བྱང་ཆུབ་སེམས་དཔའི་སྡེ་སྣོད་ལ་སོགས་པའི་མདོའི་རྗེས་སུ་འབྲངས།
འཕགས་པ་བྱམས་པས་གསུངས། འཕགས་པ་ཐོགས་མེད་ནས་བརྒྱུད། སློབ་དཔོན་ཆེན་པོ་ཙནྡྲ་གོ་མིའི་ལུགས། ཇོ་བོ་ཆེན་པོ་རྗེའི་ཕྱག་ལེན། དགེ་བའི་བཤེས་གཉེན་བཀའ་གདམས་པ་རྣམས་མཛད་པ་འདི་ཡིན། འདི་གཉིས་ལ་བླང་བའི་ཡུལ། ལེན་པའི་གང་ཟག ལེན་པའི་ཆོ་ག བླངས་ནས་སྲུང་ཚུལ། ཉམས་ན་ཕྱིར་བཅོས་པ་རྣམས་མི་འདྲ་བའི་ཁྱད་པར་མང་དུ་ཡོད་ཅེས་གསུངས་ཤིང༌།
ཡང་མཁས་པ་འགའ་ཞིག་དེ་གཉིས་ཀྱི་དབྱེ་བ་དང་ཁྱད་པར་ལ་སོགས་པ་མི་འཐད་ཅེས་གསུང་ཡང༌། འདིར་དགག་སྒྲུབ་བཏང་སྙོམས་སུ་བཞག་ནས། སློབ་དཔོན་ཆེན་པོ་ཞི་བ་ལྷའི་གསུང་རབ་ལས་ཇི་ལྟར་བྱུང་བའི་ཚུལ་ལ་བརྒྱུད་པའི་རིམ་པ་ནི། རྫོགས་པའི་སངས་རྒྱས། འཇམ་དཔལ། འཕགས་པ་ཀླུ་སྒྲུབ། ཨཱརྻ་དེ་ཝ། ཟླ་བ་གྲགས་པ། སློབ་པའི་རྡོ་རྗེ། སློབ་དཔོན་ཛེ་ཏཱ་རི།
རྡོ་རྗེ་གདན་པ་མྱ་ངན་མེད་དཔལ། དོན་ཡོད་རྡོ་རྗེ། པཎ་ཆེན་པུཎྱ་ཤྲཱི། བ་རི་ལོ་ཙཱ་བ། རྗེ་ས་སྐྱ་པ་ཆེན་པོ། བསོད་ནམས་རྩེ་མོ། གྲགས་པ་རྒྱལ་མཚན། ས་སྐྱ་པཎྜི་ཏ། འཕགས་པ་རིན་པོ་ཆེ། འཇམ་དབྱངས་འཁོན་སྟོན།
བྱང་སེམས་རིན་ཆེན་མགོན། རྒྱལ་སྲས་ཐོགས་མེད་པ། སེམས་དཔའ་ཆེན་པོ་ཚུལ་ཁྲིམས་དཔལ། གཞོན་ནུ་རྒྱལ་མཆོག འཕགས་སྡེ་དཔལ་ལྡན་གྲགས་པ། མཁན་པོ་གྲགས་པ་རྒྱ་མཚོ། རིན་ཆེན་གྲགས་པ། མཁན་པོ་སངས་རྒྱས་བཀྲ་ཤིས། དབང་ཕྱུག་དཔལ་བཟང༌། མཁན་ཆེན་ངག་དབང་ཆོས་གྲགས།
ས་སྐྱའི་མཁན་ཆེན་བསོད་ནམས་བཀྲ་ཤིས། གྲུབ་ཆེན་སངས་རྒྱས་རྒྱ་མཚོ། མཁས་གྲུབ་སངས་རྒྱས་ཕུན་ཚོགས། བྱང་ཆུབ་སེམས་དཔའ་ཆེན་པོ་བཀྲ་ཤིས་བཟང་པོ། དེ་ལས་བདག་ཚུལ་ཁྲིམས་རིན་ཆེན་གྱིས་མནོས་པ་ལྟར་ཆོ་ག་བགྱིད་པ་ལ་དོན་རྣམ་པ་གསུམ་སྟེ། བསམ་པའི་རྟེན་ངེས་པར་བྱ་བ། སྦྱོར་བ་རྗེས་སུ་སྒྲུབ་པ། རང་བཞིན་གཏན་ལ་དབབ་པའོ། ། དང་པོ་བསམ་པའི་རྟེན་ངེས་པར་བྱ་བ་ལ། སྡུག་བསྔལ་འཁོར་བའི་མཐའ་ལ་སྐྱོ་བ་བསྐྱེད་པ།
ཞི་བ་མྱང་འདས་ཀྱི་མཐའ་ལ་ཞེན་པ་དགག་པ། མཐའ་གཉིས་དང་བྲལ་བའི་ལམ་བྱང་ཆུབ་ཀྱི་སེམས་ལ་སྤྲོ་བ་བསྐྱེད་པ་གསུམ་གྱི་དང་པོ་ནི། འཁོར་བ་འདི་སྡུག་བསྔལ་གྱི་རང་བཞིན་ཡིན་ཏེ། དམྱལ་བ་ལ་རིགས་བཅོ་བརྒྱད་ཡོད་པ་ལས། ཚ་དམྱལ་ནི། ཡང་སོས། ཐིག་ནག བསྡུས་འཇོམས། ངུ་འབོད། ངུ་འབོད་ཆེན་པོ།
ཚ་བ། རབ་ཏུ་ཚ་བ། མནར་མེད་པ་སྟེ་བརྒྱད་ཡིན་ལ། དེ་རྣམས་ལ་ཕན་ཚུན་མཚོན་གྱིས་འདེབས་པ་དང༌། སོག་ལེས་འགྲ་བ་དང༌། རི་གཉིས་འདུས་ནས་བཅོམ་པ་དང༌། ལྕགས་མདུང་མེ་འབར་བ་བསྣུན་ནས་ལྕགས་སྲེག་གི་ས་གཞི་ལ་བརྡབས་པ་དང༌། ལྕགས་ཀྱི་ཁང་པ་མེ་འབར་བ་སྒོ་མེད་པའི་ནང་དུ་ཆུད་པ་དང༌། ཟངས་ཆེན་པོའི་ནང་དུ་བཟོད་ཐབས་མེད་པའི་ཆུ་ཚན་གྱིས་བཙོས་པ་དང༌། ཕྱོགས་བཅུ་ཐམས་ཅད་མེས་གང་བས་སྲེག་པ་ལ་སོགས་པའི་སྡུག་བསྔལ་དཔག་ཏུ་མེད་པ་ཡོད་ཅིང༌།
དེ་ཐམས་ཅད་མི་དགེ་བ་ཆེན་པོའི་འབྲས་བུ་ཡིན་ཏེ། བྱང་ཆུབ་སེམས་དཔའི་སྤྱོད་འཇུག་ལས། གཤིན་རྗེའི་སྐྱེས་བུས་པགས་པ་མ་ལུས་བཤུས་པས་ཤིན་ཏུ་ཉམ་ཐག་ཅིང༌། ། རབ་ཏུ་ཚ་བའི་མེ་ཡིས་བཞུས་པའི་ཟངས་ཞུན་ལུས་ལ་བླུགས་གྱུར་ལ། ། འབར་བའི་རལ་གྲི་མདུང་ཐུང་གིས་བསྣུན་ཤ་ཡི་དུམ་བུ་བརྒྱར་ལྷགས་ཤིང༌། ། ཤིན་ཏུ་འབར་བའི་ལྕགས་ཀྱི་ས་གཞིར་ལྟུང་བར་མི་དགེ་མང་པོས་འགྱུར། ། ཞེས་གསུངས། གྲང་དམྱལ་ནི། ཆུ་བུར་ཅན། ཆུ་བུར་རྡོལ་པ།
ཨ་ཆུ་ཟེར་བ། ཀྱི་ཧུད་ཟེར་བ། སོ་ཏམ་ཏམ་པ། ཨཏྤལ་ལྟར་གས་པ། པདྨ་ལྟར་གས་པ། པདྨ་ལྟར་ཆེར་གས་པ་སྟེ་བརྒྱད་ཡིན་ལ། དེ་དག་ཤིན་ཏུ་གྲང་བས་ལུས་ལ་ཆུ་བུར་གྱི་ཚོགས་བྱུང་ཞིང་སྨྲེ་སྔགས་འདོན་པ་དང༌། ཤ་རུས་གས་པ་ལ་སོགས་པའི་སྡུག་བསྔལ་མང་པོ་ཡོད་དེ། སློབ་སྤྲིང་ལས། ལྷགས་པ་དཔེ་མེད་རུས་པ་ལ་ཡང་ཐིམ་པ་ཡིས། །
ལུས་སྦྲེབས་འདར་ཤ་བསྐུར་ནས་ཀུམ་ཀུམ་པོར་འདུག་པ། ། ཆུ་བུར་བརྒྱ་བྱུང་རྡོལ་པ་ལས་སྐྱེས་སྲོག་ཆགས་ཀྱིས། ། རལ་གྲིས་དབད་ནས་ཞག་དང་ཆུ་སེར་རྐང་བཅས་འཛག ། ཅེས་གསུངས། ཉེ་འཁོར་བ་ནི། མེ་མ་མུར་གྱི་འོབས་ཆེན་པོར་ལྷུང་བ་དང༌། རོ་མྱགས་ཀྱི་འདམ་དུ་ལྷུང་ནས་སྲོག་ཆགས་ཀྱིས་ཤ་རུས་འབིགས་པ་དང༌། སྤུ་གྲི་བརྡལ་བའི་ཐང་ལ་ལུས་གང་རེག་སྤུ་གྲིས་གཅོད་པ་དང༌། རལ་གྲི་ལོ་མའི་ནགས་རླུང་གིས་བསྐྱོད་པས། རལ་གྲི་ཆད་ནས་ལས་དུམ་བུར་གཏོང་བ་དང༌།
ཤལ་མ་རིའི་སྡོང་པོ་ལྕགས་ཀྱི་ཚེར་མ་སོར་བཅུ་དྲུག་ཡོད་པ་ལ་འབབ་འཛེགས་བྱས་པས་ལུས་རྒྱུས་པ་བཤད་པ་བཞིན་འགྲོ་བ་དང༌། ཆུ་བོ་རབ་མེད་ཅེས་བྱ་བ་ཆུ་ཤིན་ཏུ་ཚ་བར་ལྷུང་ནས་ལུས་རུས་པར་ཟངས་ཀྱིས་གཏོང་བ་ལ་སོགས་པའི་སྡུག་བསྔལ་མང་པོ་ཡོད་ཅིང༌། དེ་དག་ཚ་བའི་དམྱལ་བའི་ཕྱོགས་བཞི་ན་ཐམས་ཅད་ཚང་བ་རེ་རེ་ཡོད་དེ། མཛོད་ལས། དེ་དག་གི་ནི་ངོས་བཞི་ན། ། མེ་མ་མུར་དང་རོ་མྱགས་འདམ། ། སྤུ་གྲི་ལམ་སོགས་ཆུ་བོ་ཡིན། ། ཞེས་གསུངས། ཉི་ཚེ་བ་ནི། རྒྱ་མཚོའི་འགྲམ་ལ་སོགས་པ་སྣ་ཚོགས་ན་ཡོད་ཅིང༌།
ལུས་ལ་མེ་འབར་བ་དང༌། སྲོག་ཆགས་ཀྱིས་ཟ་བ་ལ་སོགས་པའི་སྡུག་བསྔལ་ཡོད་པས། དེ་ལྟར་དམྱལ་བ་པ་རྣམས་ལ་སྡུག་བསྔལ་ཤིན་ཏུ་མང་པོ་ཡོད་དེ། བཤེས་སྤྲིང་ལས། འདི་ན་ཉིན་གཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ལགས་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ལའང༌། ། འོལ་ཡང་མི་མཆི་ཆར་ཡང་མི་ཕོད་དོ། ། ཞེས་གསུངས། ཡི་དྭགས་རྣམས་ལ་ལོ་ཟླ་མང་པོར་ཟས་སྐོམ་ཅུང་ཟད་ཀྱང་མི་རྙེད་པས།
བཀྲེས་སྐོམ་གྱིས་གཟིར་བ་དང༌། ཚ་གྲང་ལ་སོགས་པའི་སྡུག་བསྔལ་ཡོད་དེ། བཤེས་སྤྲིང་ལས། ཡི་དྭགས་ན་ཡང་འདོད་པས་ཕོངས་པ་ཡིས། ། བསྐྱེད་པའི་སྡུག་བསྔལ་རྒྱུན་ཆགས་མི་འཆོས་པ། ། བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། ། བསྐྱེད་པ་ཤིན་ཏུ་མི་བཟད་བསྟེན་འཚལ་ལོ། ། ཞེས་གསུངས། དུད་འགྲོ་རྣམས་ལའང་གཅིག་ལ་གཅིག་ཟ་བ་དང༌། བཀོལ་བ་དང༌།
ཤ་དང༌། པགས་པ་ལ་སོགས་པའི་ཆེད་དུ་གསོད་པ་ལ་སོགས་པའི་སྡུག་བསྔལ་མང་པོ་ཡོད་དེ། བཤེས་སྤྲིང་ལས། དུད་འགྲོའི་སྐྱེ་གནས་ན་ཡང་བསད་པ་དང༌། ། བཅིང་དང་བརྡེག་སོགས་སྡུག་བསྔལ་སྣ་ཚོགས་པ། ། ཞི་འགྱུར་དགེ་བ་སྤངས་པ་རྣམས་ལ་ནི། ། གཅིག་ལ་གཅིག་ཟ་ཤིན་ཏུ་མི་བཟད་པ། ། ཁ་ཅིག་མུ་ཏིག་བལ་དང་རུས་པ་དང༌། ། ཤ་དང་པགས་པའི་ཆེད་དུ་འཆི་བར་འགྱུར། ། དབང་མེད་གཞན་གྱི་རྡོག་པ་ལག་པ་དང༌། །
ལྕགས་དང་ལྕགས་ཀྱུས་བཏབ་པས་བཏབ་སྟེ་བཀོལ། ། ཅེས་གསུངས། མི་རྣམས་ལའང་སྐྱེ་རྒ་ན་འཆི་དང༌། མེད་པ་བཙལ་དུ་མ་རྙེད་པ་དང༌། ཡོད་པ་བསྲུང་གིས་མ་ཐུབ་པ་དང༌། དགྲ་སྡང་བ་དང་ཕྲད་པ་དང༌། གཉེན་བྱམས་པ་དང་བྲལ་བ་ལ་སོགས་པའི་སྡུག་བསྔལ་མང་པོ་འདུག་པ་དེ་རང་རེས་མཐོང་བ་འདི་ཡིན། ལྷ་མ་ཡིན་རྣམས་ལ་ལྷའི་དཔལ་འབྱོར་ལ་ཕྲག་དོག་བྱེད་པས་ལུས་གཤག་པ་ལ་སོགས་པའི་སྡུག་བསྔལ་མང་པོ་ཡོད་དེ། ལྷ་མིན་གནས་ནའང་རང་བཞིན་གྱིས་ལྷ་ཡི། ། དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། །
དེ་དག་བློ་དང་ལྡན་ནའང་འགྲོ་བ་ཡི། ། སྒྲིབ་པས་བདེན་པ་མཐོང་བ་མ་མཆིས་སོ། ། ཞེས་གསུངས། འདོད་ཁམས་ཀྱི་ལྷ་རྣམས་ལ་ཡང་འཆི་ལྟས་བྱུང་བའི་དུས་སུ་ལྷའི་དཔལ་འབྱོར་ལ་ཆགས་ཤིང༌། དེ་ནས་འཆི་བར་ཤེས་ནས་སྡུག་བསྔལ་ཆེན་པོ་འབྱུང་སྟེ། མཐོ་རིས་ན་ཡང་བདེ་ཆེན་དེ་དག་གི ། འཆི་འཕོའི་སྡུག་བསྔལ་ཉིད་ནི་དེ་བས་ཆེ། ། ཞེས་གསུངས་སོ། ། གཟུགས་དང་གཟུགས་མེད་ཀྱི་ཁམས་ཀྱི་ལྷ་རྣམས་ལ་རེ་ཞིག་སྡུག་བསྔལ་གྱི་སྡུག་བསྔལ་མེད་ཀྱང༌། དེ་ནས་ཤི་འཕོས་ནས་ངན་སོང་རྣམས་སུའང་སྐྱེ་བར་འགྱུར་བ་ཡོད་དེ།
ལྷ་ཡུལ་འདོད་བདེ་ཤིན་ཏུ་ཆེན་པོ་དང༌། ། ཚངས་ཉིད་ཆགས་བྲལ་བདེ་བ་ཐོབ་ནས་སླར། ། མནར་མེད་མེ་ཡི་བུད་ཤིང་གྱུར་པ་ཡི། ། སྡུག་བསྔལ་རྒྱུན་མི་ཆད་པ་བསྟེན་འཚལ་ལོ། ། ཞེས་གསུངས། དེས་ན་འཁོར་བ་ཐམས་ཅད་སྡུག་བསྔལ་གྱི་རང་བཞིན་ཡིན་ཏེ༌། མདོ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། །
མི་རྣམས་འཚོ་བ་ཐུང་བས་ཉམས། ། ལྷ་རྣམས་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ཡང༌། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་ཤིང༌། མགོན་པོ་བྱམས་པས་ཀྱང༌། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། ཅེས་གསུངས། དེས་ན་འཁོར་བ་མཐའ་དག་ལས་སྐྱོ་བ་སྐྱེད་ཅིང་དེ་ལས་ཐར་བར་བྱ་བའི་ཕྱིར་འབད་པར་བྱ་བ་དེ་ལས་དགོས་པ་ཆེ་བ་གཞན་ནི་འགའ་ཡང་མེད་དེ། བཤེས་སྤྲིང་ལས།
མགོའམ་གོས་ལ་གློ་བུར་མེ་ཤོར་ན། ། དེ་དག་བཟློག་ཕྱིར་བགྱི་བ་བཏང་ནས་ཀྱང༌། ། ཡང་སྲིད་མེད་པར་བགྱི་སླད་འབད་འཚལ་ཏེ། ། འདི་བས་ཆེས་མཆོག་དགོས་པ་གཞན་མ་མཆིས། ། ཞེས་གསུངས་པས། འཁོར་བ་ལས་ཐར་བར་བྱ་བའི་ཕྱིར་དམ་པའི་ཆོས་ལ་འབད་པར་བྱའོ་སྙམ་པའི་བསམ་པ་ཞེ་ཐག་པ་བསྐྱེད་འཚལ་ལོ། ། གཉིས་པ་ཞི་བ་མྱང་འདས་ཀྱི་མཐའ་ལ་ཞེན་པ་དགག་པ་ནི། འཁོར་བ་སྡུག་བསྔལ་གྱི་རང་བཞིན་ཡིན་པས། དེ་སྤངས་ནས་ཉན་རང་གི་ལུགས་ཀྱི་ཕུང་པོ་ལྷག་མེད་ཀྱི་མྱང་འདས་ཐོབ་ན། སྡུག་བསྔལ་གཏན་ནས་མེད་པར་འགྱུར་བས་དེ་ཐོབ་པར་བྱ་བ་ཡིན་ནམ་སྙམ་ན་མ་ཡིན་ཏེ།
དེས་གཞན་དོན་མི་འགྲུབ་ལ། འཁོར་བའི་སེམས་ཅན་ཐམས་ཅད་ཐོག་མ་མེད་པ་ནས་མར་བྱས་པའི་དྲིན་ཅན་ཡིན་པས། དེ་རྣམས་ཀྱི་དོན་མི་བྱེད་པར་རང་ཉིད་ལྷག་མེད་ཀྱི་མྱང་འདས་སྒྲུབ་པ་ནི། དྲིན་མི་ཤེས་པས་ཁྲེལ་མེད་པའི་སྤྱོད་པར་འགྱུར་ཏེ། སློབ་སྤྲིང་ལས། ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། ། ཀློང་གི་ནང་ན་ལྟུང་བ་ལྟ་བུར་སྣང་བཞིན་དུ། ། སྐྱེ་ཤི་འཕོས་པས་ངོ་མ་ཤེས་པ་དེ་བོར་ནས། ། གལ་ཏེ་གཅིག་ཐར་བྱེད་ན་དེ་ལས་ཁྲེལ་བོར་མེད། ། བྱིས་པ་པང་ན་བཙའ་བ་ཅི་ཡང་མི་ནུས་པ། །
གང་གི་ནུ་ཞོ་བྱམས་པའི་ཤུགས་ཀྱིས་ཟགས་འཐུངས་པ། ། ངལ་བ་མང་བརྟེན་བྱམས་པ་བརྟེན་པ་དེ་དག་འདིར། ། ཤིན་ཏུ་མ་རབས་ཞིག་ནའང་སྤོང་བར་སུ་ཞིག་སྤྲོ། ། ཞེས་གསུངས་པས། གཞན་དོན་དོར་ནས་རང་ཉིད་གཅིག་པུ་ཞི་བདེ་ཐོབ་པར་འདོད་པའི་བློ་སྤང་འཚལ་ལོ། ། གསུམ་པ་མཐའ་གཉིས་དང་བྲལ་བའི་ལམ་བྱང་ཆུབ་ཀྱི་སེམས་ལ་སྤྲོ་བ་སྐྱེད་པ་ནི། འཁོར་བ་མཐའ་དག་སྡུག་བསྔལ་གྱི་རང་བཞིན་ཡིན་པས་སྤང་དགོས་ཤིང༌། སྡུག་བསྔལ་ཐམས་ཅད་སྤངས་པའི་མྱང་འདས་དེའང་ཐོབ་པར་མི་བྱེད་ན། ཅི་ཞིག་ཐོབ་པར་བྱ་བ་ཡིན་སྙམ་ན། མྱང་འདས་ཕྱོགས་གཅིག་པ་དེ་ཐོབ་པར་བྱ་བ་མ་ཡིན་ཡང༌།
མགོན་པོ་བྱམས་པས། བདག་སྲེད་མ་ལུས་ཤེས་རབ་ཀྱིས་བསལ་ནས། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་རྩེ་བྱང་ཆུབ་ཐབས་བརྟེན་ནས། ། འཕགས་པ་འཁོར་བའམ་མྱ་ངན་འདའ་མི་འགྱུར། ། ཞེས་གསུངས་པ་ལྟར། ཤེས་རབ་ཆེན་པོས་འཁོར་བའི་མཐའ་ལ་མི་གནས། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པས་ན་མི་གནས་པའི་མྱ་ངན་ལས་འདས་པ་ཞེས་བྱ་སྟེ། དེ་ཉིད་ཡང་དག་པར་རྫོགས་པའི་སངས་རྒྱས་ཡིན་ལ། དེ་ཐོབ་ན་རང་དོན་དུ་སྤངས་རྟོགས་ཐམས་ཅད་མཐར་ཕྱིན།
གཞན་དོན་དུ་འཁོར་བ་མ་སྟོངས་ཀྱི་བར་དུ་ཕྱོགས་བཅུ་ནམ་མཁའི་མཐས་གཏུགས་པར་ཕྲིན་ལས་གྲངས་མེད་པ་འབད་མེད་ལྷུན་གྲུབ་ཏུ་མཛད་པས་ན། རང་གཞན་གྱི་དོན་མཐར་ཐུག་པ་ཡིན་པས། དེ་ཐོབ་པར་བྱ་བའི་ཕྱིར་ཡིན་ནོ། ། དེ་ཐོབ་བྱེད་ཀྱི་རྒྱུ་དེ་ནི་གཙོ་བོ་བྱང་ཆུབ་ཏུ་སེམས་བསྐྱེད་པ་ཡིན་ཏེ་རྣམ་སྣང་མངོན་བྱང་གི་རྒྱུད་ལས། གསང་བ་པའི་བདག་པོ་ཐམས་ཅད་མཁྱེན་པའི་ཡེ་ཤེས་ཀྱི་རྒྱུ་ནི་བྱང་ཆུབ་ཀྱི་སེམས་སོ་ཞེས་གསུངས་ཤིང༌། མདོ་སྡུད་པ་ལས། དེ་བཞིན་འདིར་ཡང་བྱང་ཆུབ་སེམས་མེད་བདེ་གཤེགས་ཀྱི། ། ཡེ་ཤེས་འཇིག་རྟེན་འདི་དག་ཀུན་དུ་ག་ལ་འབྱུང༌། ། ཞེས་སེམས་བསྐྱེད་མེད་ན་སངས་རྒྱས་མི་འབྱུང་ལ། ། ཆུ་ཡི་ཐིགས་པས་བུམ་པ་དང་པོ་ཐ་མའི་བར། །
རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། ། དེ་བཞིན་དང་པོའི་སེམས་ཀྱང་བྱང་ཆུབ་མཆོག་རྒྱུ་སྟེ། ། རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། ། ཞེས་གསུངས་པས། སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཐོབ་པར་བྱ་བའི་ཕྱིར། བྱང་ཆུབ་ཏུ་སེམས་བསྐྱེད་པར་བྱའོ་སྙམ་པའི་སྤྲོ་བ་ཆེན་པོ་བསྐྱེད་པར་ཞུ། གཉིས་པ་སྦྱོར་བ་རྗེས་སུ་སྒྲུབ་པ་ལ། གང་ལས་བླང་བའི་ཡུལ་དང༌། གང་གིས་ལེན་པའི་གང་ཟག་དང༌། ཇི་ལྟར་ལེན་པའི་ཚུལ་གྱི་ཆོ་ག་དང་གསུམ་ལས།
དང་པོ་གང་ལས་བླང་བའི་ཡུལ་ནི། ཐེག་པ་ཆེན་པོ་ལ་མོས་ཤིང་ཐེག་ཆེན་གྱི་ཆོས་ལ་མཁས་པ། བྱང་ཆུབ་སེམས་དཔའི་སྡོམ་པ་དང་ལྡན་པའི་དགེ་བའི་བཤེས་གཉེན་ལས་བླང་བར་བྱ་སྟེ། བསླབ་བཏུས་ལས། སྡོམ་པ་གཟུང་བ་ཡང་བྱང་ཆུབ་སེམས་དཔའི་བསླབ་པའི་གནས་ལ་མོས་པ་ལྷུར་བྱེད་པ། སྡོམ་པ་དང་ལྡན་པ་ལས་བླང་བར་བྱ་སྟེ། ཞེས་པ་དང༌། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། །
བྱང་ཆུབ་སེམས་དཔའི་བརྟུལ་ཞུགས་མཆོག ། སྲོག་གི་ཕྱིར་ཡང་མི་གཏོང་ངོ༌། ། ཞེས་གསུངས་སོ། ། གཉིས་པ་གང་གིས་ལེན་པའི་གང་ཟག་ནི། ཤེས་རབ་ཀྱིས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་རྣམས་ལེགས་པར་རྟོགས་ཤིང༌། དེ་དག་ཤིན་ཏུ་སྒྲུབ་དཀའ་བར་ཤེས་ཀྱང༌། སྙིང་རྗེ་ཆེན་པོས་སེམས་ཅན་ཐམས་ཅད་སྡུག་བསྔལ་ལས་སྒྲོལ་བར་འདོད་ཅིང༌། དེ་ལ་རང་གིས་སངས་རྒྱས་ཐོབ་དགོས་པར་ཤེས་ནས། སངས་རྒྱས་ཐོབ་པའི་དོན་དུ་བྱང་ཆུབ་ཏུ་སེམས་བསྐྱེད་ཅིང༌། བྱང་ཆུབ་སེམས་དཔའི་བསླབ་པ་ལ་སློབ་པར་འདོད་པ་ཞིག་ཡིན་ཏེ།
བསླབ་བཏུས་ལས། སེམས་ཅན་ཆེན་པོ་གང༌། དེ་ལྟ་བུ་ཐོས་ནས་བྱང་ཆུབ་སེམས་དཔའི་སྤྱོད་པ་དཀའ་བ་ཤེས་རབ་ཀྱིས་རྟོགས་པར་བྱས་ནས། སྐྱེ་བོ་མ་ལུས་པ་སྡུག་བསྔལ་ལས་བསྐྱབ་པར་ཁུར་ཁྱེར་བ་དེས་ནི། ཕྱག་བྱ་བ་དང༌། མཆོད་པ་དང༌། སྡིག་པ་བཤགས་པ་དང༌། བསོད་ནམས་ལ་རྗེས་སུ་ཡི་རང་བ་དང༌། སངས་རྒྱས་ལ་བསྐུལ་བ་དང༌། གསོལ་བ་གདབ་པ་དང༌།
བྱང་ཆུབ་ཏུ་བསྔོ་བ་བྱས་ལ། དགེ་བའི་བཤེས་གཉེན་ལ་གསོལ་བ་གདབ་སྟེ། དེའི་ཚིག་གིས་རྗེས་སུ་བརྗོད་པའམ། ཡང་ན་རང་ཉིད་ཀྱིས་བརྗོད་པས་ཞེས་གསུངས་སོ། ། གསུམ་པ་ཇི་ལྟར་ལེན་པའི་ཚུལ་གྱི་ཆོ་ག་ལ། སྦྱོར་བ། དངོས་གཞི། མཇུག་གི་ཆོ་ག་དང་གསུམ་གྱི་དང་པོ་སྦྱོར་བ་ལ། ཡུལ་ཁྱད་པར་ཅན་ལ་གསོལ་བ་གདབ་པ། རྟེན་ཁྱད་པར་ཅན་ལ་སྐྱབས་སུ་འགྲོ་བ།
ཐབས་ཁྱད་པར་ཅན་གྱི་སྒོ་ནས་ཚོགས་བསག་ཅིང་སྒྲིབ་པ་སྦྱང་བའོ། ། དང་པོ་ནི། ཁྱེད་རྣམས་སེམས་བསྐྱེད་ཞུ་བར་འདོད་པས། སློབ་དཔོན་ལ་གསོལ་བ་གདབ་དགོས་པས། སློབ་དཔོན་ལ་སྟོན་པའི་འདུ་ཤེས་བསྐྱེད་ནས། བྱང་ཆུབ་མཆོག་ཏུ་སེམས་བསྐྱེད་པར་ཞུ་བའི་ཡོན་དུ་མཎྜལ་འབུལ་མཛོད། ཅེས་དང་མཎྜལ་ཚོམ་བུ་སོ་བདུན་མ་དང་ཤེས་ན་གང་གི་མཆོད་རྫས་དང༌། དེང་ནས་བྱང་ཆུབ་སོགས་ཀྱང་བརྗོད་དུ་གཞུག་གོ ། དེ་ལྟར་མཎྜལ་ཕུལ་ནས། ཕྱག་མེ་ཏོག་དང་བཅས་ཐལ་མོ་སྦྱར་ཏེ་བདག་ཅག་ལ་བྱང་ཆུབ་ཀྱི་སེམས་བསྐྱེད་པ་སྩལ་དུ་གསོལ་སྙམ་པའི་འདུན་པ་ཆེན་པོ་དང་ལྡན་པའི་སྒོ་ནས་འདིའི་རྗེས་ཟློས་མཛོད།
རིགས་ཀྱི་བུ་བདག་ལ་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སྐྱབས་གསུམ་སྔོན་དུ་འགྲོ་བ་ཅན་གྱི་བྱང་ཆུབ་ཏུ་སེམས་བསྐྱེད་པ་སྩལ་དུ་གསོལ། ཞེས་ལན་གསུམ་གསོལ་བ་གདབ་བོ། ། གཉིས་པ་རྟེན་ཁྱད་པར་ཅན་ལ་སྐྱབས་སུ་འགྲོ་བ་ནི། སྐྱབས་སུ་འགྲོ་བའི་ཡུལ། སངས་རྒྱས་སྐུ་གསུམ་གྱི་བདག་ཉིད། ཆོས་ཐེག་པ་ཆེན་པོའི་ལུང་དང་རྟོགས་པ། དགེ་འདུན་བྱང་སེམས་འཕགས་པ་ཕྱིར་མི་ལྡོག་པ་རྣམས་ཡིན་ལ། དུས་བྱང་ཆུབ་སྙིང་པོའི་བར་དུ། རྒྱུ་སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་འདོད་པའི་སྙིང་རྗེས་ཀུན་ནས་བསླངས་ནས།
ངོ་བོ་ནི་སེམས་ཅན་ཐམས་ཅད་སྡུག་བསྔལ་ལས་སྒྲོལ་བ་ལ་སངས་རྒྱས་ཐོབ་དགོས་ལ། སངས་རྒྱས་ཐོབ་པ་དཀོན་མཆོག་གསུམ་ལ་རག་ལས་པས། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པ་དཀོན་མཆོག་གསུམ་པོ་མཁྱེན་སྙམ་པའི་དད་པ་ཆེན་པོ་དང་ལྡན་པའི་སྒོ་ནས་འདིའི་རྗེས་ཟློས་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་དག་ལ་དགོངས་སུ་གསོལ། རང་རང་གི་མིང་སྨོས་ནས། བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། །
ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། ། ཞེས་ལན་གསུམ་གྱིས་སྐྱབས་སུ་སོང་ནས། དེའི་བསླབ་བྱ་ལ་ད་ཕྱིན་ཆད་སངས་རྒྱས་ལ་སྟོན་པ། ཐེག་ཆེན་གྱི་ཆོས་ལ་ལམ། བྱང་སེམས་འཕགས་པ་རྣམས་ལ་ལམ་སྒྲུབ་པའི་གྲོགས་སུ་གཟུང་བར་བྱའོ་སྙམ་པའི་བསམ་པ་མཛོད། གསུམ་པ་ཐབས་ཁྱད་པར་ཅན་གྱི་སྒོ་ནས་ཚོགས་བསག་ཅིང་སྒྲིབ་པ་སྦྱང་བ་ནི། ཡན་ལག་བདུན་པ་འབུལ་བའི་ཡུལ། མདུན་གྱི་ནམ་མཁར་བསྟན་པའི་བདག་པོ་བཅོམ་ལྡན་འདས་ཐུབ་པ་ཆེན་པོ་ལ། འཁོར་ཉེ་བའི་སྲས་བརྒྱད་ལ་སོགས་པས་བསྐོར་བས་གཙོ་བྱས་པའི་སངས་རྒྱས་བྱང་ཆུབ་སེམས་དཔའ་དཔག་ཏུ་མེད་པ་བཞུགས་པར་བསམས་ནས།
རང་གི་ལུས་སངས་རྒྱས་ཀྱི་ཞིང་གི་རྡུལ་ཕྲ་རབ་དང་མཉམ་པར་བསམ་ཞིང༌། དེའི་རྗེས་སུ་སེམས་ཅན་ཐམས་ཅད་ཀྱང་ཁྲིད་དེ། ཐོག་མར་ཕྱག་འཚལ་བར་བསམས་ལ་རྗེས་ཟློས་ཀྱི་ཚིག་རྣམས་དལ་ཞིང་དོད་པ་སྐབས་ཕྱེད་པར་བརྗོད་པ་ཤིན་ཏུ་གནད་ཆེ་བས་འདིའི་རྗེས་ཟློས་ལན་གསུམ་མཛོད། དུས་གསུམ་གཤེགས་པའི་སངས་རྒྱས་ཀུན། ། ཆོས་དང་ཚོགས་ཀྱི་མཆོག་བཅས་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་ནས་ནི་བདག་ཕྱག་འཚལ། ། ཞེས་ལན་གསུམ་བརྗོད། གཉིས་པ་མཆོད་པ་དབུལ་བ་ལ་བདུན་ལས། དང་པོ་དངོས་སུ་བཤམས་པའི་མཆོད་པ་ནི།
འདི་ལྟར་དངོས་སུ་བཤམས་པའི་མཆོད་པ་འདི་རྣམས་ལྷ་རྫས་ལས་གྲུབ་པའི། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ། གཙང་ཞིང་དྭངས་ལ་ཐོགས་པ་མེད་པ་ནམ་མཁའི་ཁམས་ཁེངས་པ་ཙམ་དུ་བསམས་ནས། དེ་དག་དང་གཞན་ཡང་འཇིག་རྟེན་གྱི་ཁམས་དཔག་ཏུ་མེད་པ་ན་ཡོད་པའི་མེ་ཏོག་ལ་སོགས་པ་རྣམས། བླ་མ་དང་ཕྱོགས་བཅུ་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་འབུལ་ལོ་སྙམ་པས་མཆོད་པ་བྱིན་རླབས་ཀུན་རིག་ལྟར་དང༌།
རབ་འབྱམས་རྒྱ་མཚོའི་ཚིག་མི་འདྲ་བའི་ཁྱད་པར་འདི་ལྟ་སྟེ། རབ་འབྱམས་རྒྱ་མཚོ་དཔག་མེད་སོགས་མཆོད་ཡོན་གྱི་ཚིག་རྐང་ལྔ་སྔགས་དང་བཅས་སློབ་དཔོན་གྱི་ངག་ནས་ལན་ཅིག་བརྗོད་ལ་སློབ་མ་རྣམས་ལ་བསླབས་ནས། དེ་ལྟ་བུའི་རིམ་པས་ཐམས་ཅད་ཀྱིས་མཆོད་པ་རྣམས་འབུལ་བའི་རྗེས་ཟློས་མཛད་པ་ཞུ་ཞེས་དང༌། སློབ་དཔོན་གྱིས་བསྐུལ་ཏེ། ཨོཾ་བཛྲ་ཡཀྵ་ཧཱུྃ་སོགས་སྔགས་དང་ཕྱག་རྒྱ་བཅས་པས་བྱིན་གྱིས་བརླབས་ཏེ། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་མཆིས་པ་དང༌། ། བདག་གི་གུས་པར་བཤམས་པ་རྣམས། ། རྒྱལ་བ་སྲས་དང་བཅས་ལ་འབུལ། ། ཅི་བདེ་བར་ནི་ཞེས་སུ་གསོལ། །
ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་བཞིན་དུ་མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དང་པུཥྤེ་སོགས་སྔགས་དང་འདོན་པ་བསྒྱུར་ཏེ་དབུལ། བསྡུས་པ་བྱེད་ན་སྔགས་རྐྱང་ངམ། ཚིགས་བཅད་རྐྱང་པས་ཕུལ་ཡང་ཆོག་གོ ། གཉིས་པ་བདག་པོ་ཡོངས་སུ་མ་བཟུང་བའི་མཆོད་པ་ནི།
འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི། རིན་པོ་ཆེའི་རི། དཔག་བསམ་གྱི་ཤིང༌། འབྲུ་དང་མེ་ཏོག སྨན་དང་ནགས་ཚལ་ལ་སོགས་པ་ཐམས་ཅད་སངས་རྒྱས་བྱང་ཆུབ་སེམས་དཔའ་རྣམས་ལ་འབུལ་བས། བདག་ཅག་གི་ཚོགས་རྫོགས་པའི་དོན་དུ་ཁྱེད་རྣམས་ཀྱིས་བཞེས་སུ་གསོལ་སྙམ་པའི་སྒོ་ནས་འདིའི་རྗེས་ཟློས་མཛོད། རིན་ཆེན་སེམས་དེ་གཟུང་བར་བྱ་བའི་ཕྱིར། ། དེ་བཞིན་གཤེགས་པ་རྣམས་དང་དམ་པའི་ཆོས། ། དཀོན་མཆོག་དྲི་མ་མེད་དང་སངས་རྒྱས་སྲས། ། ཡོན་ཏན་རྒྱ་མཚོ་རྣམས་ལ་ལེགས་པར་མཆོད། །
མེ་ཏོག་འབྲས་བུ་ཇི་སྙེད་ཡོད་པ་དང༌། ། སྨན་གྱི་རྣམ་པ་གང་དག་ཡོད་པ་དང༌། ། འཇིག་རྟེན་རིན་ཆེན་ཇི་སྙེད་ཡོད་པ་དང༌། ། ཆུ་གཙང་ཡིད་དུ་འོང་བ་ཅི་ཡོད་དང༌། ། རིན་ཆེན་རི་བོ་དང་ནི་དེ་བཞིན་དུ། ། ནགས་ཚལ་ས་ཕྱོགས་དབེན་ཞིང་ཉམས་དགའ་དང༌། ། ལྗོན་ཤིང་མེ་ཏོག་རྒྱན་སྤྲས་སྤུད་པ་དང༌། ། ཤིང་གང་འབྲས་བཟང་ཡལ་ག་དུད་པ་དང༌། ། ལྷ་སོགས་འཇིག་རྟེན་ན་ཡང་དྲི་དང་ནི། ། སྤོས་དང་དཔག་བསམ་ཤིང་དང་རིན་ཆེན་ཤིང༌། །
མ་རྨོས་འཁྲུངས་པའི་ལོ་ཏོག་རྣམ་པ་དང༌། ། མཚོ་དང་རྫིང་བུ་པད་མས་བརྒྱན་པ་དག ། ངང་པ་ཤིན་ཏུ་སྐད་སྙན་ཡིད་འོང་ལྡན། ། གཞན་ཡང་མཆོད་པར་འོས་པའི་རྒྱན་རྣམས་ནི། ། ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། ། ཡོངས་སུ་བཟུང་བ་མེད་པ་དེ་དག་ཀུན། ། བློ་ཡིས་བླངས་ནས་ཐུབ་པ་སྐྱེས་ཀྱི་མཆོག ། སྲས་དང་བཅས་པ་རྣམས་ལ་ལེགས་འབུལ་ན། ། ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། ། བདག་ལ་བརྩེར་དགོངས་བདག་གི་འདི་དག་བཞེས། །
བདག་ནི་བསོད་ནམས་མི་ལྡན་བཀྲེན་ཆེན་ཏེ། ། མཆོད་པའི་ནོར་གཞན་བདག་ལ་ཅང་མ་མཆིས། ། དེས་ན་གཞན་དོན་དགོངས་པའི་མགོན་གྱིས་ནི། ། བདག་གི་དོན་སླད་ཉིད་ཀྱི་མཐུས་བཞེས་ཤིག ། ཅེས་བརྗོད་དོ། ། ཡང་བསྡུས་པར་བྱེད་ན། ཡོངས་སུ་བཟུང་བ་མེད་པ་འདི་དག་ཀུན། ། ཞེས་པ་ནས། བདག་གི་དོན་སླད་ཉིད་ཀྱི་མཐུས་བཞེས་ཤིག ། ཅེས་པའི་བར་བརྗོད།
གསུམ་པ་ལུས་དབུལ་བ་ནི། བདག་གི་ལུས་འདི་སངས་རྒྱས་བྱང་ཆུབ་སེམས་དཔའ་རྣམས་ཀྱི་བྲན་དུ་ཕུལ་ནས། དེ་དག་གི་བྱ་བ་སེམས་ཅན་གྱི་དོན་འབའ་ཞིག་བྱའོ་སྙམ་པའི་སྒོ་ནས་རྗེས་ཟློས་མཛོད། རྒྱལ་དང་དེ་སྲས་རྣམས་ལ་བདག་གིས་ནི། ། བདག་གིས་ལུས་ཀུན་གཏན་དུ་དབུལ་བར་བགྱི། ། སེམས་དཔའ་མཆོག་རྣམས་བདག་ནི་ཡོངས་བཞེས་ཤིག ། གུས་པས་ཁྱེད་ཀྱི་འབངས་སུ་མཆི་བར་བགྱི། ། བདག་ནི་ཁྱེད་ཀྱིས་ཡོངས་སུ་བཟུང་བས་ན། ། སྲིད་ན་མི་འཇིགས་སེམས་ཅན་ཕན་པ་བགྱི། ། སྔོན་གྱི་སྡིག་ལས་ཡང་དག་འདའ་བགྱིད་ཅིང༌། །
སྡིག་པ་གཞན་ཡང་སླན་ཆད་མི་བགྱིད་དོ། ། ཞེས་བརྗོད། བཞི་པ་བློས་སྤྲུལ་པའི་མཆོད་པ་ནི། བདག་གི་ཚིག་ལས་འབྱུང་བའི་ཁྲུས་ཀྱི་ཁང་པ་ཞེས་པ་ལ་སོགས་པ་འདི་རྣམས་ཚིགས་བཅད་ལས་ཇི་ལྟར་འབྱུང་བ་བཞིན་དུ། ལམ་ལམ་བྱུང་བར་བསྒོམས་ནས། སངས་རྒྱས་བྱང་ཆུབ་སེམས་དཔའ་ཐམས་ཅད་ལ་འབུལ་བར་ཞུ། ཞེས་བརྗོད་ནས། རང་གི་ཚིག་དལ་ལ་དོད་པ་སྐབས་ཕྱེད་པས་འདི་རྣམས་བརྗོད་པར་བྱའོ། ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། །
རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་རེ་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུ། ། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བསྒོས་པས་སྐུ་ཕྱིའོ། ། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་དབུལ། །
གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དེ་དང་དེ་དག་གིས། ། འཕགས་པ་ཀུན་དུ་བཟང་དང་འཇམ་དབྱངས་དང༌། ། འཇིག་རྟེན་དབང་ཕྱུག་སོགས་ལའང་བརྒྱན་པར་བགྱི། ། སྟོང་གསུམ་ཀུན་དུ་དྲི་ངད་ལྡང་བ་ཡི། ། དྲི་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཐུབ་དབང་མཆོད་གནས་མཆོག་ལ་ཡིད་འོང་བའི། ། མེ་ཏོག་མན་དཱ་ར་དང་པདྨ་དང༌། །
ཨུཏྤལ་ལ་སོགས་དྲི་ཞིམ་ཐམས་ཅད་དང༌། ། ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། ། སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། ། བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། ། ཞལ་ཟས་བཟའ་བཏུང་སྣ་ཚོགས་བཅས་པ་ཡི། ། ལྷ་བཤོས་རྣམས་ཀྱང་དེ་ལ་དབུལ་བར་བགྱི། ། གསེར་གྱི་པདྨ་ཚར་དུ་དངར་བ་ཡི། ། རིན་ཆེན་སྒྲོན་མ་རྣམས་ཀྱང་དབུལ་བར་བགྱི། ། ས་གཞི་བསྟར་བ་སྤོས་ཀྱིས་བྱུགས་པ་དེར། ། མེ་ཏོག་ཡིད་འོང་སིལ་མ་དགྲམ་པར་བགྱི། །
གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། ། མུ་ཏིག་རིན་ཆེན་རྒྱན་འཕྱང་མཛེས་འབར་བ། ། དཔག་ཡས་ནམ་མཁའི་རྒྱན་གྱུར་དེ་དག་ཀུན། ། ཐུགས་རྗེའི་རང་བཞིན་ཅན་ལ་དབུལ་བར་བགྱི། ། རིན་ཆེན་གདུགས་མཛེས་གསེར་གྱི་ཡུ་བ་ཅན། ། ཁོར་ཡུག་རྒྱན་གྱི་རྣམ་པ་ཡིད་འོང་ལྡན། ། དབྱིབས་ལེགས་ལྟ་ན་སྡུག་པ་བསྒྲེང་བ་ཡང༌། ། རྟག་ཏུ་ཐུབ་དབང་རྣམས་ལ་དབུལ་བར་བགྱི། ། ཞེས་བརྗོད་པར་བྱའོ། ། ལྔ་པ་མཆོད་པ་ཡོངས་སུ་བསྔོ་བ་ནི།
དེ་དག་ལས་གཞན་ཡང་མཆོད་པའི་བྱེ་བྲག་དཔག་ཏུ་མེད་པ་སངས་རྒྱས་བྱང་ཆུབ་སེམས་དཔའ་རྣམས་མཉེས་པར་བྱེད་ཅིང༌། སེམས་ཅན་རྣམས་ཀྱི་སྡུག་བསྔལ་ཞི་བར་བྱེད་པའི་མཆོད་པའི་ཚོགས། ནམ་མཁའི་ཁམས་ཁྱབ་པར་གནས་པར་གྱུར་ཅིག་སྙམ་དུ་བསམས་ནས་རྗེས་ཟློས་མཛོད། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡིད་འོང་ལྡན། ། སེམས་ཅན་སྡུག་བསྔལ་སེལ་བྱེད་པའི། ། སྤྲིན་རྣམས་སོ་སོར་གནས་གྱུར་ཅིག ། དམ་ཆོས་དཀོན་མཆོག་ཐམས་ཅད་དང༌། ། མཆོད་རྟེན་རྣམས་དང་སྐུ་གཟུགས་ལ། ། རིན་ཆེན་མེ་ཏོག་ལ་སོགས་ཆར། །
རྒྱུན་མི་ཆད་པ་འབབ་པར་ཤོག ། ཅེས་བརྗོད། དྲུག་པ་བླ་ན་མེད་པའི་མཆོད་པ་ནི། མགོན་པོ་འཇམ་པའི་དབྱངས་ལ་སོགས་པ་སེམས་དཔའ་ཆེན་པོ་རྣམས་ཀྱིས། མཆོད་རྫས་དཔག་ཏུ་མེད་པས་ཕྱོགས་བཅུའི་རྒྱལ་བ་ཐམས་ཅད་མཆོད་པ་ན། མཆོད་བྱ་མཆོད་བྱེད། མཆོད་པ་རྣམས་བདེན་པར་མངོན་པར་ཞེན་པ་མེད་པ་ལྟར། བདག་གིས་ཀྱང་དེ་ལྟར་མངོན་པར་ཞེན་པ་མེད་པའི་སྒོ་ནས། རྒྱལ་བ་སྲས་བཅས་མཆོད་དོ་སྙམ་པའི་བསམ་པས་འདིའི་རྗེས་ཟློས་མཛོད། ཇི་ལྟར་འཇམ་དབྱངས་ལ་སོགས་པས། །
རྒྱལ་བ་རྣམས་ལ་མཆོད་མཛད་པ། ། དེ་བཞིན་བདག་གིས་དེ་བཞིན་གཤེགས། ། མགོན་པོ་སྲས་དང་བཅས་རྣམས་མཆོད། ། ཅེས་བརྗོད་པར་བྱའོ། ། བདུན་པ་བསྟོད་པས་མཆོད་པ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ལ། ཡོན་ཏན་ཚུལ་བཞིན་བརྗོད་པའི་བསྟོད་དབྱངས་རྣམས་ཀྱིས་བསྟོད་དོ་སྙམ་པའི་བསམ་པས་འདིའི་རྗེས་ཟློས་མཛོད། ཡོན་ཏན་རྒྱ་མཚོ་རྣམས་ལ་བདག ། བསྟོད་དབྱངས་ཡན་ལག་རྒྱ་མཚོས་བསྟོད། ། བསྟོད་དབྱངས་སྙན་སྤྲིན་དེ་དག་ལ། །
ངེས་པར་ཀུན་དུ་འབྱུང་གྱུར་ཅིག ། ཅེས་བརྗོད་ནས་མདོ་དབྱངས་བྱེད་དུ་གཞུག་གོ ། གསུམ་པ་སྡིག་པ་བཤགས་པ་ནི། སྔར་བྱས་ཀྱི་སྡིག་པ་ལ་འགྱོད་པ་རྣམ་པར་སུན་འབྱིན་པའི་སྟོབས་དང༌། ཕྱིན་ཆད་སྡིག་པ་གཏན་ནས་མི་བྱེད་སྙམ་པ་ཉེས་པ་ལས་བཟློག་པའི་སྟོབས་དང༌། དཀོན་མཆོག་གསུམ་ལ་སྐྱབས་སུ་འགྲོ་ཞིང་གཞན་དོན་དུ་སངས་རྒྱས་ཐོབ་པར་འདོད་པ་རྟེན་གྱི་སྟོབས་དང༌། སྡིག་པའི་གཉེན་པོ་རྣམས་ཉམས་སུ་ལེན་པ་གཉེན་པོ་ཀུན་དུ་སྤྱོད་པའི་སྟོབས་དང༌། སྟོབས་བཞི་ཚང་བས་སྡིག་པ་ཐམས་ཅད་འདག་པར་ཆོས་བཞི་བསྟན་པའི་མདོ་ལས་གསུངས་པས། སྔར་བྱས་ཀྱི་སྡིག་པ་དྲན་ཡུལ་དུ་བྱས་ནས་དེ་ལ་འགྱོད་པ་དྲག་པོ་དང༌། ད་ཕྱིན་ཆད་སྲོག་ལ་བབ་ཀྱང་སྡིག་པ་མི་བྱེད་སྙམ་པའི་ཞེ་བཅད་ཆེན་པོ་དང༌།
ད་ནི་གཞན་དོན་དུ་སངས་རྒྱས་ཐོབ་པར་བྱ་བའི་ཕྱིར། རྟེན་དཀོན་མཆོག་གསུམ་ལ་བརྟེན་ནས་སྡིག་པའི་གཉེན་པོའི་ཆོས་རྣམས་ཚུལ་བཞིན་དུ་ཉམས་སུ་བླང་བར་བྱའོ་སྙམ་པའི་བསམ་པ་ཞེ་ཐག་པའི་སྒོ་ནས། སྡིག་བཤགས་ཀྱི་ཚིག་བརྗོད་པས། སྡིག་པ་སངས་སངས་དག་པར་བསྒོམ་ཞིང༌། འདིའི་རྗེས་ཟློས་ལན་གསུམ་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་ནི་མི་ཤེས་གཏི་མུག་པས། ། རང་བཞིན་ཁ་ན་མ་ཐོ་དང༌། ། བཅས་པའི་སྡིག་པ་གང་ཡིན་ལས། །
གང་ཡང་རུང་བ་བགྱིས་པ་རྣམས། ། མགོན་པོའི་སྤྱན་སྔར་མངོན་སུམ་དུ། ། ཐལ་སྦྱར་སྡུག་བསྔལ་འཇིགས་སེམས་ཀྱིས། ། ཡང་དང་ཡང་དུ་ཕྱག་འཚལ་ཏེ། ། དེ་དག་ཐམས་ཅད་བཤགས་པར་བགྱི། ། འདྲེན་པ་རྣམས་ཀྱིས་བདག་གི་སྡིག ། ནོངས་པ་ལགས་པར་གཟུང་དུ་གསོལ། ། འདི་ནི་བཟང་པོ་མ་ལགས་པས། ། སླན་ཆད་བདག་ནི་ཡོངས་མི་བགྱིད། ། ཅེས་ལན་གསུམ་བརྗོད་ནས།
སྡིག་པ་བདེན་མེད་ཡིན་པས་སངས་དག་པར་བསམ་མོ། ། བཞི་པ་རྗེས་སུ་ཡི་རང་བའི་ཡན་ལག་ནི། འཕགས་པ་དང་སོ་སོ་སྐྱེ་བོའི་བདེ་བ་དང་དགེ་བ་ཐམས་ཅད་ལ་ཞེ་ཐག་པ་ནས་དགའ་བའི་བསམ་པས་འདིའི་རྗེས་ཟློས་མཛོད། སེམས་ཅན་ཀུན་གྱི་ངན་སོང་གི ། སྡུག་བསྔལ་ངལ་གསོའི་དགེ་བ་དང༌། ། སྡུག་བསྔལ་ཅན་དག་བདེར་གནས་ལ། ། དགའ་བས་རྗེས་སུ་ཡི་རང་ངོ༌། ། བྱང་ཆུབ་རྒྱུར་གྱུར་དགེ་བསགས་པ། ། དེ་ལ་རྗེས་སུ་ཡི་རང་ངོ༌། ། ལུས་ཅན་འཁོར་བའི་སྡུག་བསྔལ་ལས། །
ངེས་པར་ཐར་ལ་ཡི་རང་ངོ༌། ། སྐྱོབ་པ་རྣམས་ཀྱི་བྱང་ཆུབ་དང༌། ། རྒྱལ་སྲས་ས་ལ་ཡི་རང་ངོ༌། ། སེམས་ཅན་ཐམས་ཅད་བདེ་མཛད་པའི། ། ཐུགས་བསྐྱེད་དགེ་བ་རྒྱ་མཚོ་དང༌། ། སེམས་ཅན་ཕན་པར་མཛད་པ་ལ། ། དགའ་བས་རྗེས་སུ་ཡི་རང་ངོ༌། ། ཞེས་བརྗོད། ལྔ་པ་ཆོས་ཀྱི་འཁོར་ལོ་བསྐོར་བར་བསྐུལ་བ་ནི། ཕྱོགས་བཅུའི་འཇིག་རྟེན་གྱི་ཁམས་ན།
སངས་རྒྱས་བཅོམ་ལྡན་འདས་སངས་རྒྱས་ནས་ཞུ་བ་པོའི་ཚོགས་རྫོགས་པར་བྱ་བ་ལ་སོགས་པའི་དོན་དུ་ཆོས་ཀྱི་འཁོར་ལོ་མི་བསྐོར་བའང་ཡོད་པས། དེ་རྣམས་ལ་གདུལ་བྱ་རྣམས་ཀྱི་དོན་དུ་ཆོས་ཀྱི་འཁོར་ལོ་བསྐོར་བར་ཞུ་སྙམ་པའི་བསམ་པ་ཞེ་ཐག་པས་གསོལ་བ་གདབ་པ་འདིའི་རྗེས་ཟློས་མཛོད། ཕྱོགས་རྣམས་ཀུན་གྱིས་སངས་རྒྱས་ལ། ། ཐལ་མོ་སྦྱར་ཏེ་གསོལ་བ་ནི། ། སེམས་ཅན་སྡུག་བསྔལ་མུན་འཐོམས་ལ། ། ཆོས་ཀྱི་སྒྲོན་མ་སྦར་དུ་གསོལ། ། ཞེས་བརྗོད། དྲུག་པ་མྱ་ངན་ལས་མི་འདའ་བར་གསོལ་བ་གདབ་པ་ནི། ཕྱོགས་བཅུའི་འཇིག་རྟེན་གྱི་ཁམས་ན། སངས་རྒྱས་འགའ་ཞིག་སངས་རྒྱས་ལ་དཀོན་པའི་འདུ་ཤེས་བསྐྱེད་པ་ལ་སོགས་པའི་དོན་དུ།
མྱ་ངན་ལས་འདའ་བའི་ཚུལ་སྟོན་པར་བཞེད་པ་ཡོད་པས། དེ་རྣམས་ལ་ཞིང་དེ་རྣམས་ཀྱི་གདུལ་བྱ་རྣམས་ཀྱི་དོན་དུ་མྱ་ངན་ལས་མི་འདའ་བར་ཡུན་རིང་དུ་བཞུགས་སུ་གསོལ་སྙམ་པའི་བསམ་པ་ཞེ་ཐག་པས། མྱ་ངན་ལས་མི་འདའ་བར་གསོལ་བ་གདབ་པ་འདིའི་རྗེས་ཟློས་མཛོད། རྒྱལ་བ་མྱ་ངན་འདའ་བཞེད་ལ། ། ཐལ་མོ་སྦྱར་ཏེ་གསོལ་བ་ནི། ། འགྲོ་འདི་ལྡོངས་པར་མི་དགོད་པར། ། བསྐལ་པ་གྲངས་མེད་བཞུགས་པར་གསོལ། ། ཞེས་བརྗོད། བདུན་པ་བསྔོ་བ་ནི། དེ་ལྟར་ཕྱག་འཚལ་བ་ལ་སོགས་པའི་དགེ་བའི་རྩ་བ་ཐམས་ཅད་སེམས་ཅན་ཐམས་ཅད་ཀྱི་སྡུག་བསྔལ་ཐམས་ཅད་སེལ་བ་དང༌།
གནས་སྐབས་དང་མཐར་ཐུག་གི་བདེ་བ་ཐམས་ཅད་འགྲུབ་པའི་རྒྱུར་གྱུར་ཅིག་སྙམ་པའི་སྒོ་ནས་འདིའི་རྗེས་ཟློས་མཛོད། དེ་ལྟར་འདི་དག་ཀུན་བྱས་ཏེ། ། དགེ་བ་བདག་གིས་བསགས་པ་གང༌། ། དེས་ནི་སེམས་ཅན་ཐམས་ཅད་ཀྱི། ། སྡུག་བསྔལ་ཐམས་ཅད་སེལ་བར་ཤོག ། འགྲོ་བ་ནད་པ་ཇི་སྲིད་དུ། ། ནད་སོས་གྱུར་གྱི་བར་དུ་ནི། ། སྨན་དང་སྨན་པ་ཉིད་དག་དང༌། ། དེ་ཡི་ནད་གཡོག་བྱེད་པར་ཤོག ། ཟས་དང་སྐོམ་གྱི་ཆར་ཕབ་སྟེ། །
བཀྲེས་དང་སྐོམ་གྱི་གནོད་པ་བསལ། ། མུ་གེའི་བསྐལ་པ་བར་མའི་ཚེ། ། བདག་ནི་ཟས་དང་སྐོམ་དུ་གྱུར། ། སེམས་ཅན་ཕོངས་ཤིང་དབུལ་བ་ལ། ། བདག་ནི་མི་ཟད་གཏེར་གྱུར་ཏེ། ། ཡོ་བྱད་མཁོ་དགུ་སྣ་ཚོགས་སུ། ། མདུན་དུ་ཉེ་བར་གནས་གྱུར་ཅིག ། ཅེས་བརྗོད། གཉིས་པ་དངོས་གཞི་ལ་བློ་སྦྱོང་བ་དང༌། དམ་བཅའ་བ་གཉིས་ལས།
དང་པོ་ནི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཐོག་མ་མེད་པ་ནས་ཡང་དང་ཡང་དུ་མ་བྱས་པའི་དྲིན་ཅན་ཡིན་ལ། དེ་དག་འཁོར་བ་ན་སྡུག་བསྔལ་དཔག་ཏུ་མེད་པས་གཟིར་འདུག་པས། བདག་གི་ལུས་དང་ལོངས་སྤྱོད་དང་དུས་གསུམ་གྱི་དགེ་བའི་རྩ་བ་ཐམས་ཅད་དེ་དག་ལ་བཏང་ནས། དེ་དག་གི་གནས་སྐབས་དང་མཐར་ཐུག་གི་དོན་གང་དང་གང་དགོས་པ་དེ་འགྲུབ་པའི་རྒྱུར་གཏོང་ཞིང༌། དཀའ་སྤྱད་དང་སྡུག་བསྔལ་ཐམས་ཅད་དང་དུ་བླང་བར་བྱའོ་སྙམ་པའི་སྒོ་ནས་འདིའི་རྗེས་ཟློས་མཛོད། ལུས་དང་དེ་བཞིན་ལོངས་སྤྱོད་དང༌། ། དུས་གསུམ་དགེ་བ་ཐམས་ཅད་ཀྱང༌། ། སེམས་ཅན་ཀུན་གྱི་དོན་བསྒྲུབ་ཕྱིར། ། ཕོངས་པ་མེད་པར་གཏང་བར་བྱ། །
ཐམས་ཅད་བཏང་བས་མྱ་ངན་འདའ། ། བདག་བློ་མྱ་ངན་འདས་པ་བསྒྲུབ། ། ཐམས་ཅད་བཏང་བར་ཆབས་ཅིག་ལ། ། སེམས་ཅན་རྣམས་ལ་གཏོང་བ་མཆོག ། བདག་གི་ལུས་ཅན་ཐམས་ཅད་ལ། ། ལུས་འདི་ཅི་བདེར་བྱིན་ཟིན་གྱིས། ། རྟག་ཏུ་གསོད་དང་གཅོད་པ་དང༌། ། བརྡེག་སོགས་ཅི་དགར་བྱེད་ལ་རག ། བདག་གི་ལུས་ལ་གཅོ་བྱེད་དམ། ། ཅོ་འདྲི་ག་ཞའི་རྒྱུ་བྱེད་ཀྱང༌། །
བདག་གི་ལུས་འདི་བྱིན་ཟིན་གྱིས། ། འདི་ཡི་ཁ་ཏས་ཅི་ཞིག་བྱ། ། དེ་ལ་གནོད་པར་མི་འགྱུར་བའི། ། ལས་གང་ཡིན་པ་བྱེད་དུ་ཆུག ། བདག་ལ་དམིགས་ནས་ནམ་དུ་ཡང༌། ། འགའ་ཡང་དོན་མེད་མ་གྱུར་ཅིག བདག་ལ་དམིགས་ནས་གང་དག་གིས། ། ཁྲོའམ་དད་པའི་སེམས་བྱུང་བ། ། དེ་ཉིད་རྟག་ཏུ་དེ་དག་གི ། དོན་ཀུན་གྲུབ་པའི་རྒྱུར་གྱུར་ཅིག །
གང་དག་བདག་ལ་ཁ་ཟེར་རམ། ། གཞན་དག་གནོད་པ་བྱེད་པའམ། ། དེ་བཞིན་ཕྱར་ཁ་གཏོང་ཡང་རུང༌། ། ཐམས་ཅད་བྱང་ཆུབ་སྐལ་ལྡན་གྱུར། ། བདག་ནི་མགོན་མེད་རྣམས་ཀྱི་མགོན། ། ལམ་ཞུགས་རྣམས་ཀྱི་དེད་དཔོན་དང༌། ། བརྒལ་འདོད་རྣམས་ཀྱི་གྲུ་དང་ནི། ། གཟིངས་དང་ཟམ་པ་ཉིད་དུ་གྱུར། ། གླིང་དོན་གཉེར་ལ་གླིང་དང་ནི། ། མར་མེ་འདོད་ལ་མར་མེ་དང༌། །
གནས་མལ་འདོད་ལ་གནས་མལ་དང༌། ། བདག་ནི་ལུས་ཅན་བྲན་འདོད་པ། ། ཀུན་གྱི་བྲན་དུ་འགྱུར་བར་ཤོག ། ཡིད་བཞིན་ནོར་བུ་བུམ་པ་བཟང༌། ། རིག་སྔགས་གྲུབ་དང་སྨན་ཆེན་དང༌། ། དཔག་བསམ་གྱི་ནི་ཤིང་དག་དང༌། ། ལུས་ཅན་རྣམས་ཀྱི་འདོད་འཇོར་གྱུར། ། ས་སོགས་འབྱུང་བ་ཆེན་པོ་དང༌། ། ནམ་མཁའ་བཞིན་དུ་རྟག་པར་ཡང༌། ། སེམས་ཅན་དཔག་ཏུ་མེད་པ་ཡི། །
རྣམ་མང་ཉེར་འཚོའི་གཞིར་ཡང་ཤོག ། དེ་བཞིན་ནམ་མཁའི་མཐས་གཏུགས་པའི། ། སེམས་ཅན་ཁམས་ལ་རྣམ་ཀུན་ཏུ། ། ཐམས་ཅད་མྱ་ངན་འདས་བར་དུ། ། བདག་ནི་ཉེར་འཚོའི་གཞིར་ཡང་ཤོག ། ཅེས་པའམ། ཡང་ན་ཤླཽ་ཀ་སྔ་མ་དང༌། ས་སོགས་འབྱུང་བ་ཆེན་པོ་དང༌། ཞེས་པ་མན་ཆོད་དེ་ཤླཽ་ཀ་གསུམ་བརྗོད་པར་བྱའོ། ། གཉིས་པ་དམ་བཅའ་བ་ནི།
ཆོས་ཐམས་ཅད་དོན་དམ་པར་སྤྲོས་པའི་མཐའ་ཐམས་ཅད་དང་བྲལ་ཡང༌། ཀུན་རྫོབ་ཏུ་བདག་གཞན་བདེ་སྡུག་ལ་སོགས་པ་སྣ་ཚོགས་སུ་སྣང་ཞིང༌། སྣང་བ་དེ་དག མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་གསུངས་པས། ཐམས་ཅད་བདེན་པ་མེད་པ་ཡིན་ཡང༌།
སེམས་ཅན་རྣམས་ཀྱིས་དེ་ལྟར་མི་ཤེས་པར་བདེན་པར་བཟུང་བས་འཁོར་བར་སྡུག་བསྔལ་དཔག་ཏུ་མེད་པ་མྱོང་ཞིང༌། དེ་ལྟར་སྡུག་བསྔལ་བའི་སེམས་ཅན་དེ་ཐམས་ཅད་ཐོག་མ་མེད་པ་ནས་ཕན་བཏགས་པའི་དྲིན་ཅན་ཡིན་པས། དེ་ཐམས་ཅད་བདག་གིས་སྡུག་བསྔལ་ལས་བསྒྲལ་དགོས་པར་འདུག ད་ལྟ་བདག་ལ་དེ་དག་སྒྲོལ་བའི་ནུས་པ་མེད་པས། དེ་ཐམས་ཅད་སྒྲོལ་བ་ལ་སངས་རྒྱས་ཐོབ་དགོས་པར་འདུག་པས། བདག་གིས་བླ་ན་མེད་པའི་བྱང་ཆུབ་ཐོབ་པར་བྱ་བའི་ཕྱིར། བྱང་ཆུབ་ཏུ་སེམས་བསྐྱེད་ཅིང༌། བྱང་ཆུབ་སེམས་དཔའི་བསླབ་པ་སྡོམ་པའི་ཚུལ་ཁྲིམས་དང༌། དགེ་བའི་ཆོས་སྡུད་པའི་ཚུལ་ཁྲིམས་དང༌། སེམས་ཅན་གྱི་དོན་བྱེད་པའི་ཚུལ་ཁྲིམས་ཏེ།
ཚུལ་ཁྲིམས་གསུམ་པོ་དེ་ལ། སྔོན་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས། ཇི་ལྟར་བསླབས་པ་དེ་བཞིན་དུ་བསླབ་པར་བྱའོ་སྙམ་དུ་བསམ་ཞིང༌། དགོངས་སུ་གསོལ་བརྗོད་པ་ན། སངས་རྒྱས་བྱང་ཆུབ་སེམས་དཔའ་རྣམས་ཀྱིས་བདག་གི་བསམ་སྦྱོར་རྣམས་ཇི་ལྟ་བ་བཞིན་དུ་མཁྱེན་གྱིན་ཡོད་པས། མཁྱེན་གྱིན་ཡོད་ངེས་སྙམ་དུ་ངེས་པར་བྱས་ནས། སེམས་རྩེ་གཅིག་པའི་སྒོ་ནས་བླ་མ་དཀོན་མཆོག་ལ་དད་པ་དང༌། སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་འདོད་པའི་སྙིང་རྗེ་དང༌། དེའི་ཆེད་དུ་བདག་གིས་སངས་རྒྱས་ཐོབ་པར་འདོད་པའི་འདུན་པ་ཆེན་པོ་དང་ལྡན་པས་འདིའི་རྗེས་ཟློས་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
སློབ་དཔོན་དག་ལ་དགོངས་སུ་གསོལ། རང་གི་མིང་ནས་སྨོས་ཏེ་བདག་མིང་འདི་ཞེས་བགྱི་བ། དུས་འདི་ནས་གཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང༌། །
དེ་བཞིན་དུ་ནི་བསླབ་པ་ལའང༌། ། རིམ་པ་བཞིན་དུ་བསླབ་པར་བགྱིའོ། ། ཞེས་བརྗོད། ཇི་ལྟར་སྔོན་གྱི་སངས་རྒྱས་བྱང་སེམས་རྣམས་ཀྱིས་སེམས་ཅན་ཐམས་ཅད་ཀྱི་དོན་དུ། སངས་རྒྱས་ཐོབ་པར་བྱའོ་སྙམ་པ་སྨོན་པའི་སེམས་བསྐྱེད་ནས། འཇུག་པ་བྱང་སེམས་ཀྱི་བསླབ་པ། ཚུལ་ཁྲིམས་གསུམ་ལ་རིམ་པ་བཞིན་དུ་བསླབ་པ་ལྟར། བདག་གིས་ཀྱང་སྨོན་པ་དང་འཇུག་པ་གཉིས་ལ་དེ་ལྟར་བསླབ་པར་བྱའོ་སྙམ་པའི་སེམས་ཀྱིས་རྗེས་ཟློས་གཉིས་པ་བརྗོད། བླ་མ་དཀོན་མཆོག་ལ་དད་པ་ཆེན་པོ་དང༌། སེམས་ཅན་ལ་བརྩེ་བ་ཆེན་པོ་དང༌།
སངས་རྒྱས་ཐོབ་འདོད་ཀྱི་འདུན་པ་ཆེན་པོ་སྟེ་ཆེན་པོ་གསུམ་དང་ལྡན་པའི་སྒོ་ནས། སྔོན་གྱི་སངས་རྒྱས་བྱང་སེམས་རྣམས་ཀྱིས་སྨོན་འཇུག་གཉིས་ཀྱི་སེམས་བསྐྱེད་པ་དེ་བཞིན་དུ། བདག་གིས་ཀྱང་སེམས་ཅན་ཐམས་ཅད་ཀྱི་དོན་དུ། ཅིས་ཀྱང་སངས་རྒྱས་ཐོབ་པར་བྱ་ཞིང༌། སངས་རྒྱས་ཐོབ་པའི་རྒྱུ། བྱང་ཆུབ་སེམས་དཔའི་བསླབ་པ། ཚུལ་ཁྲིམས་གསུམ་པོ་དེ་ལ་ངེས་པར་བསླབ་པར་བྱའོ། ། དེའི་དཔང་པོར་བླ་མ་དང་སངས་རྒྱས་བྱང་སེམས་རྣམས་བཞུགས་སོ་སྙམ་པའི་སྒོ་ནས་རྗེས་ཟློས་གསུམ་པ་འདི་ཤིན་ཏུ་གལ་ཆེ་བས་བཤད་པ་རྣམས་བརྡ་འཕྲོད་པ་དང༌། དམ་བཅའི་ཚིག་རྣམས་དལ་ཞིང་དོད་པ་སྐབས་ཕྱེད་པ་བརྗོད་པའི་སྒོ་ནས་རྗེས་ཟློས་གསུམ་པ་བརྗོད། གསུམ་པ་རྫོགས་པ་དང་སྨོན་འཇུག་གི་སེམས་ངེས་པར་སྐྱེ་བ་ཡིན་པས་སྐྱེས་སྙམ་པའི་ཐོབ་ཤེས་ཀྱི་དགའ་བ་བསྐྱེད་པར་ཞུ།
ཞེས་བརྗོད་པར་བྱའོ། ། གསུམ་པ་རྗེས་ཀྱི་ཆོ་ག་ལ། དགའ་བ་བསྒོམ་པ་དང༌། གཏང་རག་དབུལ་བ་དང༌། བསླབ་བྱ་བསྟན་པ་དང་གསུམ་ལས། དང་པོ་ལ་རང་དགའ་བ་བསྒོམ་པ་དང༌། གཞན་དགའ་བ་བསྒོམ་དུ་གཞུག་པ་གཉིས་ཀྱི། དང་པོ་ནི། བདག་གིས་ཐོག་མ་མེད་པ་ནས་ལུས་དཔག་ཏུ་མེད་པ་བླངས་ཀྱང༌། དོན་ཆེན་པོ་མ་གྲུབ་པས་ད་དུང་འཁོར་བར་ལུས་པ་ཡིན་པ་ལ།
ད་རེས་རང་གཞན་ཐམས་ཅད་ཀྱི་ཕན་བདེའི་རྒྱུར། བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་སྐྱེས་པས། དོན་ཆེན་པོ་གྲུབ་སྙམ་པའི་དགའ་བ་བསྒོམ་པར་བྱའོ། ། དེ་ཙམ་དུ་དགའ་བ་བསྒོམས་པའི་ཕན་ཡོན་ཅི་ཡོད་ཅེ་ན། ཕན་ཡོན་ཤིན་ཏུ་མང་སྟེ། མིང་དོན་འཕོ་བ། སྡིག་པ་སྟོབས་ཆེན་སྤོང་བ། བསོད་ནམས་རྒྱ་ཆེན་ཐོབ་པ། ཡོན་ཏན་མཐའ་ཡས་ཐོབ་པ། ཕན་ཡོན་དཔེས་བསྟན་པ།
སངས་རྒྱས་ཐམས་ཅད་མཆོད་པར་འགྱུར་བ། ཕན་ཡོན་ལུང་དང་སྦྱར་བ་དང་བདུན་གྱི། དང་པོ་མིང་དོན་འཕོ་བ་ནི། བྱང་ཆུབ་སེམས་དཔའི་སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་གསུངས་སོ། ། གཉིས་པ་སྡིག་པ་སྟོབས་ཆེན་སྤོང་བ་ནི།
སྡིག་པ་ཤིན་ཏུ་མི་བཟད་བྱས་ན་ཡང༌། ། དཔའ་ལ་བརྟེན་ནས་འཇིགས་པ་ཆེན་པོ་ལྟར། ། གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། ། དེ་ལ་བག་ཅན་རྣམས་ཀྱིས་ཅིས་མི་བརྟེན། ། དེ་ནི་དུས་མཐའི་མེ་བཞིན་སྡིག་ཆེན་རྣམས། ། སྐད་ཅིག་གིས་ནི་ངེས་པར་སྲེག་པར་བྱེད། ། ཅེས་གསུངས་སོ། ། གསུམ་པ་བསོད་ནམས་རྒྱ་ཆེན་ཐོབ་པ་ནི། དཔས་བྱིན་གྱིས་ཞུས་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང༌། །
གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་བཀང་སྟེ། ། དེ་བས་ཀྱང་ནི་ལྷག་པར་འགྱུར། ། ཞེས་གསུངས་སོ། ། བཞི་པ་ཡོན་ཏན་མཐའ་ཡས་པ་ཐོབ་པ་ནི། བློ་གྲོས་རྒྱ་མཚོས་ཞུས་པའི་མདོ་ལས། རྫོགས་པའི་བྱང་ཆུབ་སེམས་དང་ཆོས་འཛིན་དང༌། ། ཆོས་སྒྲུབ་པ་དང་སྲོག་ཆགས་སྙིང་བརྩེ་བ། ། ཆོས་བཞི་འདི་དག་ཡོན་ཏན་མཐར་མེད་དེ། ། འདི་དག་མཐའ་ནི་རྒྱལ་བ་མི་གསུང་ངོ༌། །
ཞེས་གསུངས་སོ། ། ལྔ་པ་ལ་ཕན་ཡོན་དཔེས་བསྟན་པ་ལ་གསུམ་ལས། དམན་པ་མཆོག་ཏུ་བསྒྱུར་བ་གསེར་འགྱུར་རྩིའི་དཔེས་བསྟན་པ་ནི། སྤྱོད་འཇུག་ལས། གསེར་འགྱུར་རྩི་ཡི་རྣམ་པ་མཆོག་ལྟ་བུར། ། མི་གཙང་ལུས་འདི་བླངས་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བ་རབ་བརྟན་ཟུང༌། ། ཞེས་གསུངས། རྙེད་དཀའ་ཞིང་རིན་ཆེ་བ་རིན་པོ་ཆེའི་དཔེས་བསྟན་པ་ནི།
འགྲོ་བའི་དེད་དཔོན་གཅིག་པུ་ཚད་མེད་བློས། ། ལེགས་པར་ཡོངས་སུ་བརྟགས་ནས་རིན་ཆེ་བས། ། འགྲོ་བའི་གནས་དང་བྲལ་བར་འདོད་པ་རྣམས། ། རིན་ཆེན་བྱང་ཆུབ་སེམས་ལེགས་བརྟན་པར་གྱུར། ། ཞེས་གསུངས། འབྲས་བུ་མི་ཟད་ཅིང་འཕེལ་བ་དཔག་བསམ་གྱི་ཤིང་གི་དཔེས་བསྟན་པ་ནི། དགེ་བ་གཞན་ཀུན་ཆུ་ཤིང་བཞིན་དུ་ནི། ། འབྲས་བུ་སྤྱད་ནས་ཟད་པར་འགྱུར་བ་ཉིད། ། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། ། འབྲས་བུ་འབྱིན་པས་མི་ཟད་འཕེལ་བར་འགྱུར། །
ཞེས་གསུངས་སོ། ། དྲུག་པ་སངས་རྒྱས་ལ་མཆོད་པར་འགྱུར་བ་ནི། བློ་གྲོས་རྒྱ་མཚོས་ཞུས་པའི་མདོ་ལས། གསུམ་པོ་འདི་དག་ནི་དེ་བཞིན་གཤེགས་པ་ལ་མཆོད་པ་བླ་ན་མེད་པ་ཡིན་ཏེ། བྱང་ཆུབ་ཏུ་སེམས་བསྐྱེད་པ་དང༌། དམ་པའི་ཆོས་འཛིན་པ་དང༌། སྲོག་ཆགས་རྣམས་ལ་སྙིང་བརྩེ་བའོ་ཞེས་དང༌། ཐབས་ལ་མཁས་པའི་མདོ་ལས་ཀྱང༌། གང་ཞིག་སངས་རྒྱས་ཐམས་ཅད་མཆོད་འདོད་པས། ། དེ་ཡིས་བརྟན་པར་བྱང་ཆུབ་སེམས་བསྐྱེད་བྱ། །
ཞེས་དང༌། དཔས་བྱིན་གྱིས་ཞུས་པའི་མདོ་ལས། གངྒཱའི་བྱེ་མའི་གྲངས་སྙེད་ཀྱི། ། སངས་རྒྱས་ཞིང་ཀུན་མི་གང་གིས། ། རིན་ཆེན་བདུན་གྱིས་ཡོངས་བཀང་སྟེ། ། སངས་རྒྱས་རྣམས་ལ་ཕུལ་བ་བས། ། གང་གིས་ཐལ་མོ་སྦྱར་བྱས་ཏེ། ། བྱང་ཆུབ་ཏུ་ནི་སེམས་བཏུད་ན། ། བསོད་ནམས་འདི་ནི་ཁྱད་པར་འཕགས། ། ཞེས་གསུངས་སོ། །
བདུན་པ་ཕན་ཡོན་ལུང་དང་སྦྱར་བ་ནི། ལྷོ་ཕྱོགས་ཀྱི་རྒྱུད། གྲོང་ཁྱེར་སྐྱིད་པའི་འབྱུང་གནས་ན། ཚོང་དཔོན་ནོར་བརྟན་གྱི་བུ་གཞོན་ནུ་ནོར་བཟངས་ཀྱིས། འཕགས་པ་འཇམ་དཔལ་གྱི་དྲུང་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། བྱང་ཆུབ་སེམས་དཔའི་བསླབ་པ་ལ། ཇི་ལྟར་སློབ་པའི་ཚུལ་རྒྱ་ཆེར་ཤེས་པར་བྱ་བའི་ཕྱིར། བླ་མ་ལྔ་བཅུ་རྩ་གཉིས་བསྟེན་ཞིང༌། ལྷོ་ཕྱོགས་ཀྱི་རྒྱུད་ནས་འོངས་ཏེ། ལྷོ་ཕྱོགས་ཀྱི་རྒྱ་མཚོའི་འགྲམ་དུ་མགོན་པོ་བྱམས་པ་འཁོར་མང་པོ་ལ་ཆོས་སྟོན་པ་དེའི་དྲུང་དུ་བྱོན་པ་ན།
བྱམས་པས། འཁོར་རྣམས་ལ་ནོར་བཟངས་བསྟན་ན། ། ལྟོས་ཤིག་བསམ་པ་ཡོངས་སུ་དག་པ་འདི། ། ནོར་བཟངས་ནོར་རྣམས་རབ་ཏུ་བརྟན་པའི་བུ། ། བྱང་ཆུབ་སྤྱོད་པ་དམ་པ་ཡོངས་ཚོལ་ཞིང༌། ། མཁས་པ་ང་ཡི་དྲུང་དུ་ཉེ་བར་འོངས། ། ལེགས་པར་འོངས་སམ་བལྟ་ན་རབ་ཞི་བ། ། ལེགས་པར་འོངས་སམ་སྙིང་རྗེ་བྱམས་འབྱུང་ཁྱོད། ། དཀའ་བ་སྤྱོད་ཚེ་དུབ་པར་མ་གྱུར་ཏམ། ། སྐྱོ་མེད་བསམ་ལྡན་ཚུར་ཤོག་འོངས་པ་ལེགས། །
དབང་པོ་མ་ཞུམ་ཚུར་ཤོག་འོངས་པ་ལེགས། ། ཞེས་བྱ་བ་ལ་སོགས་པ་གསུངས་པ་ན། ནོར་བཟངས་ཀྱིས་བྱམས་པའི་ཞབས་ལ་ཕྱག་འཚལ་ཏེ། བདག་གིས་བྱང་ཆུབ་ཀྱི་སེམས་བསྐྱེད་ན། དེའི་བསླབ་པ་རྣམས་ལ་ཇི་ལྟར་སློབ་པའི་ཚུལ་རྣམས་མ་ཤེས་པས། བྱང་ཆུབ་སེམས་དཔའི་བསླབ་པ་ལ་སློབ་པའི་ཚུལ་རྣམས་རྒྱ་ཆེར་བསྟན་དུ་གསོལ་ཞེས་ཞུས་པས། བྱམས་པས་རིགས་ཀྱི་བུ་ཁྱོད་ནི། ཡང་དག་པའི་དགེ་བའི་བཤེས་གཉེན་གྱིས་ཟིན་ཏོ། ། བྱང་ཆུབ་ཀྱི་སེམས་ནི། སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། །
འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ལྟ་བུའོ། ། ཉེས་པར་བྱས་པ་ཐམས་ཅད་སྲེག་པས་བསྐལ་པའི་མེ་ལྟ་བུའོ། ། མི་དགེ་བའི་ཆོས་ཐམས་ཅད་ཟད་པར་བྱེད་པའི་ཕྱིར་སའི་འོག་ལྟ་བུའོ། ། དོན་ཐམས་ཅད་ཡོངས་སུ་སྒྲུབ་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ། ། བསམ་པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ། ། འཁོར་བའི་ཆུ་ལ་རྒྱུ་བ་འདོན་པས་ལྕགས་ཀྱུ་ལྟ་བུའོ། ། ལྷ་དང༌། མི་དང༌། ལྷ་མ་ཡིན་དུ་བཅས་པའི་འཇིག་རྟེན་ན་མཆོད་རྟེན་ལྟ་བུ་སྟེ། མདོར་ན་སངས་རྒྱས་ཀྱི་ཆོས་ཐམས་ཅད་དང་སངས་རྒྱས་ཀྱི་ཡོན་ཏན་ཇི་སྙེད་ཡོད་པ།
བྱང་ཆུབ་ཀྱི་སེམས་ཀྱི་ཡོན་ཏན་དང་ཕན་ཡོན་ཡང་དེ་སྙེད་དོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའི་དཀྱིལ་འཁོར་ཐམས་ཅད་འདི་ལས་བྱུང་སྟེ། འདས་པ་དང༌། མ་འོངས་པ་དང༌། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱང་འདི་ལས་སྐྱེས་སོ་ཞེས་གསུངས། ལུང་འདི་མདོ་ཀུན་ལས་བཏུས་ལས་དྲངས་པ་ལྟར་བྲིས་པ་ཡིན་ནོ། ། དེ་ལྟར་ཡོན་ཏན་དཔག་ཏུ་མེད་པ་དང་ལྡན་པའི་བྱང་ཆུབ་ཀྱི་སེམས་སྐྱེས་པ་དེ་ལ་དགའ་སྤྲོ་དང་ལྡན་ཞིང༌། འདི་ལྟར་འབྱུང་བའི་ཚིག་འདི་རྣམས་ཀྱི་དོན་ལ་ཡང་ལེགས་པར་སེམས་ཤིང་དགའ་སྤྲོ་བསྐྱེད་པའི་ངང་ནས་འདིའི་རྗེས་ཟློས་མཛོད། དེང་དུས་བདག་ཚེ་འབྲས་བུ་ཡོད། །
མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང༌། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ལོང་བས་ཕྱག་དར་ཕུང་པོ་ལས། ། ཇི་ལྟར་རིན་ཆེན་རྙེད་པ་ལྟར། ། དེ་བཞིན་ཇི་ཞིག་ལྟར་སྟེས་ནས། །
བདག་ལ་བྱང་ཆུབ་སེམས་འདི་སྐྱེས། ། འགྲོ་བའི་འཆི་བདག་འཇོམས་བྱེད་པའི། ། བདུད་རྩིའི་མཆོག་ཀྱང་འདི་ཡིན་ནོ། ། འགྲོ་བའི་དབུལ་བ་སེལ་བ་ཡི། ། མི་ཟད་གཏེར་ཡང་འདི་ཡིན་ནོ། ། འགྲོ་བའི་ནད་རབ་ཞི་བྱེད་པའི། ། སྨན་གྱི་མཆོག་ཀྱང་འདི་ཡིན་ནོ། ། སྲིད་ལམ་འཁྱམས་ཤིང་དུབ་པ་ཡི། ། འགྲོ་བ་ངལ་གསོའི་ལྗོན་ཤིང་ཡིན། ། འགྲོ་བ་ཐམས་ཅད་ངན་འགྲོ་ལས། །
སྒྲོལ་བར་བྱེད་པའི་སྤྱི་སྟེགས་ཡིན། ། འགྲོ་བའི་ཉོན་མོངས་གདུང་སེལ་བའི། ། སེམས་ཀྱི་ཟླ་བ་ཤར་བ་ཡིན། ། འགྲོ་བའི་མི་ཤེས་རབ་རིབ་དང༌། ། དཔྱིས་འབྱིན་ཉི་མ་ཆེན་པོ་ཡིན། ། དམ་ཆོས་འོ་མ་བསྲུབས་པ་ལས། ། མར་གྱི་ཉིང་ཁུ་ཕྱུང་བ་ཡིན། ། འགྲོ་བའི་མགོན་པོ་སྲིད་པའི་ལམ་རྒྱུ་ཞིང༌། ། བདེ་བའི་ལོངས་སྤྱོད་སྤྱད་པར་འདོད་པ་ལ། ། འདི་ནི་བདེ་བའི་མཆོག་ཏུ་ཉེར་གནས་ནས། །
སེམས་ཅན་མགྲོན་ཆེན་ཚིམ་པར་བྱེད་པ་ཡིན། ། ཞེས་བརྗོད། ཡང་ན་ཚིགས་བཅད་དང་པོ་གཉིས་ཙམ་བརྗོད་པས་ཆོག་གོ ། གཉིས་པ་གཞན་དགའ་བ་བསྒོམ་དུ་གཞུག་པ་ནི། བདག་གིས་སངས་རྒྱས་ཐམས་ཅད་ཀྱི་སྤྱན་སྔར་བྱང་ཆུབ་ཏུ་སེམས་བསྐྱེད་ནས། སེམས་ཅན་ཐམས་ཅད་གནས་སྐབས་དང་མཐར་ཐུག་གི་བདེ་བ་ལ་འགོད་པས། ཐམས་ཅད་དགའ་བར་གྱིས་ཤིག་སྙམ་པའི་བསམ་པ་དང་ལྡན་པས་འདིའི་རྗེས་ཟློས་མཛོད། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། །
ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་བརྗོད་དོ། ། གཉིས་པ་གཏང་རག་གི་མཆོད་པ་དབུལ་བ་ནི། དེ་ལྟར་བྱང་ཆུབ་ཀྱི་སེམས་སྐྱེས་པ་དེ། བླ་མ་དང་དཀོན་མཆོག་གི་བཀའ་དྲིན་ཡིན་པས། དེའི་དྲིན་ལན་དུ་དངོས་སུ་བཤམས་པའི་མཆོད་པ་རྣམས་ཁ་བསོས་ཏེ་བྱིན་གྱིས་བརླབས་ནས། གདངས་དང་བཅས་ཏེ་གོང་ལྟར་འབུལ་བ་དང༌། རྒྱལ་དང་དེ་སྲས་རྣམས་ལ་བདག་གི་སོགས་ཀྱིས་ལུས་དབུལ་བ་དང་མེ་ཏོག་དམ་སོགས་བཟང་སྤྱོད་ལས་བྱུང་བའི་མཆོད་པ་ཤླཽ་ཀ་གསུམ་གྱིས་དབུལ་ལོ། ། གཏོར་མ་རྣམས་ཆུ་གཙང་གིས་བྲན་ལ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌།
ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ནས། མདུན་གྱི་ནམ་མཁར་སྔར་བཞུགས་པའི་བླ་མ་དང་དཀོན་མཆོག་གསུམ་ལ་ནམ་མཁའ་མཛོད་ཀྱི་ཕྱག་རྒྱར་བཅས་ཏེ། ཨོཾ་སརྦྦ་གུ་རུ་བུདྡྷ་དྷརྨ་སཾ་ག་ཏེ་བྷྱཿས་པ་རི་ཝཱ་ར་ཨོཾ་ཨ་ཀཱ་རོ་བཏགས་པ་གསུམ་མམ་ལྔས་ཕུལ། མཚན་སྔགས་དེ་ཉིད་སྔོན་འགྲོའི་ཨརྒྷཾ་སོགས་ཀྱིས་མཆོད། བླ་མ་མཆོག་དང་དཀོན་མཆོག་རིན་པོ་ཆེ་རྣམ་པ་གསུམ་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། བདག་ཅག་དཔོན་སློབ་རྣམས་ཀྱི་རྒྱུད་ལ་བྱང་ཆུབ་ཀྱི་སེམས་རིན་པོ་ཆེ་མ་སྐྱེས་པ་བསྐྱེད་པ་དང༌། སྐྱེས་པ་གོང་ནས་གོང་དུ་འཕེལ་བར་བྱིན་གྱིས་བརླབ་ཏུ་གསོལ་ཞེས་གསོལ་བ་གདབ་བོ། ། གཏོར་མ་གཉིས་པ་འབྲུ་གསུམ་གྱིས་བྱིན་གྱིས་བརླབས་ནས།
རང་གི་སྙིང་ག་ནས་འོད་ཟེར་འཕྲོས་པས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ལ། པདྨ་ཀ་མ་ལཱ་ཡ་སྟཱཾ་གྱིས་གདན་ཕུལ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་བཏགས་པ་གསུམ་དང་ཉེར་སྤྱོད་ཀྱིས་མཆོད། རྡོ་རྗེ་ནག་པོ་ཆེན་པོ་ལྕམ་དྲལ་འཁོར་དང་བཅས་པ་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་བ་དང༌། སེམས་ཅན་རྣམས་བདེ་ཞིང་སྐྱིད་པ་དང༌། བདག་ཅག་དཔོན་སློབ་རྣམས་ཀྱི་བྱང་ཆུབ་ཀྱི་སེམས་རིན་པོ་ཆེ་མི་ཉམས་ཤིང་གོང་ནས་གོང་དུ་འཕེལ་བའི་ཕྲིན་ལས་དང་སྟོང་གྲོགས་རྒྱ་ཆེན་པོ་མཛད་དུ་གསོལ་ཞེས་པས་ཕུལ། གཏོར་མ་གསུམ་པ་འབྲུ་གསུམ་གྱིས་བྱིན་གྱིས་བརླབས། ཨོཾ་ལོ་ཀ་པཱ་ལ་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་སྤྱན་དྲངས་ལ། ཨོཾ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨ་ཀཱ་རོ་སོགས་ལན་གསུམ་གྱི་མཐར་འཇིག་རྟེན་སྐྱོང་བ་ཆེན་པོ་འཁོར་དང་བཅས་པ་ཁྱེད་རྣམས་མཆོད་སྦྱིན་གཏོར་མ་སོགས་ནས།
བྱང་ཆུབ་ཀྱི་སེམས་རིན་པོ་ཆེ་འཕེལ་ཞིང་རྒྱས་པ་ལ་བར་ཆད་མི་འབྱུང་བའི་ཕྲིན་ལས་དང་སྟོང་གྲོགས་རྒྱ་ཆེན་པོ་མཛོད་ཅིག་ཅེས་དང༌། གཏོར་མ་བཞི་པ་འབྲུ་གསུམ་གྱིས་བྱིན་གྱིས་བརླབས། ཨོཾ་བྷཱུ་མི་པ་ཏི་ས་པ་རི་ཝཱ་ར་ཨཱ་ཀརྵ་ཡ་ཛཿཞེས་པས་བཀུག་ལ། སྔགས་ཀྱི་མཐར་ཨ་ཀཱ་རོ་བཏགས་པ་ལན་གསུམ་གྱིས་བསྔོས་ལ་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་གཞི་བདག གནས་བདག གྲོང་བདག དཀོར་བདག་གཉུག་མར་གནས་པ་རྣམས་ལ་འབུལ་ལོ། ། མཆོད་དོ། ། སྟོབ་བོ། ། བཞེས་ཤིག །
བསྟན་པ་དར་བ་དང་འཇིག་རྟེན་གྱི་ཁམས་སུ་བདེ་ལེགས་ཐམས་ཅད་འབྱུང་བ་དང༌། བདག་ཅག་དཔོན་སློབ་རྣམས་ཀྱིས་བྱང་ཆུབ་སེམས་རིན་པོ་ཆེ་བསྐྱེད་པ་ལ་དགའ་ཞིང་རངས་ནས་བར་དུ་གཅོད་པ་ཐམས་ཅད་སྲུང་བའི་སྟོང་གྲོགས་དམ་པ་མཛད་ཅིག སྔགས་ཀྱི་མཐར་གཙྪ་བཏགས་པས་རང་གནས་སུ་གཤེགས་སུ་གསོལ་ལོ། ། གསུམ་པ་བསླབ་བྱ་བསྟན་པ་ལ་གཉིས་ལས། དང་པོ་སྨོན་པ་སེམས་བསྐྱེད་ཀྱི་བསླབ་བྱ་ནི། དེ་ལྟར་སེམས་བསྐྱེད་ནས་གཞན་དོན་དུ་སངས་རྒྱས་ཐོབ་པར་འདོད་པའི་བསམ་པ་དེ་ཡང་ནས་ཡང་དུ་དྲན་པར་བྱ་ཞིང༌། བླ་མ་དང་སྦྱིན་གནས་སླུ་བ་དང༌། ཐེག་པ་ཆེན་པོའི་གང་ཟག་ལ་མི་བསྔགས་པ་བརྗོད་པ་དང༌། སེམས་ཅན་ལ་གཡོ་སྒྱུ་བྱེད་པ་དང༌། འགྱོད་པའི་གནས་མ་ཡིན་པ་ལ་འགྱོད་པ་བསྐྱེད་པ་སྟེ་སྤང་བྱ་ནག་པོའི་ཆོས་བཞི།
དེའི་གཉེན་པོར་སྲོག་གི་ཕྱིར་ཡང་བརྫུན་མི་སྨྲ་བ་དང༌། བྱང་ཆུབ་སེམས་དཔའ་རྣམས་ལ་སྟོན་པའི་འདུ་ཤེས་བསྐྱེད་ཅིང་དེ་དག་གི་ཡོན་ཏན་གྱི་བསྔགས་པ་བརྗོད་པ་དང༌། གཡོ་སྒྱུ་སྤངས་ཏེ་ལྷག་པའི་བསམ་པས་གནས་པ་དང༌། སེམས་ཅན་ཡོངས་སུ་སྨིན་པར་བྱེད་པ་ཐམས་ཅད་ཉན་རང་གི་སར་མ་ཡིན་གྱི། ཐེག་པ་ཆེན་པོར་སྨིན་པར་བྱེད་པ་སྟེ་དཀར་པོའི་ཆོས་བཞི་པོ་དེ་ལ་སློབ་པ་དང༌། གཞན་དོན་དུ་སངས་རྒྱས་ཐོབ་འདོད་ཀྱི་བློ་སྤངས་ན་སྨོན་འཇུག་གཉིས་ཀ་སྤངས་པར་འགྱུར་བས་དེ་མི་སྤོང་བ་ཤིན་ཏུ་གལ་ཆེ་ཞིང༌། འཕྲལ་ལ་ཡང་གཞན་དོན་དངོས་སུ་ནུས་སམ་མི་ནུས་ཀྱང་རུང་སྟེ། གཞན་ཕན་གྱི་སེམས་ཅི་ནུས་ཀྱིས་མ་ཉམས་པར་བྱེད་པ་དང༌། དགེ་བ་བྱེད་པ་ཐམས་ཅད་ཚོགས་གཉིས་ཟུང་དུ་འབྲེལ་བའི་སྒོ་ནས་བྱེད་པ་དང༌། བྱང་ཆུབ་ཀྱི་སེམས་ཀྱི་ཕན་ཡོན་དྲན་པར་བྱ་བའི་ཕྱིར།
བྱམས་པས་ཞུས་པའི་མདོ་ལས། ངན་འགྲོ་ཐམས་ཅད་བཟློག་བགྱིད་ཅིང༌། ། མཐོ་རིས་ལམ་ནི་རབ་སྟོན་ལ། ། རྒ་ཤི་མེད་པར་འདྲེན་བགྱིད་པའི། ། བྱང་ཆུབ་སེམས་ལ་ཕྱག་འཚལ་ལོ། ། ཞེས་བྱ་བ་ལ་སོགས་པའི་ཚིག་ཏུ་བརྗོད་པའི་སྒོ་ནས་ཀྱང་ཕན་ཡོན་དྲན་པར་བྱའོ། ། གཉིས་པ་འཇུག་པ་སེམས་བསྐྱེད་ཀྱི་བསླབ་བྱ་ལ། སྤང་བྱ་དང་བསྒྲུབ་བྱ་གཉིས་ལས། སྤང་བྱ་ནི་ནམ་མཁའི་སྙིང་པོའི་མདོ་ལས་བྱུང་བ། དཀོན་མཆོག་གསུམ་གྱི་དཀོར་འཕྲོག་པ།
ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པ་ཡིན་པར་ཐུབ་པས་གསུངས། ། ཚུལ་ཁྲིམས་འཆལ་བའི་དགེ་སློང་ལའང༌། ། ངུར་སྨྲིག་འཕྲོག་དང་བརྡེག་པ་དང༌། ། བཙོན་རར་འཇུག་པར་བྱེད་པ་དང༌། ། རབ་ཏུ་བྱུང་ལས་འབེབས་པ་དང༌། ། སྲོག་དང་བྲལ་བྱེད་གསུམ་པ་ཡིན། ། མཚམས་མེད་ལྔ་པོ་བྱེད་པ་དང༌། ། ལོག་པར་ལྟ་བ་འཛིན་པ་དང༌། །
ཞེས་པ་རྒྱལ་པོ་ལ་འབྱུང་བ་ལྔ་ཡིན་ལ། དེའི་དང་པོ་བཞི་དང༌། གྲོང་ལ་སོགས་པ་འཇིག་པ་ཡང༌། ། རྩ་བའི་ལྟུང་བར་ཐུབ་པས་གསུངས། ། ཞེས་གྲོང་འཇོམས་པའི་ལྟུང་བ་སྟེ། བློན་པོ་ལ་འབྱུང་བ་ལྔ་ཡིན་ལ། མདོ་ལས་རྟེན་གྱི་སྒོ་ནས་བཅུར་བགྲངས་ལ། རྫས་ཀྱི་དབང་དུ་བྱས་ན་ལྟུང་བ་དང་པོ་བཞི་རྫས་བཞི་ཡིན་ཞིང༌། རྒྱལ་པོ་ལ་ལོག་ལྟ་འཛིན་པ་དང༌། བློན་པོ་ལ་གྲོང་འཇོམས་པ་སྟེ།
གཉིས་པོ་དེ་རྫས་རེ་རེ་ཡིན་པས་རྫས་དྲུག་ཡིན་ནོ། ། ལས་དང་པོ་པ་ལ་འབྱུང་བ་བརྒྱད་ནི། བློ་སྦྱངས་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང༌། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང༌། ། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང༌། ། སློབ་པའི་ཐེག་པའི་ཚོགས་ལ་སོགས། ། སྤོང་བར་འགྱུར་བ་མིན་ཞེས་འཛིན། །
ཕ་རོལ་དག་ཀྱང་འཛིན་འཇུག་དང༌། ། རང་གི་ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་སྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང༌། ། དགེ་སྦྱོང་ཆད་པས་གཅོད་འཇུག་དང༌། ། དཀོན་མཆོག་གསུམ་གྱི་སྦྱིན་བྱེད་དང༌། ། སྦྱིན་པ་ལེན་པར་བྱེད་པ་དང༌། ། ཞི་གནས་འདོར་བར་བྱེད་པ་དང༌། །
ཡང་དག་འཇོག་གི་ལོངས་སྤྱོད་རྣམས། ། ཁ་ཏོན་བྱེད་ལ་སྦྱིན་པ་རྣམས། ། དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་རྟེན་གྱི་སྒོ་ནས་བཅོ་བརྒྱད་དུ་མདོ་ལས་གསུངས་ལ། རྫས་ཀྱི་སྒོ་ནས་བཅུ་བཞི་ཡིན་ནོ། ། ཡང་བྱང་ས་ལས་བྱུང་བའི་དོན་སྡོམ་པ་ཉི་ཤུ་པར། རྙེད་དང་བཀུར་སྟིར་ཆགས་པ་ཡིས། ། བདག་བསྟོད་གཞན་ལ་སྨོད་པ་དང༌། ། སྡུག་བསྔལ་མགོན་མེད་གྱུར་པ་ལ། །
སེར་སྣས་ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་སེམས་ཅན་འཚོག་པ་དང༌། ། ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་རྩ་ལྟུང་བཞི་བཤད་པ་ལ། དང་པོ་ནི་སྔར་གྱི། རང་གི་ཡོན་ཏན་བརྗོད་པ་དང༌། ། རྙེད་པ་དང་ནི་བཀུར་སྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། །
ཞེས་འབྱུང་བ་དེ་ཉིད་ཡིན་ལ། ། ལྷག་མ་གསུམ་པོ་བསླབ་བཏུས་སུ། ། ཆགས་དང་སེར་སྣ་མི་བཟད་པས། ། སློང་ལ་སྦྱིན་པར་མི་བྱེད་དང༌། ། སྒྲིམས་ཏེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་པར། ། ཁྲོ་བས་སེམས་ཅན་བརྡེག་པ་དང༌། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་པ་གསུམ་སྟེ།
རྫས་བཅུ་བདུན་ཡིན་ལ། ཡང་ཐབས་ལ་མཁས་པའི་མདོ་ལས། རིགས་ཀྱི་བུ་གཞན་ཡང་བྱང་ཆུབ་སེམས་དཔའ་སོ་སོར་ཐར་པའི་བསླབ་པ་ལ་སློབ་ཅིང༌། བསྐལ་པ་བརྒྱ་སྟོང་དུ་རྩ་བ་དང་འབྲས་བུ་ཟ་བར་གྱུར་ལ། སེམས་ཅན་རྣམས་ཀྱིས་ལེགས་པར་སྨྲས་པ་དང༌། ཉེས་པར་སྨྲས་པ་ལ་བཟོད་ཀྱང༌། ཉན་ཐོས་དང་རང་སངས་རྒྱས་དང་ལྡན་པའི་ཡིད་ལ་བྱེད་པས་གནས་ན། འདི་ནི་བྱང་ཆུབ་སེམས་དཔའི་ལྟུང་བ་ལྕི་བའོ་ཞེས་གསུངས་པའི་དོན། བསླབ་བཏུས་སུ། བྱང་ཆུབ་སེམས་ནི་ཡོངས་འདོར་དང༌། །
ཞེས་འབྱུང་བས་རྫས་བཅོ་བརྒྱད། རྟེན་གྱི་སྒོ་ནས་ཕྱེ་ན་ཉི་ཤུ་རྩ་གཉིས་སུ་སློབ་དཔོན་ཞི་བ་ལྷ་བཞེད་ཅིང༌། རྒྱལ་བློན་ལས་དང་པོ་པ་ཞེས་རྟེན་གྱིས་ཕྱེ་བ་གསུམ་པོ་དེ་དག་ཐམས་ཅད་ཀྱང་རྟེན་དེ་དང་དེ་དག་ལ་འབྱུང་ཉེ་བའི་ལྟུང་བ་དེ་དག་རྟེན་དང་དེའི་ལྟུང་བ་ཞེས་སྨོས་པས། ལྟུང་བ་དེ་དག་རང་རང་ལ་མི་འབྱུང་བར་བྱ་བའི་ཕྱིར་བསྒྲིམ་པ་དང༌། བྱུང་ན་དྲན་པ་ལ་སོགས་པའི་དོན་དུ་རྟེན་དེ་དག་གི་ལྟུང་བ་ཞེས་བསྟན་པ་ཡིན་གྱིས། རྟེན་གྱིས་ཕྱེ་བའི་ལྟུང་བ་བཅོ་བརྒྱད་པོ་ཐམས་ཅད་སུ་ལ་བྱུང་ཡང་ལྟུང་བར་འགྱུར་བས། ཐམས་ཅད་ཀྱིས་ལྟུང་བ་ཐམས་ཅད་སྤང་བར་བྱ་སྟེ། བསླབ་བཏུས་ལས། གང་དུ་གང་དག་ལ་མང་དུ་འབྱུང་བ་དེ་དག་ལ་དེ་རང་གི་མིང་ནས་སྨོས་ཏེ་བསྟན་པས་འཇིགས་པ་བསྐྱེད་པའི་ཕྱིར་བཟློག་གོ ། ཐམས་ཅད་ཀྱིས་ཀྱང་ཕན་ཚུན་ལྟུང་བ་ཐམས་ཅད་སྤང་བར་བྱའོ་ཞེས་གསུངས།
གཉིས་པ་བསྒྲུབ་བྱ་ནི། ཇི་སྐད་བཤད་པའི་ལྟུང་བ་རྣམས་སྤོང་བའི་སེམས་པ་ས་བོན་དང་བཅས་པ་སྡོམ་པའི་ཚུལ་ཁྲིམས་དང༌། ཕ་རོལ་ཏུ་ཕྱིན་པ་དྲུག་གིས་བསྡུས་པའི་དགེ་བ་བསྒྲུབ་པར་འདོད་པ་དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་རྣམས་ཀྱི་མཐར་ཐུག་དང་གནས་སྐབས་ཀྱི་ཕན་བདེ་སྒྲུབ་པའི་དོན་བྱེད་པར་འདོད་པའི་སེམས་པ་ས་བོན་དང་བཅས་པ་སེམས་ཅན་དོན་བྱེད་ཀྱི་ཚུལ་ཁྲིམས་ཏེ། ཚུལ་ཁྲིམས་གསུམ་པོ་དེ་ལ་བསླབ་པར་བྱ་སྟེ། བྱང་ས་ལས། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་ནི་གསུམ་པོ་འདི་དག་ཁོ་ནར་ཟད་དེ་ཞེས་བྱང་སེམས་ཀྱི་བསླབ་བྱ་ཐམས་ཅད་དེ་གསུམ་དུ་འདུས་པས། སྤང་བྱ་དེ་རྣམས་སྤང་ཞིང༌། ཚུལ་ཁྲིམས་གསུམ་པོ་དེ་ལ་བསླབ་པར་བྱའོ། ། གལ་ཏེ་ལྟུང་བ་བྱུང་ན།
རྨི་ལམ་དུ་འཕགས་པ་ནམ་མཁའི་སྙིང་པོ་སྤྱན་དྲངས་ནས། དེའི་མདུན་དུ་བཤགས་པ་བྱེད་པར་ནམ་མཁའི་སྙིང་པོའི་མདོ་ལས་གསུངས་པས། བསླབ་བཏུས་སུ། རྨི་ལམ་འཕགས་པ་ནམ་མཁའི་སྙིང་པོའི་མདུན་དུ་འདུག་སྟེ་བཤགས་པར་བྱ། ཞེས་གསུངས་ཤིང༌། བཤགས་ཚུལ་རྣམས་བསླབ་བཏུས་སུ་ཤེས་པར་བྱ་ཞིང༌། ཡང་སྤྱོད་འཇུག་ལས། ཉིན་དང་མཚན་མོ་ལན་གསུམ་དུ། ། ཕུང་པོ་གསུམ་པོ་གདོན་བྱ་ཞིང༌། ། རྒྱལ་དང་བྱང་ཆུབ་སེམས་བརྟེན་ལ། །
ལྟུང་བའི་ལྷག་མ་དེས་ཞི་བྱ། ། ཞེས་གསུངས་པ་ལ་སོགས་པའི་ཐབས་ཀྱིས་ལྟུང་བ་རྣམས། དག་པར་བྱེད་པ་ལ་བསླབ་པར་བྱའོ། ། འདི་དག་ནི་སློབ་དཔོན་ཞི་བ་ལྷས་སྤྱོད་འཇུག་དང་བསླབ་བཏུས་སུ་ཇི་ལྟར་གསུངས་པའི་ཚུལ་བཀོད་པ་ཡིན་ནོ། ། ཆོ་ག་མྱུར་བར་འདོད་ན་ཡན་ལག་བདུན་པ་བཟང་སྤྱོད་ལས་བྱུང་བ་ལྟར་བྱས་ཀྱང་རུང་ངོ༌། ། སྤྱི་དོན་གསུམ་པ་རང་བཞིན་གཏན་ལ་དབབ་པ་ནི། སེམས་བསྐྱེད་ཀྱི་ངོ་བོ་དང༌། རྒྱུ་དང༌། དབྱེ་བ་དང༌། ས་མཚམས་དང༌།
ཐོབ་ཚུལ་དང༌། ཆོ་ག་ཐ་དད་གསུངས་ཚུལ་ལ་སོགས་པ་རྣམས་ཡིན་ཏེ། དེ་དག་ནི་ཐེག་པ་ཆེན་པོའི་མདོ་དང་བསྟན་བཅོས་རྣམས་ལས་རྒྱས་པར་ཤེས་པར་བྱ་བ་ཡིན་ནོ། ། སེམས་བསྐྱེད་གཅིག་ལས་གཅིག་གིས་ཐོབ་པའི་བརྒྱུད་པ་ལ་སློབ་དཔོན་ཞི་བ་ལྷ་མེད་ཀྱང༌། དགྲ་ལས་རྣམ་རྒྱལ་གྱིས་སེམས་བསྐྱེད་ཀྱི་ཆོ་ག་སྤྱོད་འཇུག་གི་ལུགས་སུ་མཛད་ཅིང༌། དེ་མན་ཆད་དེའི་རྗེས་སུ་འབྲངས་བ་ཡིན་པས། ཚིག་མི་འདྲ་བ་ཅི་རིགས་པ་བྱུང་ཡང༌། དོན་སྤྱོད་འཇུག་གི་ལུགས་ཡིན་ཏེ། བླ་མ་གོང་མའི་རྣམ་གཞག་ལས་ཀྱང༌། སློབ་དཔོན་ཆེན་པོ་ཞི་བ་ལྷའི་ལུགས་ཞེས་གསུངས་སོ། །
ཡང་དགྲ་ལས་རྣམ་རྒྱལ་གྱིས་སྤྱོད་འཇུག་གི་གཞུང་ཕྲལ་ནས་སྨོན་འཇུག་སྡོམ་པ་རིམ་གྱིས་ལེན་པར་མཛད་ཀྱང༌། སློབ་དཔོན་ནག་པོ་ཞབས་ཀྱི་དཀའ་འགྲེལ་ལས། སྨོན་འཇུག་སོ་སོར་ལེན་ན་གཞུང་ཕྲལ་ནས་ལེན་ལ། སྟབས་སུ་ལེན་ན་གཞུང་ཇི་ལྟ་བ་བཞིན་ལེན་པར་གསུངས་པས། འདི་ནི་གཞུང་ཇི་ལྟ་བ་བཞིན་སྟབས་སུ་ལེན་པའི་ལུགས་ཀྱི་ཆོ་ག་ཡིན་ནོ། ། དེ་རྣམས་ཀྱི་སྒོ་ནས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཆེན། བླ་ན་མེད་པའི་བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་དབུ་མ་ལུགས་ཞེས་ཡོངས་སུ་གྲགས་པའི་བཀའ་སྲོལ་ཆེན་པོ་དེ་ཉིད་ལེགས་པར་ཕུལ་གྲུབ་པ་ཡིན་པས། ཇི་སྐད་བཤད་པའི་བསླབ་བྱ་རྣམས་མི་ཉམས་པར་བསྲུང་བའི་སྒོ་ནས་སེམས་ཅན་གྱི་དོན་ཅི་ནུས་བགྱི་སྙམ་པས་འདིའི་རྗེས་ཟློས་ལན་གསུམ་གྱིས། གཙོ་བོས་ཇི་ལྟར་བཀའ་སྩལ་སོགས་དང༌། མཎྜལ་དང༌།
དེང་ནས་སོགས་བརྗོད་ལ། དེ་ལྟར་ན་རང་རེ་རྣམས་ཀྱིས་ཐེག་པ་ཆེན་པོའི་ལམ་ཐམས་ཅད་ཀྱི་རྩ་བ་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་ཡང་དག་པར་འབོགས་པ་དང་བླངས་པ་དག་ལས་བྱུང་བའི་བསོད་ནམས་ཀྱི་ཕུང་པོ་དཔག་ཏུ་མེད་པ་ཅིག་ཡོད་པ་དེ་དག་བླ་ན་མེད་པའི་བྱང་ཆུབ་ཀྱི་ཕྱིར་ཡོངས་སུ་བསྔོ་དགོས་པས་བསྔོ་བ་དང་སྨོན་ལམ་གྱི་མཐུན་འགྱུར་ཐུགས་ལ་འདོགས་པ་ཞུ་ཞེས་སོགས་ཀྱིས་བསྔོ་བ་སྨོན་ལམ་གྱི་རྒྱས་གདབ་བོ། ། གང་ཞིག་ཐོས་པ་དེང་འདིར་ཀུན་ལས་དོན་ཆེ་ཞིང༌། ། ཡིད་ལ་བྱས་པས་གཞན་དོན་སྤྲོ་བ་མཆོག་ཏུ་བརྟས། ། ཉམས་སུ་བླངས་ལ་སྙིང་པོའི་མཆོག་རབ་ངེས་པར་སྟེར། ། ཐེག་ཆེན་མདོ་སྡེ་ཀུན་གྱི་བརྗོད་བྱའི་སྙིང་པོ་མཆོག ། རིང་ནས་མཛའ་གཅུགས་དཀར་པོའི་འཛུམ་གྱིས་མི་བསུ་ཞིང༌། ། ཡིད་སྲུབས་འཇོ་སྒེག་ལང་ཚོ་ངོམ་པས་འདྲིད་མིན་པར། ། རིགས་ཡོད་གང་ཟག་ཀུན་ཀྱང་ཐེག་པ་ཆེར་དཀྲི་ལ། ། མཐོང་ན་ཡིད་ཀྱི་བརྟན་པ་འཕྲོག་འདི་སུ་ཞིག་བསྐྲུན། །
ཐོགས་མེད་རྒྱལ་བའི་སྲས་ཆེན་བཟང་པོའི་ཆོ་གའི་ལུས། ། ཡན་ལག་ཀུན་ནས་མ་ཚང་མེད་བྱས་ངོ་མཚར་གྱི། ། ལྟད་མོ་གང་ལ་བལྟ་ཕྱིར་ལྷགས་པའི་ཀརྟི་ཀཿ ། མ་འཁྲུགས་ཡི་གེའི་རྣམ་པར་སྤྲུལ་ཏེ་བལྟ་བ་སྙམ། ། འོན་ཀྱང་མཐས་གཏུགས་དབེན་པའི་ལུས་ཅན་སྲིད་དང་ཞིའི། ། མཐའ་ཆེན་གཉིས་ལས་འགོང་བ་མི་གནས་མྱ་ངན་ལས། ། འདས་པ་ཐེག་ཆེན་ཟབ་རྒྱ་ཆེ་བའི་གྲོང་ཁྱེར་མཆོག བདེ་བར་འདྲེན་བྱེད་ཆོ་གའི་ཤིང་རྟ་འདི་ངས་བྱས། ། ཚངས་པ་རང་གིས་སྤྲུལ་པར་ཁས་འཆེས་འཇིག་རྟེན་པར། ། སྨན་འདོགས་དཔག་ཡས་འབྱུང་བའི་སྒྱུ་འཕྲུལ་འདི་འདྲ་ཞིག །
སྔོན་ཆད་མ་ཤེས་འགྱོད་པས་གཉིད་དུ་མ་ཡུར་བའི། ། རང་མཚང་ལྟ་བྱེད་འཛུམས་པ་མེད་པའི་སྐྱེ་བ་བླངས། །

བཀླགས་པས་དགོས་དོན་གྲུབ་པ་བྱས་ལ་འདི་ན་འགའ། ། སྨིན་མ་ཡོན་པོས་བལྟར་བཅས་མཆུ་འདབ་ཆེས་གཡོ་བས། ། ཤུབ་བུས་བཤུང་བར་གྱུར་ཀྱང་རྣམ་དག་ཆོ་གའི་གཞུང༌། ། གཟུ་ལུམ་བརྩམས་པ་མེད་ཕྱིར་ཁོ་བོར་འགྱོད་པ་ཅི། ། རྣམ་དཀར་དགེ་བས་ཡང་འབྱུང་སྲིད་པ་ཀུན་དུ་བདག ། སྐྱོན་མེད་ཚུལ་ཁྲིམས་རྣམ་གསུམ་བསླབ་པས་བདག་རྒྱུད་བསྡམས། ། གཙུག་ལག་ཕྱི་ནང་སྣང་བ་ཡོངས་བཟུང་དུས་གསུམ་གྱི། ། སངས་རྒྱས་དགྱེས་པའི་ཕྲིན་ལས་ཅི་ཡང་སྒྲུབ་པར་ཤོག ། ཅེས་དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་ཐེག་ཆེན་གྲོང་མཆོག་འདྲེན་པའི་ཤིང་རྟ་ཞེས་བྱ་བ་འདི་ནི། རྒྱལ་སྲས་ཐོགས་མེད་བཟང་པོས་མཛད་པའི་སེམས་བསྐྱེད་ཀྱི་ཆོ་ག་གཞིར་བཟུང༌། བྱང་ཆུབ་སེམས་དཔའ་སེམས་དཔའ་ཆེན་པོ་བཀྲ་ཤིས་བཟང་པོ་པའི་ཞལ་སྔ་ནས་ཁོ་བོར་ཇི་ལྟར་སྩལ་བའི་ཕྱག་ལེན་རྣམས་བརྗེད་པས་འཇིགས་ནས་ཐོག་མར་ཟུར་རྒྱན་དུ་ཐོར་བཏབ་པ།
སླར་ཡང་རབ་བྱུང་འདོད་པའི་འཛིན་བྱེད་གནམ་ལོ་ཤར་བར་རང་འདྲའི་སྐལ་མཉམ་འགའ་ལ་ཕན་པའི་རྒྱུར་འགྱུར་སྙམ་པའི་བསམ་པས་ཀུན་ནས་བསླངས་ཏེ་འཛམ་གླིང་ཐུབ་པའི་རྒྱལ་ཚབ་ཆེན་པོར་སྟོན་པ་མཆོག་གི་ཞལ་ལུང་དྲི་མ་མེད་པས་མངོན་པར་བསྔགས་ཤིང༌། སྟོན་པའི་བསྟན་པ་རིན་པོ་ཆེ་ལ་མཁས་ཚུལ་གསུམ་གྱི་བགྱི་བ་ཡང་དག་པར་བགྱིས་པའི་དད་སྒྲོལ་ཨེ་ཝཾ་པ་ཆེན་པོ་ཀུན་དགའ་བཟང་པོ་པ་ཞེས་ཡོངས་སུ་གྲགས་པ་གང་དེའི་ལུགས་མཆོག་རྣམ་པར་དག་པའི་རྗེས་སུ་སློབ་པའི་འདུན་པ་མ་བསྐྱུད་ཙམ་གྱི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་སྨོན་པའི་ཐ་སྙད་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་བསྙེམས་པའི་ལང་ཚོའི་སྡེ་ཞེས་བཏགས་པས་དཔལ་ལྷུན་གྲུབ་སྟེང་རྒྱལ་ཁབ་ཀྱི་དབང་པོའི་ཕྱོགས་ཀྱི་བ་གམ་གསུམ་པར་བྲིས་པ་འདིས་ཀྱང་སེམས་ཅན་ཐམས་ཅད་ཐེག་པ་ཆེན་པོའི་ཕྱོགས་སུ་གཞོལ་བའི་རྒྱུར་གྱུར་ཅིག ། སརྦ་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
