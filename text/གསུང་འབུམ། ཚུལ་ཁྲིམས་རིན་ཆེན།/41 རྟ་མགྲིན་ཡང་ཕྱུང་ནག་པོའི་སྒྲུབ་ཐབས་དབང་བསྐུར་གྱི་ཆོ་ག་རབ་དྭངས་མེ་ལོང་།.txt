གསུང་འབུམ། ཚུལ་ཁྲིམས་རིན་ཆེན།
པོད ༤༡
རྟ་མགྲིན་ཡང་ཕྱུང་ནག་པོའི་སྒྲུབ་ཐབས་དབང་བསྐུར་གྱི་ཆོ་ག་རབ་དྭངས་མེ་ལོང་།
༼ང་༽ ༄༅། །རྟ་མགྲིན་ཡང་ཕྱུང་ནག་པོའི་སྒྲུབ་ཐབས་དབང་བསྐུར་གྱི་ཆོ་ག་རབ་དྭངས་མེ་ལོང་ཞེས་བྱ་བ་བཞུགས་སོ།། དཔལ་ལྡན་ཐུགས་རྗེའི་དབང་ཕྱུག་ཁྲོས་པའི་སྐུ། ། ཡིད་མཁར་རྣམ་པར་བཀོད་པའི་འཕྲལ་ཉིད་ལ། ། སྲིད་གསུམ་དྲེགས་པའི་ཚོགས་རྣམས་འདུལ་མཛད་པ། ། བླ་མ་རྟ་མཆོག་ཧེ་རུ་ཀ་ལ་འདུད། ། མཚོ་སྐྱེས་རྒྱལ་བའི་ཐུགས་ཀྱི་ཀཻ་ལ་ཤར། ། ཡོངས་འཁྱིལ་ཟབ་གཏེར་རྒྱ་ལས་སྤྱན་དྲངས་པའི། ། སྒྲུབ་ཐབས་རྗེས་གནང་ཆོ་ག་ཉང་རལ་ལུགས། ། རྒྱས་མིན་ཚིག་གི་ཕྲེང་བར་རྣམ་པར་སྤེལ། །
འདིར་མངའ་བདག་ཉང་རལ་ནས་བརྒྱུད་པའི་རྟ་མགྲིན་ཡང་ཕྱུང་ནག་པོ་ལྕགས་རལ་ཅན་གྱི་སྒྲུབ་ཐབས་དང་དབང་བསྐུར་བ་ལ་སྔོན་འགྲོ་དངོས་གཞི་རྗེས་གསུམ། དང་པོ་ལའང་བཤམ་དང་སྒྲུབ་ཐབས་སྔོན་འགྲོ་གཉིས་ལས། བཤམ་ནི་སྟེགས་བུའི་སྟེང་ཆོས་འབྱུང་གྲུ་གསུམ་མེ་རི་ཚོམ་བུ་བཅས་པའམ། མ་འབྱོར་ན་ནས་ཀྱི་ཚོམ་བུ་བཀོད། དེའི་སྟེང་མན་འཇི་ལ་དཔལ་གཏོར་ནག་པོ་རྒྱན་ལྡན་ལ་ཙ་ཀ་ལི་བཙུགས་པ། མདུན་དུ་ཤ་ཁྲག་གིས་བརྒྱན་པའི་འབུལ་གཏོར་སྨན་རཀྟ། མཐའ་མཆོད་པས་བསྐོར་བ་སོགས་དགོས་པའི་ཡོ་བྱད་བཤམ། རང་གི་མདུན་དུ་རྡོ་རྗེ་དྲིལ་བུ་མེ་ཏོག་རྣམས་བཞག གཉིས་པ་ནི། བགེགས་གཏོར་བཏང༌།
མཚམས་བཅད། སྐྱབས་འགྲོ་སེམས་བསྐྱེད་བྱའོ། ། གཉིས་པ་དངོས་གཞི་ལ་སྒྲུབ་ཐབས་དང་དབང་གི་ཆོ་ག་གཉིས་ལས། ཨོཾ་བཛྲ་ཀྲོ་དྷ་ཧ་གྲཱི་ཝ་ཧཱུྃ་ཕཊ། ཅེས་བརྗོད་པས་སྐད་ཅིག་གིས་གྲུ་གསུམ་མཐིང་ནག་འབར་བའི་དཀྱིལ་འཁོར་ཆེན་པོར་པདྨ་དང་ཉི་མའི་གདན་ལ། བདག་ཉིད་ཁྲོ་བོའི་རྒྱལ་པོ་རྟ་མགྲིན་སྐུ་མདོག་མཐིང་ནག་རབ་ཏུ་ཁྲོས་པ་ཞལ་གཅིག་ཕྱག་གཉིས་པ། དྲག་པོའི་སྤྱན་གསུམ་བགྲད་པ། ཞལ་གདངས་ཤིང་མཆེ་བ་བཞི་རབ་ཏུ་གཙིགས་པ། སྨ་ར་དང་སྨིན་མ་དམར་སེར་འབར་བ། ཕྱག་གཡས་པས་སྒྲོལ་བྱེད་ཀྱི་རལ་གྲིས་དགྲ་བགེགས་མགོ་ལུས་དུམ་བུར་གཏུབས་ཤིང༌།
གཡོན་པས་འཛིན་བྱེད་ཀྱི་ལྕགས་ཀྱུས་དགྲ་བགེགས་ཀྱི་སྲོག་སྙིང་འདྲེན་པ། ཞབས་གཡོན་བརྐྱང་བའི་དོར་སྟབས་ཀྱིས་དགྲ་བགེགས་མནན་པ། སྐུ་ལ་དར་ནག་གི་བེར་ཆེན་གསོལ་བ། སྤྱི་གཙུག་ནས་རྟ་མགོ་ལྗང་ཞུར་རྟ་སྐད་ནམ་མཁའི་དབྱིངས་སུ་འཚེར་བས་ཁམས་གསུམ་དབང་དུ་སྡུད་ཅིང་སྲིད་གསུམ་ཟིལ་གྱིས་མནན་པ། སྐུ་སྟོད་ལ་ཞིང་ཆེན་གྱི་གཡང་གཞི་དང༌། སྐུ་སྨད་སྟག་ལྤགས་ཀྱི་ཤམ་ཐབས་གསོལ་བ། ཐོད་སྐམ་ལྔའི་དབུ་རྒྱན་དང་ཐོད་རློན་ལྔ་བཅུའི་དོ་ཤལ་བྱས་ལ། བ་སྤུའི་གསེབ་ནས་མེའི་ཚ་ཚ་འཕྲོ་བ། བསྐལ་པའི་མེ་དཔུང་འུར་འུར་ཆེམ་ཆེམ་འབར་བའི་ཀློང་ན་བཞུགས་པ། དབུ་སྐྲ་ལྕགས་ཀྱི་རལ་པ་གསིགས་པའི་གསེབ་ནས་ཁྲོ་ཆུང་གི་ཚོགས་དཔག་ཏུ་མེད་པ་འཕྲོས་པས་དགྲ་བགེགས་ཐམས་ཅད་ཚར་བཅད།
ཚུར་འདུས། ཁྲོ་བོའི་གུར་ཁང་དུ་གྱུར་པས་ཕྱོགས་ཀུན་ཁྱབ་པས། བསྲུང་བ་དང༌། བཟློག་པ་དང་བསད་པའི་ལས་མཛད་པར་གྱུར་ཞེས་པས་ལྷར་བསྐྱེད་དེ། བཟླས་པ་ནི་བདག་གི་ཐུགས་ཀར་ཉི་མའི་གདན་ལ་ཡེ་ཤེས་སེམས་དཔའ་ཧཱུྃ་ཡིག་མཐིང་ག་སྔགས་ཀྱི་ཕྲེང་བས་གཡས་སུ་བསྐོར་བ་ལས་འོད་ཟེར་ཆེར་འབར་བས་ལུས་གང༌། ནད་གདོན་སྡིག་སྒྲིབ་ཐམས་ཅད་བསྲེག་ཤིང་སྦྱངས། བ་སྤུའི་ཁུང་བུ་ནས་ཕྱིར་འཕྲོས། སྣོད་བཅུད་ཐམས་ཅད་ཁྲོ་བོ་དང་མེ་དཔུང་འབར་བས་གནོད་བྱེད་ཐམས་ཅད་མིང་གཞི་ཙམ་ཡང་མེད་པར་ཚར་བཅད་པར་བསམས་ལ། ཨོཾ་བཛྲ་ཀྲོ་ཏ་ཧ་གྲཱི་ཝ་ཧཱུྃ་ཕཊ། ཅེས་བསྙེན་པའི་སྔགས་བུང་བ་ཚང་འཚོལ་བ་ལྟར་འབུམ་ཕྲག་བཅུ་བཟླ་བ་ནི་གྲངས་བསྙེན་ནོ། །
ཡཀྵ་ནག་པོ་ནྲྀ་ཏྲི་ཧུར་ཐུམ་ཛཿགནོད་བྱེད་མཱ་ར་ཡ་སྲོག་ལ་རྦད་རྦད། སྙིང་ལ་རྦད་རྦད། རྩ་ལ་རྦད་རྦད། ཁྲག་ལ་རྦད་རྦད། ཤ་ལ་རྦད་རྦད། རུས་ལ་རྦད་རྦད། ཀླད་པ་ལ་རྦད་རྦད། ཡིད་ལ་རྦད་རྦད། ཙིཏྟ་ཟུང་ཟུང༌། ཙིཏྟ་རྨུགས་རྨུགས།
ཙིཏྟ་ཕྱུང་ཕྱུང༌། ཙིཏྟ་གཏུབས་གཏུབས། ཙིཏྟ་མྱོགས་མྱོགས། ཙིཏྟ་ཐུམ་རིལ། ཡ་ཡ་བྷྱོ། སྲོག་རྩ་ཆོད་ཆོད། སྙིང་རྩ་ཕྱུང་ཕྱུང༌། ཁཾ་ཁཾ་ལཾ་ལཾ། ཚལ་པར་རྦད་རྦད། དུམ་བུར་རྦུད་རྦུད།
ཐུམ་མྱོགས་བམ་རིལ། མཱ་ར་ཡ་རྦད་སོད། རཾ་རཾ་ཛྭ་ལ་རཾ། ཨུ་ཙ་ཏ་ཡ་ཕཊ། ཅེས་སྤུ་གྲི་ལས་ཀྱི་སྔགས་ཏེ་བསྙེན་སྔགས་ལ་བཏགས་ཏེ་བཟླ་བ་ནི་སྒྲུབ་པའོ། ། ལས་སྦྱོར་ནི་ལས་སྔགས་རྐྱང་པ་བཟླ་བ་ཡིན་ནོ་གསུང༌། ཐུན་འཇོག་ཁར་དགེ་བ་བསྔོས་ལ་ལྷའི་ང་རྒྱལ་དང་མ་བྲལ་བར་བྱའོ། ། དེའང༌། སེམས་ཉིད་སྐྱེ་མེད་སྟོང་གསལ་འདི། ། ཡེ་ནས་རང་བཞིན་ལྷ་ཡི་སྐུ། །
དམ་ཚིག་ཡེ་ཤེས་གཉིས་མེད་ལ། ། བསྐྱེད་བསྟིམ་རྒྱས་གདབ་མི་འཚལ་ཏེ། ། དྲན་པ་ཙམ་གྱིས་རྫོགས་པ་ཉིད། ། ལྟ་བ་གྱད་ཀྱི་ལྷ་ཞེས་བྱ། ། རྡོ་རྗེ་ལྟ་བུའི་ཏིང་འཛིན་འདི། ། བསྲུང་བ་ཀུན་གྱི་མཆོག་ཡིན་ནོ། ། ཞེས་གསུངས་པ་ལྟར་བསྒོམ་པའི་རིམ་པའོ། ། ཐུན་མཚམས་གཏོར་མ་འབུལ་བར་འདོད་ན། རཾ་ཡཾ་ཁཾ་གིས་བསྲེགས་གཏོར་སྦྱངས་ནས། ཐོད་པའི་སྣོད་དུ་སྨན་རག་གཏོར་མ་རྣམས་ཤ་ལྔ་དང་བདུད་རྩི་ལྔ་དང་དགྲ་བགེགས་ཀྱི་ཤ་ཁྲག་ཞུ་བ་ལས་བྱུང་བའི་དམ་རྫས་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། རང་གི་སྙིང་ག་ནས་འོད་ཟེར་འཕྲོས། དཔལ་རྟ་མགྲིན་ནག་པོ་སྡེ་བརྒྱད་དྲེགས་པའི་འཁོར་དང་བཅས་པ་སྤྱན་དྲངས་པར་བསམས་ལ། ཧཱུྃ་ཆོས་ཉིད་ཞི་བའི་ངང་ལས་མ་གཡོས་ཀྱང༌། ། ཐུགས་རྗེ་ཁྲོས་པ་ཁྲོ་བ་འཇོམས་མཛད་པ། ། ཁྲོ་མཆོག་དབང་གི་རྒྱལ་པོ་སྤྱན་འདྲེན་ན། ། དབང་གི་རྟ་སྐད་མཚེར་ཞིང་གཤེགས་སུ་གསོལ། ། བཛྲ་ས་མཱ་ཛཿཞེས་པས་སྤྱན་དྲངས། ཧཱུྃ་བསྐལ་པའི་མེ་ལྟར་འབར་བའི་ཀློང་དཀྱིལ་ན། ། དགྲ་བགེགས་དྲེགས་པ་བསྣོལ་བའི་གདན་སྟེངས་སུ། །
དབང་གི་རྒྱལ་པོ་བཅོམ་ལྡན་ལྷ་ཡི་ལྷ། ། མི་གཡོ་དགྱེས་ཤིང་བརྟན་པར་བཞུགས་སུ་གསོལ། ། ས་མ་ཡ་ཏིཥྛ་ལྷན། ཞེས་བཞུགས་སུ་གསོལ། ཧཱུྃ་ཆགས་མེད་སྐྱོན་བྲལ་པདྨ་རིགས་ཀྱི་ལྷ། ། ཀླུ་དབང་ཚུལ་གྱིས་གདུག་པ་འདུལ་མཛད་པ། ། རབ་བརྗིད་བསྐལ་པའི་མེ་ལྟར་གཟི་བརྗིད་འབར། ། ཁྲོ་རྒྱལ་རྟ་མགྲིན་སྐུ་ལ་ཕྱག་འཚལ་ལོ། ། ན་མོ་པུ་རུ་ཤ་ཡ་ཧོཿཞེས་པས་ཕྱག་བྱ། ཧཱུྃ་དུག་གསུམ་དགྲ་བགེགས་བསྒྲལ་བའི་ཤ་ཁྲག་དང༌། །
དུག་ལྔ་སྨན་སྦྱོར་བདུད་རྩི་ཆེན་པོ་འདི། ། ཁྲོ་མཆོག་དབང་གི་སྐུ་ལ་མཆོད་པ་འབུལ། ། སྲིད་གསུམ་གདུག་པ་འདུལ་ཕྱིར་བཞེས་སུ་གསོལ། ། ཨོཾ་ཧྱ་གྲཱི་ཝ་ས་པ་རི་ཝཱ་ར་ཨརྒྷཾ་ནས་ཤབྟའི་བར་གྱིས་སྤྱིར་མཆོད། ཁྲོ་བོའི་རྒྱལ་པོ་འཁོར་དང་བཅས་པའི་ལྗགས་རྡོ་རྗེའི་སྦུ་གུ་ཅན་གྱིས་གཏོར་མའི་བཅུད་དྲངས་ནས་གསོལ་བར་བསམས་ལ། རྩ་སྔགས་ལ། ཡཀྴ་ནག་པོ་དགྲ་བགེགས་མཱ་ར་ཡ། མཱཾ་ས། རཀྟ། ཙིཏྟ།
གོ་རོ་ཙ་ན། བ་སུ་ཏ། ཀེང་ནིར་ཏི་བ་ལིནྟ་ཁ་རཾ་ཁཱ་ཧི། ཞེས་ལན་གསུམ་མམ་བདུན་གྱིས་ཕུལ་ལ། བསྟོད་པ་ནི། ཧཱུྃ་ཆོས་སྐུ་སྐྱེ་མེད་ངང་ལས་མ་གཡོས་ཀྱང༌། ། ལོངས་སྐུ་འཇིགས་པའི་ཆ་ལུགས་རྫོགས་མཛད་ཅིང༌། ། འབར་བའི་རྒྱལ་པོ་དབང་གི་སྐུར་སྤྲུལ་ནས། ། འཇིག་རྟེན་དྲེགས་པ་འདུལ་ལ་ཕྱག་འཚལ་བསྟོད། ། སྐུ་མདོག་མཐིང་ནག་ཆོས་ཉིད་འགྱུར་བ་མེད། །
དར་ནག་བེར་ཆེན་སྣང་སྲིད་ཟིལ་གྱིས་མནན། ། སྤྱི་གཙུག་རྟ་དབུ་སྣ་ཚོགས་ཕྲིན་ལས་རྫོགས། ། བདུད་འདུལ་ནག་པོ་ཆེ་ལ་ཕྱག་འཚལ་བསྟོད། ། ཕྱག་གཡས་རལ་གྲིས་དགྲ་བགེགས་རྩད་ནས་གཅོད། ། གཡོན་པ་ལྕགས་ཀྱུས་མ་རུངས་སྙིང་ནས་འདྲེན། ། ལྕགས་རལ་གསེབ་ནས་ཁྲོ་ཆུང་སྤྲུལ་པ་འགྱེད། ། གནོད་བྱེད་གདུག་པ་འདུལ་ལ་ཕྱག་འཚལ་བསྟོད། ། ཞལ་གདངས་ལྗགས་འདྲིལ་མཆེ་བ་རབ་ཏུ་གཙིགས། ། སྤྱན་གསུམ་ཁྲོ་གཉེར་སྨིན་མ་གློག་ལྟར་འགྱུ། ། དཔལ་གྱི་ཆས་ལྡན་མེ་དཔུང་ཀློང་ན་འགྱིང༌། །
རབ་འཇིགས་དཔའ་བོ་ཆེ་ལ་ཕྱག་འཚལ་བསྟོད། ། ཧཱུྃ་གི་ང་རོས་ཁམས་གསུམ་དབང་དུ་སྡུད། ། ཕཊ་ཀྱི་འབྲུག་སྒྲས་ལོག་ལྟ་མ་ལུས་འཇོམས། ། རྟ་སྐད་དྲག་པོས་དྲེགས་པ་ལས་ལ་བསྐུལ། ། གསུང་མཆོག་རིག་སྔགས་རྒྱལ་ལ་ཕྱག་འཚལ་བསྟོད། ། ཐུགས་ཉིད་སྤྲོས་དང་བྲལ་བའི་རང་བཞིན་ལས། ། ཡེ་ཤེས་ལྔ་ཡི་མཚན་མ་ཅིར་ཡང་སྟོན། ། ཐུགས་རྗེ་ཐབས་མཁས་རྒྱ་ཆེ་རོལ་པ་ཡི། ། ཡོན་ཏན་ཕྲིན་ལས་རྫོགས་ལ་ཕྱག་འཚལ་བསྟོད། ། ཅེས་བསྟོད་ཅིང༌།
ཧཱུྃ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས། ། ཐུགས་རྗེའི་དབང་གིས་ཁྲོ་རྒྱལ་སྐུར་བསྟན་པ། ། གར་གྱི་དབང་ཕྱུག་ཁྲོ་བོ་ཀུན་གྱི་རྗེ། ། ཡེ་ཤེས་སྤྲུལ་པའི་འཁོར་ཚོགས་འཁོར་དང་བཅས། ། བཀའ་ཡི་ཕོ་ཉ་དྲེགས་པ་སྡེ་བརྒྱད་ཚོགས། ། སྔོན་གྱི་ཁས་བླངས་དམ་བཅས་ཇི་བཞིན་དུ། ། ཐུགས་དམ་དབང་གིས་གཏོར་མ་འདི་བཞེས་ལ། ། དམ་ཚིག་དབང་གིས་རྣལ་འབྱོར་བདག་ཅག་སྐྱོངས། ། བྱང་ཆུབ་ལམ་གྱི་བར་ཆད་སེལ་བ་དང༌། ། བསྟན་པ་བཤིག་པའི་དགྲ་དང་བགེགས་ལ་སོགས། །
བདུད་དང་ལོག་པར་འདྲེན་པ་ཐམས་ཅད་ལ། ། མངོན་སྤྱོད་དྲག་པོའི་ཕྲིན་ལས་གྲུབ་པར་མཛོད། ། ཅེས་ཕྲིན་ལས་བཅོལ། བསྡུ་ན། བསྟོད་པ་ཤླཽ་ཀ་གོང་མ་གཅིག་གི་རྗེས་སུ། མཆོད་སྦྱིན་གཏོར་མ་འདི་བཞེས་སོགས་ཀྱིས་འདོད་དོན་གསོལ་ལོ། ། ཡིག་བརྒྱས་ནོངས་པ་བཤགས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད་སོགས་ཀྱི་མཐར་ཨོཾ་བཛྲ་མུཿཞེས་པས་གཏོར་མགྲོན་གཤེགས་སུ་གསོལ། སྨོན་ལམ་གདབ་ཅིང་བཀྲ་ཤིས་བརྗོད་དོ། ། གཉིས་པ་ལ་སློབ་དཔོན་གྱི་བྱ་བ་དང་སློབ་མ་ལ་བྱ་བ་གཉིས་ལས།
དང་པོ་ནི། བདག་མདུན་མཉམ་དུ་བསྒྲུབ་པའམ། བདག་བསྐྱེད་བཟླས་པ་བཅས་ཟིན་ནས། མཆོད་པ་དང་སྨན་རག་གཏོར་མ་བྱིན་གྱིས་བརླབས་པ་ནི། རཾ་ཡཾ་ཁཾ་གིས་བསྲེག་གཏོར་སྦྱངས་ལ། སྟོང་པའི་ངང་ལས་ཐོད་པའི་སྣོད་ཡངས་ཤིང་རྒྱ་ཆེ་བ་རྣམས་སུ་མཆོད་ཡོན་ལ་སོགས་པའི་མཆོད་རྫས་དྭངས་ཤིང་ཐོགས་པ་མེད་པ་དང་སྨན་རག་གཏོར་མ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ་ནས་ཤབྡ་ཨཱཿཧཱུྃ་གི་བར་དང༌། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋ་ཞེས་པས་སྨན་དང༌། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋ་ཞེས་པས་རཀྟ་དང༌། ཨོཾ་ཨཱཿཧཱུྃ་མ་ཧཱ་བ་ལིནྟ་བ་ལ་བ་ཏི་གུ་ཧྱ་སིདྡྷི་ས་མ་ཡ་ཧཱུྃ་ཧྲཱིཿཋ་ཞེས་པས་གཏོར་མ་བྱིན་གྱིས་བརླབས་པ་རྣམས་ལན་གསུམ་གསུམ་བརྗོད།
དེ་ནས་རྩ་སྔགས་བརྗོད་པའི་རྐྱེན་གྱིས། མདུན་གྱི་མཎྜལ་གཏོར་མ་དང་བཅས་པ་སྐད་ཅིག་གིས་གྲུ་གསུམ་མཐིང་ནག་འབར་བའི་དཀྱིལ་འཁོར་ཆེན་པོར་པདྨ་དང་ཉི་མའི་གདན་ལ་ཁྲོ་བོའི་རྒྱལ་པོ་རྟ་མགྲིན་ཞེས་པ་ནས་བསྐལ་པའི་མེ་དཔུང་འུར་འུར་འབར་བའི་ཀློང་ན་བཞུགས་པའོ་ཞེས་པའི་བར་གོང་བཞིན་ལ། དེའི་སྤྱི་བོར་ཨཱོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་དཔལ་རྟ་མགྲིན་ནག་པོ་སྡེ་བརྒྱད་དྲེགས་པའི་འཁོར་དང་བཅས་པ་སྤྱན་དྲངས་པར་བསམས་ལ། རྡོ་རྗེ་དྲིལ་བུ་དང་བཅས་པས། ཧཱུྃ་ཆོས་ཉིད་ཞི་བའི་ངང་ལས་མ་གཡོས་ཀྱང་ཞེས་སོགས་ནས་བསྟོད་པའི་མཐར་ཐུག་པ་སྔར་བཞིན་བྱས་ནས། བདག་མདུན་གཉིས་ཀའི་ཐུགས་ཀར་ཉི་མ་ལ་ཧཱུྃ་ཡིག་མཐིང་ག་ལ་རྩ་བའི་སྔགས་ཀྱིས་བསྐོར་བ་དང༌། བདག་གི་ཐུགས་ཀའི་ཧཱུྃ་ལས་སྔགས་ཕྲེང་མེའི་ཚྭ་ཚྭ་དང་བཅས་པ་ཞལ་ནས་ཐོན།
མདུན་བསྐྱེད་ཀྱི་ཞལ་དུ་ཞུགས་ནས་ཐུགས་ཀའི་ཧཱུྃ་ལ་ཐིམ་པས་ཐུགས་རྒྱུད་བསྐུལ། ཧཱུྃ་གི་ཞབས་ཀྱུ་ནས་ཐོན། མདུན་བསྐྱེད་ཀྱི་ལྟེ་བ་ནས་བྱུང་བདག་གི་ལྟེ་བར་ཞུགས། ཐུགས་ཀའི་ཧཱུྃ་ལ་ཐིམ་ཞིང་མགལ་མེ་ལྟར་འཁོར་བས་ནད་གདོན་སྡིག་སྒྲིབ་ཐམས་ཅད་བསྲེགས་ཤིང་སྦྱངས་པར་བསམས་ལ་རྩ་སྔགས་བརྒྱ་སྟོང་སོགས་ཅི་ནུས་དང་ཤམ་བུ་བཏགས་པའང་ཅི་རིགས་བཟླས་མཐར། ཧཱུྃ་ཐུགས་རྗེ་ཆེན་པོ་འཕགས་པ་སོགས་ཀྱིས་ཕྲིན་ལས་གསོལ་ལོ། ། དེ་དག་གིས་སློབ་དཔོན་གྱི་བྱ་བ་གྲུབ་ནས། སློབ་མའི་བྱ་བ་ལ། ཁྲུས་བྱས། བགེགས་བསྐྲད་ལ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་བྱིན་རླབས་དབང་བསྐུར་ཟབ་མོ་ཞུས་ལ་དོན་ཚུལ་བཞིན་ཉམས་སུ་བླང་བར་བགྱི་སྙམ་པའི་བསམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་མ་ཡེངས་པར་གསན་འཚལ། འདིར་གསན་པར་བྱ་བའི་དབང་ནི། སངས་རྒྱས་ཐམས་ཅད་ཀྱི་ཐུགས་རྗེ་ཕྲིན་ལས་གཅིག་ཏུ་གྱུར་པ་འཕགས་པ་སྤྱན་རས་གཟིགས་དབང་ཕྱུག་ཉིད། ཞི་བའི་ཐབས་ཀྱིས་གདུལ་དཀའ་བའི་གདུག་པ་ཅན་འདུལ་བའི་ཕྱིར་བཅོམ་ལྡན་འདས་དཔལ་རྟ་མགྲིན་ཤིན་ཏུ་ཁྲོས་པའི་སྐུར་བསྟན་པའི་ཁྲོ་བོའི་རྒྱལ་པོ་སྟེ། དེ་ཡང་སྒྲུབ་ཐབས་རྩ་བའི་གཞུང་ལས། དུས་གསུམ་སངས་རྒྱས་ཐམས་ཅད་ཀྱི། ། ཐུགས་རྗེའི་ཕྲིན་ལས་གཅིག་བསྡུས་པ། ། འགྲོ་བའི་དོན་མཛད་སྤྱན་རས་གཟིགས། ། གང་ལ་གང་འདུལ་སྣ་ཚོགས་སྟོན། ། ཞི་བས་མི་འདུལ་གདུག་པ་ཅན། །
ཚར་གཅོད་རྟ་མགྲིན་ནག་པོར་བསྟན། ། དེ་ཉིད་ཤིན་ཏུ་ཁྲོས་པ་ནི། ། གནོད་སྦྱིན་ནག་པོ་ལྕགས་རལ་ཅན། ། དགྲ་དང་བགེགས་དང་བྱད་མ་དང༌། ། གཟའ་ཀླུ་རྒྱལ་བསེན་གཉེན་པོར་བསྟན། ། ཞེས་གསུངས་ཤིང༌། དེ་ལ་སྒྲུབ་ཐབས་ཀྱི་བཀའ་སྲོལ་རྣམ་གྲངས་མང་དུ་བཞུགས་པ་ལས། ཐམས་ཅད་ཀྱི་ཟབ་དོན་སྙིང་པོའི་ཡང་བཅུད་ལོགས་སུ་ཕྱུངས་པས་ཡང་ཕྱུང་ནག་པོ་སྒྲུབ་པའི་ཐབས་ཞེས་བྱ་བ་ཨཽ་ཌྱཱན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱིས་ཇོ་མོ་མཚོ་རྒྱལ་དང་མངའ་བདག་ཁྲི་སྲོང་ལ་རྣོག་ཆོས་སུ་སྩལ་བ་ཡིན་ཏེ། ཇི་སྐད་དུ། དགྲ་དང་བགེགས་དང་བྱད་མ་དང༌། །
ནད་ཀྱི་རིགས་དང་གདོན་གྱི་རིགས། ། གཉན་དང་ལྷོག་པ་ཐབ་རིགས་དང༌། ། མཛེ་དང་ཤུ་འབྲུམ་སྐྲང་ལོས་དང༌། ། སྨྱོ་འབོག་བརྒྱལ་ནད་ལ་སོགས་པ། ། གང་དང་གང་ལ་བཏབ་པ་དེ། ། མེ་དང་རྩྭ་སྦུར་དཔེ་བཞིན་དུ། ། བསྲེགས་ཤིང་རབ་ཏུ་སྲེག་པར་བྱེད། ། རླུང་དང་ཐལ་བའི་དཔེ་བཞིན་དུ། ། གཏོར་ཞིང་རབ་ཏུ་གཏོར་བར་བྱེད། ། དྲག་སྔགས་བསྟན་པ་འགའ་ཡོད་ཀྱང༌། །
རྣོ་མྱུར་བསྟན་པ་འདི་ལས་མེད། ། ཅེས་དང༌། དྲག་སྔགས་ཀུན་གྱི་རྣོ་སོ་ཡིན། ། བྱ་སླ་ཚེགས་ཆུང་དོན་ཆེ་འདི། ། རྗེས་འཇུག་དོན་དུ་ཟབ་པར་གདམས། ། མ་སྤེལ་རིན་ཆེན་གཏེར་དུ་སྦོས། ། ཞེས་གསུངས་ནས་བསམ་ཡས་མཆིམས་ཕུའི་ཚོགས་ཁང་ན་གཏེར་དུ་སྦས་པ། མངའ་བདག་གི་སྐྱེ་བ་བཅུ་གསུམ་ལ་ཉང་རལ་པ་ཅན་གྱིས་གཏེར་ནས་སྤྱན་དྲངས་ཏེ་རྩ་བའི་བླ་མའི་བར་དུ་བྱིན་རླབས་ཀྱི་བརྒྱུད་པ་མ་ཆད་པར་རིམ་པར་བྱོན་པ་ཡིན། དེ་ལྟ་བུའི་རྟ་མགྲིན་གྱི་བྱིན་རླབས་དབང་བསྐུར་ཞུ་བའི་ཡོན་དུ་སློབ་དཔོན་ལྷག་པའི་ལྷ་དང་ཐ་མི་དད་པ་ལ་མཎྜལ་ཕུལ་ཞེས་འབུལ་དུ་གཞུག མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
བླ་མ་དཔལ་ཆེན་ཧེ་རུ་ཀ ། བདག་ཅག་རྣམས་ལ་དགོངས་སུ་གསོལ། ། ཁྲོ་ཆེན་འབར་བའི་དཀྱིལ་འཁོར་དུ། ། བདག་ཅག་རྣམས་ནི་གཞུག་པར་འཚལ། ། ཞེས་གསོལ་བ་བཏབ་ནས། སྐྱབས་སུ་འགྲོ་བའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་དཔལ་རྟ་མགྲིན་གྱི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བའི་སྤྱན་སྔར། དེང་ནས་བྱང་ཆུབ་སྙིང་པོའི་བར་དུ་སྐྱབས་སུ་འགྲོ་སྙམ་པས་འདིའི་རྗེས་ཟློས་ལན་གསུམ་མཛོད། དེང་ནས་བཟུང་སྟེ་བྱང་ཆུབ་བར། ། སངས་རྒྱས་ཆོས་དང་ཚོགས་མཆོག་ལ། །
སེམས་ཅན་མ་ལུས་ཀུན་དོན་དུ། ། བདག་ནི་རྟག་ཏུ་སྐྱབས་སུ་མཆི། ། ཞེས་པས་སྐྱབས་སུ་སོང་ནས། སེམས་བསྐྱེད་པའི་སླད་དུ། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་བཅོམ་ལྡན་འདས་དཔལ་རྟ་མགྲིན་བསྒྲུབ་སྙམ་པས་འདིའི་རྗེས་ཟློས་ལན་གསུམ་མཛོད། རྡོ་རྗེ་སློབ་དཔོན་དགོངས་སུ་གསོལ། ། གཞན་དོན་སངས་རྒྱས་ཐོབ་ཕྱིར་དུ། ། ཁྲོ་མཆོག་རྟ་མགྲིན་བསྒྲུབས་ནས་ནི། ། བསྟན་པ་བསྲུང་བར་དམ་འཆའོ། །
ཞེས་སེམས་བསྐྱེད། སླར་ཡང་ཡུལ་དེ་དག་ཐམས་ཅད་ལ་སྒོ་གསུམ་གུས་པས་ཕྱག་འཚལ་བ་ལ་སོགས་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་མཛོད། ཕྱོགས་བཅུ་དུས་གསུམ་ཐམས་ཅད་ཀྱི། ། བླ་མ་སྐྱབས་གནས་དཀོན་མཆོག་གསུམ། ། ཡི་དམ་དཔའ་བོ་རྣལ་འབྱོར་མ། ། ཆོས་སྐྱོང་སྲུང་མ་ལ་ཕྱག་འཚལ། ། ཕྱི་ནང་གསང་བའི་མཆོད་པ་འབུལ། ། སྡིག་པའི་ཚོགས་རྣམས་མཐོལ་ལོ་བཤགས། ། བདག་གཞན་དགེ་ལ་རྗེས་ཡི་རང༌། ། ཆོས་ཀྱི་འཁོར་ལོ་བསྐོར་བར་བསྐུལ། །
མྱ་ངན་མི་འདའ་བཞུགས་སུ་གསོལ། ། དགེ་བ་འགྲོ་ཀུན་ཡོངས་ལ་བསྔོ། ། ཞེས་རྒྱུད་ཡོངས་སུ་དག་པར་བྱས་ནས། དབང་བསྐུར་བྱིན་རླབས་ཀྱི་དངོས་གཞིའི་ཆོས་རྣམས་ཞུ་བའི་ཡོན་དུ་མཎྜལ་ཕུལ། མཎྜལ་ཕུལ་ནས་ཐུན་མོང་མ་ཡིན་པའི་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དཔལ་ཆེན་ཧེ་རུ་ཀ་དང་གཉིས་མེད་པའི། ། རྡོ་རྗེ་སློབ་དཔོན་བདག་ལ་དགོངས་སུ་གསོལ། ། བདག་ནི་དཔལ་ཆེན་དབང་གི་སྒོར་འཇུག་གི ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། ། དབང་བསྐུར་བྱིན་རླབས་སྩལ་བར་མཛད་དུ་གསོལ། །
ཞེས་གསོལ་བ་བཏབ་ནས། དམིགས་པ་འདི་བཞིན་མཛོད། སློབ་དཔོན་གྱིས་ཨོཾ་བཛྲ་ཀྲོ་དྷ་སོགས་རྩ་བའི་སྔགས་བརྗོད་པའི་རྐྱེན་གྱིས་ཁྱེད་རྣམས་སྐད་ཅིག་གིས་པདྨ་དང་ཉི་མའི་གདན་ལ་ཁྲོ་བོའི་རྒྱལ་པོ་རྟ་མགྲིན་སྐུ་མདོག་མཐིང་ནག་རབ་ཏུ་ཁྲོས་པ་ཞེས་པ་ནས། ཆེམ་ཆེམ་འབར་བའི་ཀློང་ན་བཞུགས་པའོ་ཞེས་པའི་བར་གྱིས་དམ་ཚིག་པར་བསྐྱེད། གཏོར་མ་འདི་ཉིད་སྔར་ལྟར་གསལ་བཏབ་པའི་བཅོམ་ལྡན་འདས་དཔལ་རྟ་མགྲིན་ཡེ་ཤེས་སེམས་དཔའི་ངོ་བོར་གནས་པ་དེ་ཉིད་ཁྱེད་རྣམས་ཀྱི་སྤྱི་བོར་བྱོན་པས། དེའི་སྐུའི་ཆ་ཐམས་ཅད་ནས་ཁྲོ་བོ་འཆོལ་བ་སྐུ་ཆུང་ལ་ཡན་ལག་རགས་པ་དཔག་ཏུ་མེད་པ་ཕྱིར་འཕྲོས། ཕྱིའི་བར་དུ་གཅོད་པ་ཐམས་ཅད་ཚར་བཅད། ཁྲོ་བོ་རྣམས་ཚུར་འདུས་ཁྱེད་རྣམས་ཀྱི་ལུས་ཀྱི་ཆ་ཐམས་ཅད་ནས་ཐིམ་པས་ལུས་ཐམས་ཅད་གང༌། ནང་གི་བར་དུ་གཅོད་པ་ནད་གདོན་སྡིག་སྒྲིབ་ཐམས་ཅད་བསྲེགས་ཤིང་སྦྱངས། ལུས་སྐུ་རྡོ་རྗེར་བྱིན་གྱིས་བརླབས་པར་བསམས་ལ།
གཏོར་མ་སྤྱི་བོར་བཞག སྔགས་དྲག་ཏུ་བརྗོད་ཅིང་སྤོས་གཏུལ་རོལ་མོ་བྱ། དེ་ནི་སྐུ་ཡི་དབང་ཡིན་ནོ། ། ཡང་དམིགས་པ་འདི་བཞིན་མཛོད། གཏོར་མ་བཅོམ་ལྡན་འདས་དཔལ་རྟ་མགྲིན་ཡེ་ཤེས་སེམས་དཔར་གསལ་བ་ཁྱེད་རྣམས་ཀྱི་མགྲིན་པར་བྱོན་པས་དེའི་ཞལ་ནས་སྔགས་ཀྱི་ཕྲེང་བ་དམར་པོ་མེའི་རང་བཞིན་དམར་འུར་འུར་བྱུང༌། ཁྱེད་རྣམས་ཀྱི་ཁར་ཞུགས། ལུས་ཐམས་ཅད་དམར་མེའི་གྱིས་གང༌། ནད་གདོན་སྡིག་སྒྲིབ་ཐམས་ཅད་བསྲེགས་ཤིང་སྦྱངས། ངག་གསུང་རྡོ་རྗེར་བྱིན་གྱིས་བརླབས་པར་བསམས་ལ་གཏོར་མ་མགྲིན་པར་བཞག སྔགས་དང་སྤོས་རོལ་བྱ།
སྔགས་ཀྱི་བཟླས་ལུང་གི་སླད་དུ་སློབ་དཔོན་ལ་མེ་ཏོག་འཐོར་བ་དང་བཅས་ཏེ་འདིའི་རྗེས་ཟློས་ལན་གསུམ་མཛོད། རྟ་མགྲིན་བདག་གིས་གཟུང་ལགས་ཀྱི། ། བདག་ལ་བྱིན་གྱིས་བརླབ་ཏུ་གསོལ། ། ཞེས་གསོལ་བ་བཏབ་པས། སློབ་དཔོན་དཔལ་རྟ་མགྲིན་དུ་གསལ་བའི་ཐུགས་ཀར་ཉི་མ་ལ་གནས་པའི་ཧཱུྃ་ཡིག་མཐིང་ག་སྔགས་ཀྱིས་བསྐོར་བ་ལས་སྔགས་ཕྲེང་རིམ་པ་གསུམ་མར་མེ་གཅིག་ལས་གཅིག་མཆེད་ཀྱི་ཚུལ་དུ་བྱུང་ཞལ་ནས་ཐོན། ཁྱེད་རྣམས་ཀྱི་ཞལ་དུ་ཞུགས། ཐུགས་ཀའི་ཧཱུྃ་ཡིག་གི་མཐར་དང་པོས་འཁོད་གཉིས་པ་དང་གསུམ་པ་དེ་ལ་ཐིམ་པས་བྱིན་གྱིས་བརླབས་པར་མོས་ལ་སྔགས་ཀྱི་རྗེས་ཟློས་ལན་གསུམ་བྱར་གཞུག མེ་ཏོག་དེ་སློབ་དཔོན་གྱིས་སྔགས་ཀྱི་ཕྲེང་བར་བྱིན་གྱིས་བརླབས་ནས། རྟ་མགྲིན་འདི་ལ་སྩལ་ལགས་ཀྱི། ། འདི་ལ་འགོ་བར་མཛད་དུ་གསོལ། །
རྟ་མགྲིན་ནག་པོའི་བྱིན་རླབས་དང་སྔགས་གསང་སྔགས་ཀྱི་ནུས་མཐུ་ཐམས་ཅད་རྡོ་རྗེ་སློབ་མ་འདི་རྣམས་ལ་འཇུག་ཅིང་བརྟན་པར་གྱུར་ཅིག་ཅེས་བརྗོད། དེ་ནི་གསུང་གི་དབང་ཡིན་ནོ། ། ཡང་དམིགས་པ། གཏོར་མ་བཅོམ་ལྡན་འདས་དཔལ་རྟ་མགྲིན་ཡེ་ཤེས་སེམས་དཔའ་གསལ་བ་ཁྱེད་རྣམས་ཀྱི་སྤྱི་བོར་བྱོན་པ་འོད་དུ་ཞུ་ནས། ཚངས་བུག་ནས་མར་ཞུགས། སྙིང་གར་ཐིམ་པས། དཔལ་རྟ་མགྲིན་གྱི་ཐུགས་རྣམ་པར་མི་རྟོག་པའི་ཡེ་ཤེས་དང་ཁྱེད་རྣམས་ཀྱི་སེམས་དབྱེར་མེད་པར་ཆུ་དང་འོ་མ་བསྲེས་པ་ལྟར་རོ་གཅིག་ཏུ་འདྲེས་པ་དམིགས་མེད་སྤྲོས་པ་དང་བྲལ་བའི་ངང་ལ་མཉམ་པར་འཇོག་པ་ཞུ། གཏོར་མ་སྙིང་གར་གཏུགས་ལ་སྤོས་རོལ། དེ་ནི་ཐུགས་ཀྱི་དབང་ཡིན་ནོ། ། དེ་ནས་ཁྱེད་རྣམས་རྟ་མགྲིན་དུ་གསལ་བའི་སྤྱི་བོར་ཟླ་བའི་སྟེང་དུ་ཨོཾ་དཀར་པོ།
མགྲིན་པར་པདྨའི་སྟེང་དུ་ཨཱཿདམར་པོ། སྙིང་གར་ཉི་མའི་སྟེང་དུ་ཧཱུྃ་སྔོན་པོ་རྣམས་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབས་པར་མོས་པ་མཛོད། དེ་ལ་སློབ་དཔོན་གྱིས་ཀཱ་ཡ་ཨ་བྷི་ཥིཉྩ་ཨོཾ། ཝཱཀ་ཨ་བྷི་ཥིཉྩ་ཨཱཿ ཙིཏྟ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་གནས་སོ་སོར་བདུད་རྩིར་ཐིག་ལེ་བྱའོ། ། དེ་ནི་ཡོན་ཏན་གྱི་དབང་ཡིན་ནོ། ། དེ་ནས་གཏོར་མ་རྟ་མགྲིན་དུ་གསལ་བ་ཁྱེད་རྣམས་ཀྱི་ལག་ཏུ་གཏད་དེ། རྡོ་རྗེ་སློབ་མ་ཁྱེད་རྣམས་ལ་དཔལ་རྟ་མགྲིན་གྱི་དབང་བསྐུར་བ་ཡིན་པས། དེང་ཕྱིན་ཆད་ཡི་དམ་ལྷར་ཟུང་ལ་སྒོམ་སྒྲུབ་མཆོད་ལ་བརྩོན་པ་དང༌།
ཕྲིན་ལས་ཐམས་ཅད་སྒྲུབ་པར་གྱིས་ཤིག་ཅེས་བརྗོད་ཅེས་པ་དེ་ནི་ཕྲིན་ལས་ཀྱི་དབང་ཡིན་ནོ། ། དེ་རྣམས་ཀྱིས་དབང་གི་དངོས་གཞི་རྣམས་གྲུབ་ནས། དེ་དག་གི་གནས་སྐབས་སུ་ཐོབ་པའི་དམ་ཚིག་དང་སྡོམ་པ་ལ་བསྲུང་བསྡམ་བགྱི་སྙམ་པས་གཙོ་བོས་ཇི་ལྟར་སོགས་དང༌། གཏང་རག་གི་མཎྜལ། དེང་ནས་སོགས་སྤྱི་ལྟར་བྱའོ། ། གལ་ཏེ་ཅུང་ཟད་སྤྲོས་པ་ལ་དགའ་བའམ་ནད་པ་ལྟ་བུ་ལ་ཁྲོ་བོ་ཆར་འབེབས་ཀྱི་བྱིན་རླབས་བྱེད་ན། སྐུའི་རྗེས་གནང་གི་སྐབས་སུ། གཏོར་མ་རྟ་མགྲིན་དུ་གསལ་བའི་དཔྲལ་བ་ན་སྐུའི་ཁྲོ་ཆུང་དཀར་པོ་སྐུ་ཆུང་ལ་ཡན་ལག་རགས་པ་དཔག་ཏུ་མེད་པ་འཕྲོས། ཁྱེད་རྣམས་ཀྱི་དཔྲལ་བ་ནས་ཞུགས། ལུས་ཐམས་ཅད་གང༌།
ནད་གདོན་བར་ཆད་ཐམས་ཅད་བསྲེགས་ཤིང་སྦྱངས་པར་མོས་ལ། སྔགས་དང་སྤོས་རོལ་བྱ། དེ་བཞིན་དུ་མགྲིན་པ་ནས་གསུང་གི་ཁྲོ་བོ་དམར་པོ་སྐུ་ཆུང་ལ་ཡན་ལག་རགས་པ་དཔག་ཏུ་མེད་པ་འཕྲོས། ཁྱེད་རྣམས་ཀྱི་མགྲིན་པ་ནས་ཞུགས་ལུས་ཐམས་ཅད་གང་སོགས། ཐུགས་ཀ་ནས་ཐུགས་ཀྱི་ཁྲོ་ཆུང་སྔོན་པོ། སྙིང་ག་ནས་ཞུགས། སེམས་ཀྱི་སོགས། ལྟེ་བ་ནས་ཡོན་ཏན་གྱི་ཁྲོ་བོ་སེར་པོ། ལྟེ་བ་ནས་ཞུགས་སོགས། གསང་བ་ནས་ཕྲིན་ལས་ཀྱི་རྟ་མགྲིན་ལྗང་གུ་སྤྲོས་གསང་བ་ནས་ཞུགས་སོགས་གོང་མའི་རིགས་འགྲེ་སྦྱར་ལ་གཏོར་མ་གནས་གསུམ་དང་ལག་ཏུ་གཏད།
གསུང་གི་རྗེས་གནང་མན་ཆད་མ་བྱས་ཀྱང་རུང་ཞིང༌། མཐར་གཏོར་མ་ལ་རཀྟ་བྲན་ནས་གནོད་བྱེད་གང་ཡིན་པ་དེ་དགུག་གཞུག་བྱས་ལ་བསྟིམ། བདུད་རྩིས་བྲན་ནས་ཨོཾ་ཨཱཿཧཱུྃ་གིས་བྱིན་གྱིས་བརླབས། རྟ་མགྲིན་འཁོར་དང་བཅས་པས་གསོལ་བར་བསམས་ལ་གཏོར་སྔགས་ཀྱིས་ཕུལ། བསྟོད་ཅིང་ཕྲིན་ལས་བསྐུལ་ནས་གནོད་བྱེད་ཀྱི་ཕྱོགས་སུ་ཟོར་དུ་འཕང་བའམ་བསྲུང་བྱའི་ཁང་པར་བསྲུང་བའི་དོན་དུ་འཇོག་པ་གང་བདེ་བྱའོ། ། གལ་ཏེ་ནད་པ་སོགས་ལ་དབང་བརྒྱ་ཚར་རམ་ལོ་གྲངས་ལྟ་བུར་བྱེད་ན། རྒྱས་པ་ཚར་གཅིག་ཕྲིན་ལས་དབང་གི་མཐར་ཐུག་པར་བྱས་མཐར། སླར་ཡང་གསོལ་བ་འདེབས་པ་འདིའི་རྗེས་ཟློས་མཛོད། དཔལ་ཆེན་ཧེ་རུ་ཀ་དང་སོགས་ལན་གཅིག་གིས་གསོལ་བ་བཏབ་ལ་དམིགས་པ་འདི་བཞིན་མཛོད། གཏོར་མ་རྟ་མགྲིན་དུ་གསལ་བའི་དཔྲལ་བ་མགྲིན་པ་སྙིང་ག་ལྟེ་གསང་རྣམས་ནས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཁྲོ་བོ་སྐུ་ཆུང་ལ་ཡན་ལག་རགས་པ་དཔག་ཏུ་མེད་པ་དུས་ཅིག་ཅར་འཕྲོས།
ཁྱེད་རྣམས་ཀྱི་སྒོ་གསུམ་ལྟེ་གསང་དང་བཅས་པ་རྣམས་སུ་ཅིག་ཅར་དུ་ཞུགས་པས་ལུས་ཐམས་ཅད་གང༌། ནད་གདོན་བར་ཆད་ཐམས་ཅད་བསྲེགས་ཤིང་སྦྱངས་པར་མོས་ལ་གཏོར་མ་སྤྱི་བོར་བཞག་ལ་སྔགས་བརྗོད་ཅིང་སྤོས་དང་རོལ་མོ་བྱའོ། ། དེ་ལྟ་བུ་ལ་གྲངས་བཟུང་ལ་བཅུའམ་བཅོ་ལྔ་སོགས་སོང་བ་ན། དེ་ལྟར་རྟ་མགྲིན་ཁྲོ་ཆུང་ཆར་འབེབས་ཀྱི་བྱིན་རླབས་དབང་བསྐུར་གྲངས་འདི་ཙམ་སོང་བས། དེ་དག་གི་གནས་སྐབས་སུ་དམ་ཚིག་དང་སྡོམ་པ་འཛིན་སྙམ་པས། གཙོ་བོས་ཇི་ལྟར་སོགས་བྱའོ། ། གསུམ་པ་རྗེས་ནི་མཆོད་པ་ཁ་གསོས་བྱིན་གྱིས་བརླབས་ནས་མཆོད་བསྟོད་འདོད་དོན་གསོལ་བ། ཡིག་བརྒྱ་ལན་གསུམ་དང༌། བཟོད་པར་གསོལ་བ་གཤེགས་ཤིང་བསྡུ་བ་དབང་བསྐུར་བསྔོ་བ་སྨོན་ལམ་ཤིས་བརྗོད་རྣམས་སྦྱིན་པ་འདྲ་བར་བྱའོ། ། སྨྲས་པ།
དབང་དྲག་ཕྲིན་ལས་འཁོར་ལོ་སྔོན་འགྲོ་བས། ། སྲིད་གསུམ་དྲེགས་བྱེད་བརྟན་པ་འོད་སྲུངས་བྱིན། ། མཐའ་དག་རང་དབང་བཀོལ་བ་སྔགས་ཀྱི་མཆོག ། རྟ་མགྲིན་ལྷའི་རྒྱལ་པོའི་དབང་བསྐུར་ཚུལ། ། གྲུབ་དབང་མཁས་པའི་ཞལ་ལུང་བྱིན་རླབས་ཀྱི། ། དྲོད་ལྡན་བཞིན་གྱི་གཟུངས་བརྙན་མ་བསྒྲིབས་པར། ། རབ་དྭངས་ཡི་གེའི་མེ་ལོང་འདི་མཐོང་ཚེ། ། འཕྱང་མོ་ཉུག་བློ་སྟོང་པའི་བག་ལ་ཞ། ། ག་པུར་རྡུལ་བརྩེགས་ལྷུན་པོས་ཟླ་གཞོན་གྱི། ། ཟིལ་མངར་ལན་བརྒྱར་འཐུངས་པས་མཚོན་མིན་པའི། །
རྣམ་དཀར་དགེ་བས་མཁའ་མཉམ་སེམས་ཅན་ཀུན། ། དངོས་གྲུབ་ཟུང་གི་དགའ་སྟོན་རོལ་གྱུར་ཅིག ། ཅེས་རྟ་མགྲིན་ཡང་ཕྱུང་ནག་པོའི་སྒྲུབ་ཐབས་དབང་བསྐུར་གྱི་ཆོ་ག་རབ་དྭངས་མེ་ལོང་ཞེས་བྱ་བ་འདི་ནི། མཁས་བཙུན་དམ་པ་རྣམ་རྒྱལ་བཟང་པོས་ནན་གྱིས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག ། སརྦ་མངྒ་ལ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
