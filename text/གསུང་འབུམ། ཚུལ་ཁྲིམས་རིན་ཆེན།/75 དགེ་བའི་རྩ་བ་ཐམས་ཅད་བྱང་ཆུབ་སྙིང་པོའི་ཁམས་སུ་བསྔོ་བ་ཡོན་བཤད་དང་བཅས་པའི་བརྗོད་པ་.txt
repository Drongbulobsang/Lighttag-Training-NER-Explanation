གསུང་འབུམ། ཚུལ་ཁྲིམས་རིན་ཆེན།
པོད ༧༥
དགེ་བའི་རྩ་བ་ཐམས་ཅད་བྱང་ཆུབ་སྙིང་པོའི་ཁམས་སུ་བསྔོ་བ་ཡོན་བཤད་དང་བཅས་པའི་བརྗོད་པ་ཡོངས་འདུའི་སྙེ་མ།
༼ཆ༽ ༄༅། །པརིཨཱརྠཥྱམཉྫརཱིནཱམསརྦྦཀུསལམཱུལཱབེདྷིགརྦསྱདྷཱཏུམྤརེཎཱམགུཎབྷཱཥཾསཙོདཱིརཎཾབིཛཧཱརཾ།།
༄༅། །དགེ་བའི་རྩ་བ་ཐམས་ཅད་བྱང་ཆུབ་སྙིང་པོའི་ཁམས་སུ་བསྔོ་བ་ཡོན་བཤད་དང་བཅས་པའི་བརྗོད་པ་ཡོངས་འདུའི་སྙེ་མ་ཞེས་བྱ་བ་བཞུགས་སོ།། ༄། །ཀུསལཾམཱུལཱཡཱབདཧིཿཤིབཽཙཾ། ། བྷབཀོཊིནྣིརྻཏྱབྷིབུདྡྷྱདྷཱཏུཾ། ། པརིཎཱམེནཱཏཏྲགུརུམྤྲཝརྡྷཾ། ། བཙནསྶཾབུདྡྷཱཡནམོབིཤེཥཿ།། ༄། །དགེ་བའི་རྩ་བ་ཇི་སྙེད་སྲིད་པ་དང༌། ། ཞི་མཐར་མི་གནས་མངོན་པར་འཚང་རྒྱའི་རྒྱུར། ། ཡོངས་སུ་བསྔོ་བས་དེ་སྲིད་བླར་འཕེལ་བའི། །
ཁྱད་པར་འདོམས་པ་རྫོགས་སངས་རྒྱས་ལ་འདུད། ། བསོད་ནམས་ཕུང་པོར་བསགས་པ་བསྔོས་མིན་ཡང༌། ། རྣམ་སྨིན་བདེ་བས་མི་བསླུ་རྒྱུ་འབྲས་ཤུགས། ། འོན་ཏེ་གནས་སྐབས་བདེའམ་དུག་གསུམ་གྱིས། ། ཟད་པར་ཟོས་གྱུར་གང་ཚེ་འགྱོད་མི་ཕན། ། གང་ཕྱིར་བསྙད་འདི་དགོས་ཁྱད་ཆེ་ཞིག་གམ། ། ཕལ་པ་འཕྱོན་འདྲིད་གྱི་ནའི་ཆོས་ཤིག་ཅི། ། སངས་རྒྱས་འགྲུབ་རྒྱུ་གང་ཞིག་གཏན་འབེབས་པ། ། དེ་ཕྱིར་ཁ་གསགས་མིན་པའི་མཉན་འོས་སོ། ། དེ་ལ་འདིར་བདག་གཞན་གྱིས་དགེ་བའི་རྩ་བ་བསགས་པ་བྱང་ཆུབ་དམ་པར་བསྔོ་བའི་ཐོག་མར།
རྣམ་པར་དཔྱོད་ལྡན་གྱི་མཆོད་ཡོན་འདུས་པའི་ཚོགས་ཀྱི་དབུས་སུ་དགེ་ཚོགས་བསྔོ་བ་ལས་འཕྲོས་པའི་འཕེལ་གཏམ་གྱི་སྔུན་བསྩུ་བ་འདི་སྐད་བརྗོད་དོ། ། དེང་འདིར་རང་རེ་རྣམས་ཀྱི་སྟོན་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཉི་མའི་གཉེན་གྱིས་ལེགས་པར་གསུངས་པའི་བསྟན་པ་དམ་པའི་ཆོས་ནི། ཇི་སྐད་དུ་མགོན་པོ་བྱམས་པས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུ། ། ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གིས་ཤཱཀྱའི་བསྟན་པ་ནི། ། འཇིག་རྟེན་ཁམས་སུ་ཡུན་རིང་གནས་པར་འགྱུར། ། ཞེས་གསུངས་པ་ལྟར། རྗོད་བྱེད་ལུང་གི་ཆོས་དང༌། བརྗོད་བྱ་རྟོགས་པའི་ཆོས་ཀྱི་སྙིང་པོར་ལྡན་པའི་བསྟན་པ་རིན་པོ་ཆེ་འཇིག་རྟེན་གྱི་ཁམས་འདིར་དར་རྒྱས་སུ་བཞུགས་པ་དང༌།
བསྟན་འཛིན་གྱི་སྐྱེས་བུ་ཆེན་པོ་ཆོས་རྣམས་ལ་ཆོས་ཀྱི་མིག་དྲི་མ་མེད་པར་བརྙེས་པ་རྣམས་ཀྱང་ད་ལྟར་བཞུགས་ཤིང་འཚོ་ལ་གཞེས་པ་དང༌། ཐེག་པ་ཆེ་ཆུང་གི་གཞུང་ལུགས་འཛིན་པའི་འཕགས་པའི་དགེ་འདུན་གྱི་ཚོགས་བཤད་སྒྲུབ་བསྟན་པའི་བགྱི་བ་ལྷུར་ལེན་པ་རྣམས་ཀྱང་ཕྱོགས་ཀྱི་དཀྱིལ་འཁོར་ཀུན་དུ་ཁྱབ་པར་བཞུགས་པའི་དུས་སྐབས་ཐམས་ཅད་དགེ་ཞིང་བཀྲ་ཤིས་པས་མཛེས་པར་བརྒྱན་པའི་སྐབས་འདིར། མཚུངས་ ་་་་་མི་དབོན་ལྟ་བུའི་སྦྱིན་བདག་བྱེད་པའི་ཚེ། པ་མེད་པའི་བསོད་ནམས་ཕུན་སུམ་ཚོགས་པ་དང་ལྡན་པ་བསྟན་པའི་སྦྱིན་བདག་ཆེན་པོ་ཆེ་གེ་མོ་ཞེས་སམ། སྦྱིན་ ་་་་་སྦྱིན་བདག་འབྱོར་ལྡན་གཞན་གྱི་ཚེ། པའི་བདག་པོ་ཆེ་གེ་མོ་ཞེས་བགྱི་བས་ཞེས་པ་ལྟ་བུ་སྐབས་གང་བབས་སྦྱར་ཏེ། རྒྱུ་ ་་་་་དགེ་འདུན་བསྙེན་བཀུར་ལྟ་བུ་ལ། དང་སྦྱོར་བ་དང་བཀོད་པ་ཕུན་སུམ་ཚོགས་པས་དཀོན་མཆོག་གསུམ་ལ་མཆོད་པ་འབུལ་བ་དང༌། དགེ་འདུན་ལ་བསྙེན་བཀུར་བགྱིས་བ་ཞེས་པ་ལྟ་བུའམ། གཙུག་ལག་ཁང་ངམ་རྟེན་བཞེངས་ནས་རབ་གནས་བྱས་པ་ལྟ་བུ་ལ།་་་་་
དགེ་འདུན་འདུ་བའི་གཙུག་ལག་ཁང་ཆེན་པོ་རྟེན་དང་བརྟེན་པར་བཅས་པ་བཞེངས་ཏེ་རབ་ཏུ་གནས་པ་བསྒྲུབ་པའི་སྦྱིན་བདག་གི་ཁུར་ཆེན་པོ་བཞེས་ཞེས་པ་ལྟ་བུའམ། དེ་བཞིན་གཤེགས་པ་སྲས་དང་བཅས་པའི་སྐུ་གསུང་ཐུགས་ཀྱི་རྟེན་བཞེངས་པ་མཐར་ཕྱིན་པའི་བྱ་བ་རབ་ཏུ་གནས་པ་བསྒྲུབ་པའི་སྦྱིན་བདག་གི་ཁུར་བཞེས། བདག་ཅག་འདིར་འཚོགས་པ་སྟོན་པ་ཤཱཀྱ་སེང་གེའི་བརྟུལ་ཞུགས་འཆང་བའི་རིག་པ་འཛིན་པའི་དགེ་འདུན་འདུས་པའི་ཚོགས་རྣམས་ཀྱིས། རྒྱལ་ ་་་་་བླ་མེད་ཀྱི་སྒྲུབ་མཆོད་གང་རུང་ལྟ་བུ་ལ། བའི་གསུང་རབ་རྒྱ་མཚོའི་སྙིང་པོ་མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་བར་གྱི་བདེ་ལེགས་ཕུན་སུམ་ཚོགས་པའི་དཔལ་མ་ལུས་པའི་འབྱུང་གནས་དམ་པ། གསང་ཆེན་རྒྱུད་ཀྱི་རྒྱལ་པོ་ཀྱེ་རྡོ་རྗེ་ལྟ་བུ་གང་ཡིན་གྱི་མཚན་སྨོས་ཏེ་འདི་ཞེས་བྱ་བའི་རྩ་བཤད་ཀྱིས་ངེས་པར་བསྟན་པའི་དཀྱིལ་འཁོར་ཏེ། དེའང་ཇི་སྐད་དུ། དཀྱིལ་ནི་སྙིང་པོ་ཞེས་བྱ་སྟེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། །
ཅེས་སྙིང་པོ་བདེ་བ་ཆེན་པོ་ལེན་པའམ་འཛིན་པར་བྱེད་པའི་ངེས་ཚིག་ཅན་གང་དེ་རས་བྲིས་སམ། རྡུལ་ཚོན་གྱི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་དང་བཅས་པ་མངོན་པར་བསྒྲུབས་པ་འདི་ལ་ཞེས་པ་ལྟ་བུའམ། དབང་བླང་ ་་་་་དེ་དང་འབྲེལ་བར་རབ་གནས་བྱས་པ་ལྟ་བུ་ལ། བ་དང་བཅས་པ་མངོན་པར་བསྒྲུབ་པ་དང་རྗེས་སུ་འབྲེལ་བའི་རབ་ཏུ་གནས་པའི་ཆོ་ག་རྣམ་པར་དག་པས་རྟེན་གསུམ་ཐམས་ཅད་ལྷ་དང་བཅས་པའི་སྐྱེ་དགུ་ཐམས་ཅད་ཀྱི་ཕྱག་བྱ་བའི་ཡུལ་དང་མཆོད་ཅིང་བརྗེད་པར་བྱ་བའི་ཡུལ་བླ་ན་མེད་པར་བསྐྲུན་པ་ལ་ཞེས་པ་ལྟ་བུ་སྐབས་སུ་གང་བབ་ཀྱི་རྗེས་ལ། རྒྱུ་སྦྱོར་ ་་་་་དེ་དག་ཐམས་ཅད་ལ་ཐུན་མོང་དུ། བ། བྱ་བ་བྱེད་པ། ལག་ཏུ་ལེན་པ། སྒོ་གསུམ་གྱི་འབྲེལ་ཐོགས་དང་བཅས་པའི་རྒྱུད་ལ་དགེ་ཚོགས་དཔག་ཏུ་མེད་སོག་པར་འགྱུར་བ་གོར་མ་ཆག
དགེ་བ་བསགས་ལ་བར་མ་དོར་ཆུད་འཛའ་བར་མི་འགྱུར་བ་དང༌། བྱང་ཆུབ་སྙིང་པོའི་བར་དུ་གོང་ནས་གོང་དུ་འཕེལ་བར་བྱ་བའི་ཕྱིར། དགེ་བའི་རྩ་བ་བྱང་ཆུབ་ཏུ་ཡོངས་སུ་བསྔོ་བར་བྱ་དགོས་སོ་ཞེས་ཤེས་པའི་ཆེད་དུ་བསྔོ་བའི་རྣམ་པར་གཞག་པ་ལ། རྣམ་གཞག་སྤྱིར་བཤད་པ་དང༌། སོ་སོར་བཤད་པ་དང༌། སྐབས་སུ་བབ་པའི་བསྔོ་བ་དངོས་སོ། ། དང་པོ་ལའང་མཚན་ཉིད་དང༌། སྒྲ་དོན་དང༌། དགོས་པ་སྟེ་རྣམ་པ་གསུམ་ལས། དང་པོ་མཚན་ཉིད་ནི།
ཟག་བཅས་དང་ཟག་མེད་ཀྱིས་བསྡུས་པའི་དགེ་བའི་རྩ་བ་མངོན་པར་འདུ་བགྱིས་པ་ཐམས་ཅད་བླ་ན་མེད་པའི་བྱང་ཆུབ་ཀྱི་ཕྱིར་ཡོངས་སུ་བསྒྱུར་བའི་ཐབས་ཁྱད་པར་ཅན་དུ་གྱུར་པ་གང་ཡིན་པ་སྟེ། དཔེར་ན་གསེར་གྱི་དངོས་པོ་ཞིག་རྒྱན་གྱི་དམ་པ་ཉིད་དུ་སྒྱུར་བའི་བཟོ་མགར་གྱི་ལས་ལྟ་བུའོ། ། དེ་ལྟར་ཡང་འགྲེལ་པ་དོན་གསལ་བ་ལས། ཡོངས་སུ་བསྔོ་བ་ཡིད་ལ་བྱེད་པས་ནི། གསེར་མགར་གྱི་རྒྱན་བཞིན་དུ་ཡང་དག་པར་རྫོགས་པའི་བྱང་ཆུབ་ཀྱི་ཡན་ལག་ཏུ་བྱེད་དོ་ཞེས་བྱ་བ་དང༌། མངོན་པར་རྟོགས་པའི་རྒྱན་ལས། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། ། ཞེས་གསུངས་སོ། ། གཉིས་པ་སྒྲ་དོན་ནི།
སྐད་རིགས་རྣམ་པ་བཞི་ལས་ལེགས་པར་སྦྱར་བའི་སྐད་དུ། པ་རི་ཎཱ་མ་ཞེས་པ་འབྱུང་སྟེ། དེ་ནི་ཡོངས་སུ་བསྒྱུར་བའམ་ཡོངས་སུ་སྤེལ་བ་ལའང་འཇུག་སྟེ། དགེ་བའི་རྩ་བ་ཐམས་ཅད་སྒྱུ་མའི་རྣམ་པ་ལྟར་སྣང་ལ་རང་བཞིན་མེད་པར་ཡོངས་སུ་སྒྱུར་བར་བྱེད་པའམ། བྱང་ཆུབ་ཀྱི་བར་དུ་བར་མ་དོར་ཆུད་འཛའ་བར་མི་འགྱུར་བའི་སྟོབས་དང་ལྡན་པ་ཉིད་དུ་སྤེལ་བར་བྱེད་ཅེས་པའི་ཐ་ཚིག་ཅན་ཏེ། དེ་ལ་ཡོངས་སུ་བསྔོ་བ་ཞེས་སྔོན་གྱི་ལོ་ཙཱ་བ་རྣམས་ཀྱིས་དོན་འགྱུར་དུ་མཛད་པ་ཡིན་ནོ། ། གསུམ་པ་དགོས་པ་ནི། སྤྱིར་བསོད་ནམས་བྱས་པའི་དགེ་ཚོགས་ཐམས་ཅད་ཡོངས་སུ་བསྔོ་བའི་རྒྱས་འདེབས་པར་བྱེད་པ་ནི། མུ་སྟེགས་བྱེད་ཀྱི་གཞུང་དག་ལ་མ་གྲགས་པ། རྣམ་པ་ཐམས་ཅད་མཁྱེན་པ་ཆེན་པོ་ཉིད་ཀྱི་ཁྱད་པར་གྱི་ཆོས་ཏེ།
ཁྱད་པར་དུ་འཕགས་པའི་བསྟོད་པ་ལས། བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བ། ། བཅོམ་ལྡན་འདས་ཀྱིས་གང་གསུངས་པ། ། དེ་གཞན་བསྟན་བཅོས་ལས་མ་བཤད། ། ཅེས་གསུངས་པའི་ཕྱིར་རོ། ། དེས་ན་སྟོན་པ་བཅོམ་ལྡན་འདས་ཐུབ་པའི་དབང་པོ་དེའི་རྗེས་སུ་སློབ་ཅིང༌། རྗེས་སུ་སྒྲུབ་པ་ལ་མི་སྤྲོ་བ་མེད་པའི་བློ་དང་ལྡན་པ་རྣམས་ཀྱིས། བསོད་ནམས་ཀྱི་དངོས་པོ་གང་དག་བསགས་པ་ཐམས་ཅད་ཡོངས་སུ་བསྔོ་བའི་རྒྱས་འདེབས་པ་ལ་ཤིན་ཏུ་གུས་པར་བྱ་དགོས་སོ། ། གལ་ཏེ་དགེ་བའི་རྩ་བ་ཆུང་ངུ་ཞིག་ནའང་བརྙས་པར་མི་བྱ་བར་མི་གནས་པའི་མྱ་ངན་ལས་འདས་པའི་གོ་འཕང་དུ་ཡོངས་སུ་བསྔོ་བས་ཡོངས་སུ་བསྔོས་ན།
ནམ་ཞིག་བྱང་ཆུབ་ཀྱི་སྙིང་པོ་ལ་ཐུག་གི་བར་དུ་བར་མ་དོར་ཟད་པར་མི་འགྱུར་བ་དང༌། བསམ་གྱིས་མི་ཁྱབ་པར་འཕེལ་བར་འགྱུར་བ་དང༌། བྱང་ཆུབ་ཀྱི་རྒྱུར་སྨིན་པ་ལ་སོགས་པའི་དགོས་པ་དཔག་ཏུ་མེད་པ་ཡོད་དེ། དཔེར་ན་ཆུའི་ཐིགས་པ་གཅིག་ཅིག་རྒྱ་མཚོ་ཆེན་པོའི་ནང་དུ་ལྷུང་བའི་རྒྱུན་དེ་ནི་བསྐལ་པའི་བར་དུ་ཡང་འཛད་པར་འགྱུར་བའི་གནས་ཡོད་པ་མ་ཡིན་པ་ལྟ་བུའོ། ། དེ་སྐད་དུ་ཡང་བློ་གྲོས་རྒྱ་མཚོས་ཞུས་པའི་མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། ། རྒྱ་མཚོ་མ་ཟད་བར་དུ་དེ་མི་ཟད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་དང༌།
བློ་གྲོས་མི་ཟད་པའི་མདོ་ལས་ཀྱང་དེ་དང་མཐུན་པར་འབྱུང༌། དགེ་བ་དེའང་དེང་དུས་ཀྱི་ལེགས་བྱས་སྒྲུབ་པ་པོ་འབྲེལ་པ་དང་བཅས་པས་བྱས་པའི་དགེ་བ་ཁོ་ནར་མ་ཟད། ཕྱོགས་ཐ་དད་པ་དང༌། དུས་ཐ་དད་པ་དང༌། གང་ཟག་ཐ་དད་པ་དག་གིས་བསགས་པའི་དགེ་བ་ཐམས་ཅད་ཀྱང་འཁོར་གསུམ་གྱི་རྣམ་པར་རྟོག་པས་མ་བསྒྲིབས་པར་ཡོངས་སུ་བསྔོས་ན་ཆུ་ཀླུང་མང་པོ་རྒྱ་མཚོར་འབབ་བབ་གཞོལ་བ་དེ་བཞིན་དུ། འཁོར་འདས་ཀྱི་དགེ་བ་ཐམས་ཅད་ཀྱང་བྱང་ཆུབ་མཆོག་གི་རྒྱུར་འགྱུར་བའི་དགོས་པ་ཡོད་དེ། ནམ་མཁའ་མཛོད་ཀྱི་མདོ་ལས། ཐ་དད་ཕྱོགས་ནས་ཆུ་ཀླུང་མང་པོ་དག ། རྒྱ་མཚོ་ཆེར་འབབ་རོ་གཅིག་འགྱུར་བ་ལྟར། ། ཐ་དད་ཕྱོགས་ནས་དགེ་བ་བསགས་བྱས་པ། །
བྱང་ཆུབ་བསྔོས་པ་རྣམས་ཀྱང་རོ་གཅིག་འགྱུར། ། ཞེས་གསུངས་པའི་ཕྱིར། གལ་ཏེ་ཡང་དགེ་བ་ཇི་ལྟ་བུའི་སྟོབས་དང་ལྡན་པ་བསགས་ཀྱང་བྱང་ཆུབ་ཏུ་མ་བསྔོས་ན་བར་མ་དོར་ཆུད་འཛའ་བར་འགྱུར་བ་སྟེ། ཇི་སྐད་དུ། ཕལ་ཆེར་དོན་མེད་དོན་ཡོད་དང༌། ། རྣམ་པ་ཀུན་དུ་དོན་ཡོད་པ། ། ཞེས་གསུངས་པས། མོས་པས་སྤྱོད་པའི་དགེ་བ་ཕལ་ཆེར་དོན་མེད་དུ་འགྲོ་བ་མང་སྟེ། དགེ་བའི་ལས་ཀྱི་འཕེན་པས་གནས་སྐབས་སུ་བདེ་འགྲོའི་གནས་སུ་འཕངས་ནས་དེར་བདེ་བ་ཅུང་ཟད་གཅིག་མྱོང་བའི་སྐལ་བ་ཅན་དུ་གྱུར་ནས། དེ་ཙམ་གྱིས་ཟད་པར་གྱུར་པའམ།
ཡོངས་སུ་ཟད་པར་མ་གྱུར་ནའང་བསོད་ནམས་ཀྱི་སྟོབས་ཆུང་ངུར་གྱུར་ཏེ། ཕྱི་ནས་འབྲས་བུ་འབྱིན་པའི་མཐུ་དམན་པར་འགྱུར་བ་དང༌། ཡུལ་ཁྱད་པར་ཅན་ལྟ་བུ་ལ་ཁོང་ཁྲོ་བ་སྐྱེས་པ་ལ་སོགས་པའི་སྡིག་པའི་ལས་རེ་རེས་ཀྱང་ཡོངས་སུ་གཏུགས་པར་འགྱུར་བ་ཡོད་དེ། དབུ་མ་འཇུག་པ་ལས། སྤྱད་དང་དངོས་སུ་ཡོངས་སུ་ཟད་པ་ན། ། ཕྱིན་ཆད་དེ་ལས་ལོངས་སྤྱོད་འབྱུང་མི་འགྱུར། ། ཞེས་དང༌། ལིཙྪ་བཱིས་ཞུས་པའི་མདོ་ལས། མང་པོ་ཡང་ཉུང་ངུར་རིག་པར་བྱ་སྟེ། ཀུན་མཁྱེན་དུ་མ་བསྔོས་པའི་ཕྱིར་རོ་ཞེས་དང༌།
སྤྱོད་འཇུག་ལས་ཀྱང༌། བསྐལ་པ་སྟོང་དུ་བསགས་པ་ཡི། ། སྦྱིན་དང་བདེ་གཤེགས་མཆོད་ལ་སོགས། ། ལེགས་སྤྱད་གང་ཡིན་དེ་ཀུན་ཀྱང༌། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་གསུངས་པའི་ཕྱིར་རོ། ། དེས་ན་དགེ་བའི་རྩ་བ་ཡོངས་སུ་བསྔོས་པ་ནི་དེ་ལྟ་བུའི་རྐྱེན་གྱིས་འཇིག་པར་མི་འགྱུར་བ་ལ་སོགས་པའི་དགོས་པ་དཔག་ཏུ་མེད་པ་ཡོད་དོ། ། གཉིས་པ་སོ་སོར་བཤད་པ་ལ། གང་ཞིག་བསྔོ་བར་བྱ་བ་བསོད་ནམས་ཀྱི་ཁྱད་པར། གང་དུ་བསྔོ་བ་ཡུལ་གྱི་ཁྱད་པར།
ཇི་ལྟར་བསྔོ་བ་ལམ་གྱི་ཁྱད་པར་ཏེ་གསུམ་ལས། དང་པོ་བསྔོ་བར་བྱ་བའི་བསོད་ནམས་ནི། སྤྱིར་དགེ་བའི་མིང་གིས་བཏགས་པ་ཐམས་ཅད་བསྔོ་བས་བསྒྱུར་དུ་རུང་ངམ་སྙམ་ན། མ་ཡིན་ཏེ། མངོན་པའི་གཞུང་རྣམས་ལས་དེ་བཞིན་ཉིད་ལའང་དགེ་བ་ཞེས་གསུངས་པ་ཡོད་དེ། དེ་ནི་དགོངས་པའི་དབང་གིས་གསུངས་པ་ཡིན་པའི་ཕྱིར། བསྔོ་བར་བྱ་བའི་རྒྱུ་མ་ཡིན་པ་དང༌། བསྔོས་ཀྱང་འགྱུར་བ་མེད་པར་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། ཆོས་ཀྱི་དབྱིངས་ལ་ཡོངས་སུ་བསྔོ་བ་མེད་དོ་ཞེས་བྱ་བ་ལ་སོགས་པ་བསྔོ་བའི་རྒྱུར་བྱས་ན་གནོད་བྱེད་མང་དུ་ཡོད་པར་གསུངས་པའི་ཕྱིར་རོ། །
གལ་ཏེ་དེ་ལྟར་ཡིན་ན་བསྔོ་བའི་རྒྱུར་བཏུབ་པའི་དགེ་བའི་རྩ་བ་དེ་ནི་གང་དག་ཡིན་སྙམ་ན། བཤད་པར་བྱ་སྟེ། དུག་གསུམ་མེད་པའི་སེམས་ཀྱིས་ཀུན་ནས་བསླངས་པའི་སྒོ་གསུམ་གྱི་ལས་གང་དག་བསགས་པ་སྟེ། རིན་ཆེན་ཕྲེང་བ་ལས། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། ཞེས་གསུངས་པ་ལྟར་རོ། ། དེ་ཉིད་ལེགས་པར་སྦྱར་བའི་སྐད་དུ། ཀུ་ས་ལ་མཱུ་ལ་ཞེས་འབྱུང་ངོ༌། ། དེའང་ཀུ་ས་ལ་ནི་དགེ་བ་དང༌།
མཱུ་ལ་ནི་རྩ་བ་སྟེ། དོན་དུ་རྣམ་པར་སྨིན་པ་བདེ་བ་བསྐྱེད་པས་ན་དགེ་བ་སྟེ། དེའང་ཇི་སྐད་དུ། དགེ་བ་ལེགས་པར་སྤྱད་པ་སྟེ། ། རྣམ་སྨིན་བདེ་བ་སྐྱེད་པའོ། ། ཞེས་བཤད་པའི་ཕྱིར། དེ་ཉིད་ཀྱང་བསོད་ནམས་བྱ་བའི་དངོས་པོའི་སྒོ་ནས་དབྱེ་ན། སྦྱིན་པ་ལས་བྱུང་བའི་བསོད་རྣམས་བྱ་བའི་དངོས་པོ་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང༌། བསྒོམས་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ།
གསུམ་དུ་འགྱུར་བ་ལས། འདིར་སྐབས་སུ་བབ་པའི་དགེ་བ་འདིར་ཐམས་ཅད་ཚང་དུ་རུང་ཞིང༌། དེ་ལས་གཙོ་བོ་ནི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ། དེའང་སྦྱིན་པའི་སྒྲའི་ཁམས་ལས་དྲངས་ན་དབུལ་བ་འདོར་བའི་དོན་ཏེ། འཇིག་རྟེན་དང་འཇིག་རྟེན་ལས་འདས་པའི་དབུལ་བ་འདོར་བར་བྱེད་པས་སྦྱིན་པ་ཞེས་སམ། ཡང་ན་འཆི་བ་དང་ཆོས་དང་སྲིད་པ་གཞན་གོ་བར་བྱེད་པས་སྦྱིན་པ་སྟེ། སློབ་དཔོན་འཕགས་པ་ལྷས། འཆི་དང་ཆོས་དང་སྲིད་པ་གཞན། ། སྦྱིན་པའི་སྒྲ་ཡིས་གསལ་བར་བྱེད། ། དེས་ན་བྱང་ཆུབ་སེམས་དཔའ་ལ། །
སྦྱིན་པའི་སྒྲ་ནི་ཤིན་ཏུ་བསྟན། ། ཞེས་སོ། ། དེ་ལྟ་བུའི་སྦྱིན་པ་ལའང་དབྱེ་ན། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་པ་ལྟར་བཞི་ལས། འདིར་དཀོན་མཆོག་གི་རྟེན་བཞེང་བ་དང༌། དེ་ལ་མཆོད་པ་ལ་སོགས་པ་ཟང་ཟིང་གི་སྦྱིན་པ་སྟེ། འདིར་སྦྱིན་པ་ལས་བྱུང་བའི་བསོད་ནམས་གཙོ་ཆེ་བ་སྟེ། དེར་ཡང་ཞིང་དང་བསམ་པ་དང་དངོས་པོ་གསུམ་རྣམ་པར་དག་པའི་སྦྱིན་པ་དེ་སྦྱིན་པ་ཕུན་སུམ་ཚོགས་པ་ཡིན་ཏེ།
གང་ལ་སྦྱིན་པའི་ཞིང་ནི། ཡོན་ཏན་ཞིང་དང་ཕན་ཡོན་ཞིང༌། ། སྡུག་བསྔལ་བ་ལས་དགེ་ཆེན་འབྱུང༌། ། ཞེས་པ་ལྟར་ཞིང་གི་མཆོག་ནི་འཇིག་རྟེན་གསུམ་ན་སྐྱབས་དང་ཡོན་གྱི་གནས་དམ་པ་ནི་དཀོན་མཆོག་གསུམ་དང་མཚུངས་པ་འགའ་ཡང་ཡོད་པ་མ་ཡིན་ཏེ། ཆོས་ཐམས་ཅད་ཀྱི་རྒྱལ་པོའི་མདོ་ལས། ལྷ་དང་བཅས་པའི་འཇིག་རྟེན་ན། ། དཀོན་མཆོག་གསུམ་པོ་མ་གཏོགས་པའི། ། ཡོན་གྱི་གནས་འགའ་ཡོད་མ་ཡིན། ། ཞེས་སོ། ། དེ་གསུམ་གྱི་ནང་ནས་ཀྱང་སངས་རྒྱས་དཀོན་མཆོག་ནི་ཆེས་མཆོག་ཏུ་གྱུར་པའི་སྐྱབས་ཏེ།
སྐྱབས་གཞན་དང་དབྱེར་མེད་ཀྱང་ཡིན་པ་དང༌། གཞན་གཉིས་ཀྱི་འབྱུང་གནས་ཀྱང་ཡིན་པ་དང༌། ཐེག་པ་ཆེན་པོར་ཞུགས་པས་གཏན་གྱི་སྐྱབས་གནས་ཉག་གཅིག་ཉིད་ཡིན་ཏེ། རྒྱུད་བླ་མ་ལས། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཉིད། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས་པའི་ཕྱིར། གཞན་ཡང་དགེ་འདུན་ལ་བསྙེན་བཀུར་བའང་སྦྱིན་པའི་ཞིང་དག་པ་ཡིན་ཏེ།
ཞིང་གི་དམ་པ་ཡོན་ཏན་ཞིང༌། ། དགེ་འདུན་ལ་ཡང་ཕྱག་འཚལ་ལོ་ཞེས་འབྱུང་ངོ༌། ། བསམ་པ་ནི་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་བློས་སྦྱིན་དགོས་སོ། ། དངོས་པོ་ནི། ཆང་དང་དུག་དང་མཚོན་ཆ་ལ་སོགས་པ་སྡིག་པ་དང་མ་འདྲེས་པ། དུས་སུ་སྦྱིན་པ་ལ་སོགས་བཞི་སངས་རྒྱས་ཀྱི་རྒྱུར་བསྔོར་བཏུབ་པ་སྟེ། དུས་སུ་སྦྱིན་དང་འགྱོད་པ་མེད་པ་དང༌། ། ཡིད་འོང་སྦྱིན་དང་རྣམ་སྨིན་མི་རེ་བ། ། ཞེས་སོ། ། དེ་ལྟ་བུའི་དངོས་པོ་དེ་ཆུང་ནའང་བྱང་ཆུབ་ཀྱི་རྒྱུར་འགྱུར་ཏེ།
མེ་ཏོག་གཅིག་ནི་རབ་ཕུལ་བས། ། གང་ཞིག་ངན་འགྲོར་ལྟུང་མི་འགྱུར། ། ཞེས་འབྱུང་བའི་ཕྱིར། ད་ལྟར་གྱི་དགེ་བ་ཙམ་དུ་མ་ཟད། དུས་གསུམ་ཀུན་དུ་སྒོ་གསུམ་དང་རྗེས་སུ་འབྲེལ་བར་རང་ཉིད་ཀྱིས་དགེ་བའི་རྩ་བ་བསགས་པ་དང་གཞན་ལ་གསོག་ཏུ་བཅུག་པ་ཇི་སྙེད་ཅིག་མཆིས་པ་དང༌། གང་དག་ཕྱོགས་བཅུའི་འཇིག་རྟེན་ཁམས་སུ་གང་ཟག་སུ་ཡང་རུང་བ་དག་གིས་དགེ་བའི་རྩ་བ་ཟག་བཅས་དང་ཟག་མེད་ཇི་སྙེད་བསགས་པ་ཐམས་ཅད་ཀྱང་བསྔོར་བཏུབ་སྟེ། ཤིན་ཏུ་རྒྱས་པའི་སྡེ་སྣོད་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། །
ཀུན་ནས་ཀུན་ཀྱང་བཟང་པོར་རེད་གྱུར་ཅིག ། ཅེས་དང༌། གཞན་ཡང༌། ཕྱོགས་བཅུའི་འཇིག་རྟེན་དག་ན་གང་ཡོད་པའི། ། དགེ་བ་དེ་དག་ཡང་ཡང་བསྒྲུབས་པས་ན། ། འགྲོ་བ་ཀུན་ལ་ཕན་དང་བདེ་སེམས་ཀྱིས། ། ཡེ་ཤེས་མཁས་པ་དེ་དག་ཡོངས་སུ་བསྔོ། ། ཞེས་པ་ལྟར་ཏེ། མདོར་ན་སྒོ་གསུམ་གྱིས་མངོན་པར་འདུ་བགྱིས་པའི་བསོད་ནམས་ཀྱི་ཚོགས་ཇི་སྙེད་པ་དག་ནི་རྫོགས་པའི་བྱང་ཆུབ་ཀྱི་ཕྱིར་ཡོངས་སུ་བསྔོ་བར་བྱ་བའི་ཆོས་སོ། ། གཉིས་པ་གང་དུ་བསྔོ་བའི་ཡུལ་ནི།
དགེ་བ་དེ་དག་ཀྱང་སངས་རྒྱས་ཀྱི་ས་ལས་གཞན་པ་འཇིག་རྟེན་པའི་ཆེན་པོ་ཚངས་པ་དང༌། བརྒྱ་བྱིན་དང༌། སྟོང་འཁོར་ལོས་སྒྱུར་བའི་རྒྱལ་པོ་དང༌། ཁམས་ཀྱི་རྒྱལ་ཕྲན་དང༌། འཁོར་དང་ལོངས་སྤྱོད་ཆེན་པོ་དང་ལྡན་པ་ལ་སོགས་པ་འཁོར་བའི་བདེ་འབྲས་སྒྲུབ་པའི་ཆེད་དུ་བསྔོ་བར་བྱ་བ་ནི་མ་ཡིན་ཏེ། དེ་དག་ནི་དངོས་སམ་བརྒྱུད་ནས་སྡུག་བསྔལ་རྒྱུ་དང་བཅས་པ་ལས་མ་བརྒལ་བ་ཡིན་ལ། དགེ་བ་ནི་གཏན་གྱི་འདུན་མ་བསྒྲུབ་པའི་ཕྱིར་བསགས་པ་ཡིན་པས་སོ། ། དེར་མ་ཟད་རང་ཉིད་གཅིག་པུ་སྡུག་བསྔལ་དང་བྲལ་བ་ཙམ་གྱི་འབྲས་བུ་ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོ་བ་ཡང་མ་ཡིན་ཏེ། དེ་དག་ནི་རང་དོན་ཞི་བའི་བདེ་བ་ལྷུར་བྱེད་པས། གཞན་དོན་དུ་རྫོགས་པའི་བྱང་ཆུབ་ཐོབ་པའི་གེགས་སུ་བྱེད་པའི་ཕྱིར་རོ། །
དེ་བས་ན་སྲིད་པ་དང་ཞི་བའི་མཐའ་ལ་མི་གནས་པ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་ས་འབའ་ཞིག་ནི་བསྔོ་བའི་ཡུལ་དུ་གྱུར་པ་ཡིན་ནོ། ། དེ་སྐད་དུ་ཡང་རྒྱལ་བའི་ཡུམ་ལས། དགེ་བའི་རྩ་བ་ཐམས་ཅད་རྣམ་པ་ཐམས་ཅད་མཁྱེན་པ་ཉིད་མ་གཏོགས་པར་ཉན་ཐོས་ཀྱི་སའམ། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པ་ཡིན་ནོ་ཞེས་དང༌། མགོན་པོ་བྱམས་པས་ཀྱང༌། ཁམས་གསུམ་གཏོགས་པ་མ་ཡིན་དང༌། ། ཞེས་བྱ་བ་ལ་སོགས་པ་མང་དུ་འབྱུང་བའི་ཕྱིར་རོ། ། གལ་ཏེ་དེ་ལྟར་ཡིན་དུ་ཆུག་ཀྱང༌། ཚེ་རིང་བ་དང༌། ནད་མེད་པ་དང༌།
དཔལ་འབྱོར་རྒྱས་པ་དང༌། རིགས་བཟང་པོར་སྐྱེ་བ་ལ་སོགས་པ་གནས་སྐབས་ཀྱི་ཕུན་སུམ་ཚོགས་པའི་ཆེད་དུ་བསྔོ་བའང་དངོས་སུ་མཐོང་བ་ཅི་ཞིག་ཅེ་ན། གནས་སྐབས་ཀྱི་ཕུན་སུམ་ཚོགས་པ་འབའ་ཞིག་གི་ཕྱིར་བསྔོ་བ་ནི་དམིགས་པ་དམན་པ་ཡིན་པས་འཇིག་རྟེན་པའི་བསྔོ་བ་ལས་མ་འདས་པའི་ཕྱིར་བསྔོ་ཉེས་པ་ཡིན་ལ། མཐར་ཐུག་གི་འབྲས་བུ་ཐམས་ཅད་མཁྱེན་པའི་ཕྱིར་གཙོ་བོར་དམིགས་ནས། དེ་ཉིད་མངོན་དུ་མ་གྱུར་བར་གྱི་སྐྱེ་བ་དང་ཚེ་རབས་ཐམས་ཅད་དུ་གནས་སྐབས་ཀྱི་འབྲས་བུ་ཕུན་སུམ་ཚོགས་པའི་ཕྱིར་བསྔོ་བ་ནི་མི་འགལ་ཏེ། བྱང་ཆུབ་བསྒྲུབ་པ་ལའང་འགལ་རྐྱེན་མེད་པ་དང༌། མཐུན་རྐྱེན་ཕུན་སུམ་ཚོགས་པ་ནི་ལམ་མྱུར་དུ་མཐར་ཕྱིན་པའི་གྲོགས་སུ་འགྱུར་བའི་ཕྱིར་དང༌། བརྒྱུད་ནས་གཞན་དོན་དུ་འཚང་རྒྱ་བ་སྨོན་ལམ་དང་མཐུན་པའི་ཕྱིར་རོ། ། གསུམ་པ་ཇི་ལྟར་བསྔོ་བ་ལམ་ལ་གཉིས་ལས། དང་པོ་མི་མཐུན་པའི་ཕྱོགས་སྤོང་བར་བསྟན་པ་ནི།
གལ་ཏེ་བསོད་ནམས་བྱས་པ་བསྔོ་བ་ལ་གུས་པ་ལྷུར་བྱེད་ནའང་འཁོར་གསུམ་དུ་དམིགས་པ་མེད་པའི་ཤེས་རབ་ཀྱིས་མ་ཟིན་པའི་བསྔོ་བ་ནི་ཡོངས་སུ་བསྔོ་བར་མི་ཆུད་དེ། དཔེར་ན་སྐྱེས་བུ་གང་ལ་ལ་ཞིག་གིས་ལུས་ཟུངས་བརྟས་པའི་ཆེད་དུ་ཁ་ཟས་རོ་བཟང་པོ་དང་ལྡན་པ་གཡོས་ནའང༌། དུག་དང་སྦགས་ཏེ་ཟོས་པས་ཕན་པར་མི་འགྱུར་བར་ཁོ་ནར་མ་ཟད་ལུས་འཇིག་པའི་རྐྱེན་དུ་འགྱུར་བ་ལྟར། སངས་རྒྱས་ཀྱི་བྱང་ཆུབ་མངོན་པར་འདོད་པས་ཀུན་ནས་བསླངས་ཏེ་བསོད་ནམས་བྱ་བའི་དངོས་པོ་མངོན་པར་འདུས་བྱས་ནས་བསྔོ་བ་ན་འཁོར་གསུམ་དུ་མཚན་མར་འཛིན་པའི་འདུ་ཤེས་ཅན་གྱིས་བསྔོ་བ་བྱས་ན་དེ་ནི་དམིགས་པ་དུག་དང་བཅས་པའི་བསྔོ་བར་འགྱུར་ཏེ། བརྒྱད་སྟོང་པ་ལས། དམིགས་པའི་འདུ་ཤེས་ཅན་ལ་ཡོངས་སུ་བསྔོ་བ་མེད་དེ། དེ་ཅིའི་ཕྱིར་ཞེ་ན། དམིགས་པ་ནི་དུག་དང་བཅས་པའོ་ཞེས་དང༌། སྡུད་པ་ལས་ཀྱང༌། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །
ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། ། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། ། དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། ། ཞེས་གསུངས་པའི་ཕྱིར། གཞན་ཡང་དེ་ལྟ་བུའི་རྣམ་པར་རྟོག་པ་དེ་ནི་ཤེས་བྱའི་སྒྲིབ་པའང་ཡིན་ཏེ། མགོན་པོ་བྱམས་པས། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་སོ། ། དེས་ན་དམིགས་པའི་ཟུག་རྔུ་ཅན་གྱི་བསྔོ་བ་ནི་སྤང་བར་བྱ་བ་ཉིད་དུ་བསྟན་ཏོ། །
གཉིས་པ་མཐུན་པའི་ཕྱོགས་སྒྲུབ་པར་བསྟན་པ་ནི། ཐབས་དང་ཤེས་རབ་ཀྱིས་ཟིན་པའི་བསྔོ་བས་ཡོངས་སུ་བསྔོས་ན་བཟང་པོ་བཞི་དང་ལྡན་པའི་བསྔོ་བར་ཡང་འགྱུར་ཏེ། དམིགས་པ་བཟང་དང་སྟོན་པ་བཟང༌། ། ཐབས་བཟང་བ་དང་ངེས་འབྱུང་དང༌། ། སྤྱོད་པ་བཟང་པོའི་བདག་ཉིད་ཀྱིས། ། ཡང་དག་སྨོན་ལམ་ཡིན་པར་བཤད། ། ཅེས་པ་ལྟར་ཤེས་རབ་ལྟ་བ་བདག་མེད་པས་ཟིན་པ་དང༌། ཐབས་ནི་བྱང་ཆུབ་ཀྱི་སེམས་ཀྱིས་ཟིན་པ་སྟེ། དང་པོ་ནི། དོན་དམ་པར་ཆོས་ཐམས་ཅད་ཀྱི་རང་བཞིན་སྤྲོས་པའི་མཐའ་ཐམས་ཅད་དང་བྲལ་བར་ཤེས་ནས།
འདིར་དངོས་པོ་དང་བསམ་པ་དང་ཡུལ་ཏེ། འཁོར་གསུམ་པོ་ཡོངས་སུ་དག་པའི་ཚུལ་གྱིས་མི་དམིགས་པའི་རྣམ་པ་ཅན་ཏེ། སྡུད་པ་ལས། གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། ། གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། ། ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། ། དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། ། ཞེས་དང༌། མངོན་པར་རྟོགས་པའི་རྒྱན་ལས། དེ་ནི་དམིགས་མེད་རྣམ་པ་ཅན། །
ཕྱིན་ཅི་མ་ལོག་མཚན་ཉིད་དོ། ། ཞེས་འབྱུང་བའི་ཕྱིར་རོ། ། གཉིས་པ་ནི། ཇི་ལྟར་བསྒྲུབས་པའི་དགེ་བ་ཐམས་ཅད་ཀྱང་ནམ་མཁའ་དང་མཉམ་པའི་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་དུ་ཐོབ་པའི་ཕྱིར་ཡོངས་སུ་བསྔོ་སྙམ་པའི་བདུན་པ་དང་མ་བྲལ་བ་སྟེ། སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། ། སེམས་ཅན་ཁོ་ནའི་དོན་གྱི་ཕྱིར། ། ཐམས་ཅད་བྱང་ཆུབ་ཕྱིར་བསྔོའོ། ། དེ་ལྟ་བུའི་བྱང་ཆུབ་སེམས་ཀྱི་སྟོབས་ཀྱིས་ཡོངས་སུ་ཟིན་པའི་བསོད་ནམས་ཀྱི་འབྲས་བུ་ནི་ནམ་ཡང་ཟད་པ་མེད་ཅིང་འཕེལ་བར་འགྱུར་བའི་ཕྱིར་དགེ་བ་གཞན་ཐམས་ཅད་ལས་མཆོག་ཏུ་གྱུར་པ་དཔག་བསམ་གྱི་ཤིང་གི་དཔེས་བསྟན་ཏེ།
ཇི་སྐད་དུ། དགེ་བ་གཞན་ཀུན་ཆུ་ཤིང་བཞིན་དུ་ནི། ། འབྲས་བུ་སྤྱད་པས་ཟད་པར་འགྱུར་བ་ཉིད། ། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། ། འབྲས་བུ་འབྱིན་པས་མི་ཟད་འཕེལ་བར་བྱེད། ། ཅེས་དང༌། སེམས་ཅན་ཚད་མེད་པ་ལ་དམིགས་པས་བསོད་ནམས་ཀྱང་ཚད་མེད་པ་འབྱུང་སྟེ། རིན་ཆེན་འཕྲེང་བ་ལས། སེམས་ཅན་ཁམས་ནི་ཚད་མེད་ལ། ། ཕན་འདོད་དེ་ནི་དེ་འདྲའོ། །
ཞེས་སོ། ། དེས་ན་ཐ་སྙད་ཀུན་རྫོབ་ཏུ་སྒྱུ་མ་མཁན་གྱིས་སྤྲུལ་པའི་སྤྲུལ་པ་ལྟར་སྣང་ཡང་རང་བཞིན་མི་དམིགས་པ་ཉིད་དུ་བསྔོ་བ་སྟེ། མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་གསུངས་པའི་ཕྱིར། དེ་ལྟ་བུའི་ཚུལ་གྱིས་བསྔོ་བ་དེའང༌། སྤྱོད་འཇུག་ལས།
སངས་རྒྱས་བྱང་ཆུབ་སེམས་དཔའ་དག ། ཀུན་དུ་ཐོགས་མེད་གཟིགས་པ་ལྡན། ། དེ་དག་ཀུན་གྱི་སྤྱན་སྔ་ན། ། བདག་ནི་རྟག་པར་གནས་སོ་ཞེས། ། ཞེས་གསུངས་པ་ལྟར་ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ཐམས་ཅད་དཔང་པོར་བཞུགས་ནས་བསྔོ་བ་སྨོན་ལམ་ཇི་ལྟར་བཏབ་པ་དེ་ལྟར་དུ་འགྲུབ་པར་བྱིན་གྱིས་རློབས་པར་མོས་པ་བྱའོ། ། གསུམ་པ་དེ་བྱང་ཆུབ་ཏུ་བསྔོ་བ་ནི། བསོད་ནམས་བྱས་པ་ཐམས་ཅད་བླ་ན་མེད་པའི་བྱང་ཆུབ་ཀྱི་ཕྱིར་ཡོངས་སུ་བསྔོ་བའི་ཚུལ་ཇི་ལྟར་བཤད་པ་དེ་དག་ཐུགས་ལ་བཞག་ནས། ཕུན་སུམ་ཚོགས་པའི་དགེ་འདུན་པ་རྣམས་ཀྱིས་བསྔོ་བ་དང་སྨོན་ལམ་གྱི་མཐུན་འགྱུར་ཐུགས་ལ་འདོགས་པ་ཞུ། ཕྱོགས་བཅུའི་རབ་འབྱམས་མུ་མཐའ་མེད་པའི་ཞིང་ཁམས་སོགས་ནས་དགོངས་སུ་གསོལ་ལོ། ། དེང་འདིར་མཚུངས་པ་མེད་པའི་བསོད་ནམས་ཀྱི་སྟོབས་ཀྱིས་མངོན་པར་མཐོ་བའི་ས་སྐྱོང་བསྟན་པའི་སྦྱིན་བདག་ཆེན་པོ་འདི་ཞེས་བྱ་བས་ལྟ་བུའམ་རྒྱལ་བའི་བསྟན་པ་རིན་པོ་ཆེ་ལ་དད་པའི་ནོར་ཅན་སྦྱིན་པའི་བདག་པོ་འཁོར་དང་བཅས་པས་ལྟ་བུ་སྐབས་སུ་གང་བབས་སྦྱར་ཏེ།
རང་ཉིད་ཀྱིས་མ་ཆགས་པ་དང་ཞེ་སྡང་མེད་པ་དང་གཏི་མུག་མེད་པས་ཀུན་ནས་བསླངས་པའི་དགེ་བའི་རྩ་བ་ཇི་སྙེད་བགྱིས་པ་དང༌། ཁྱད་པར་དེང་འདིར་དཀོན་མཆོག་ལ་མཆོད་པ་འབུལ་བ་དང༌། དགེ་འདུན་ལ་བསྙེན་བཀུར་བགྱིས་པ་ལ་སོགས་པ་ལྟ་བུའམ། ཡང་ན་ ་་་་་རྟེན་བཞེངས་རབ་གནས་ལྟ་བུ་ལ། འཇིག་རྟེན་གྱི་ཁམས་སུ་སྲིད་པ་དང་ཞི་བའི་དགེ་ལེགས་རྒྱ་ཆེན་པོ་འབྱུང་བའི་ཕྱིར་དང༌། རང་གཞན་གྱི་རྒྱུད་ལ་བསོད་ནམས་ཀྱི་ཚོགས་རྒྱ་ཆེན་པོ་བསྐྲུན་པའི་ཕྱིར་དཀོན་མཆོག་གསུམ་གྱི་རྟེན་བཞེངས་ཏེ་རབ་ཏུ་གནས་པའི་ཆོ་ག་དང་བཅས་པ་བགྱིས་ཏེ་དེ་དག་གི་ཆེད་དུ་རྒྱུ་སྦྱོར་བ། བྱ་བ་བྱེད་པ། ལག་ཏུ་ལེན་པ་དང་བཅས་པ་རྣམས་ཀྱི་རྒྱུད་ལ་དགེ་བའི་རྩ་བ་ཇི་སྙེད་མཆིས་པ་དང༌། གཞན་ཡང་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་རྩ་བ་ཇི་སྙེད་མཆིས་པ་ཐམས་ཅད་དང༌། བདག་ཅག་རྣམས་ཀྱིས་རྒྱལ་བའི་གསུང་རབ་རྒྱ་མཚོའི་སྙིང་པོ།
རྣལ་ ་་་་་སྒྲུབ་མཆོད་ཀྱི་ཆོ་ག་ལྟ་བུ་ལ། འབྱོར་ཆེན་པོ་བླ་ན་མེད་པའི་རྒྱུད་ཀྱི་རྒྱལ་པོའི་རྩ་བ་དང་བཤད་པའི་རྒྱུད་ཀྱིས་ངེས་པར་བསྟན་པའི་དཔལ་ཀྱེ་རྡོ་རྗེའམ། དུས་ཀྱི་འཁོར་ལོའམ། འཁོར་ལོ་སྡོམ་པའམ། གསང་འདུས་པ་སོགས་གང་ཡིན་གྱི་སྐབས་དང་སྦྱར་ཏེ་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང༌། འཇུག་ཅིང་དབང་བླང་བ་ལྟ་བུའམ། ཡང་ན། དབང་ ་་་་་དེ་དང་འབྲེལ་བའི་རབ་གནས་ལྟ་བུ་ལ། བླང་བ་སྔོན་དུ་འགྲོ་བའི་རབ་ཏུ་གནས་པའི་ཆོ་ག་བགྱིས་པ་ལ་སོགས་པའི་དགེ་བའི་རྩ་བ་ལྟ་བུ་སྐབས་སུ་གང་བབ་བརྗོད་ལ། གང་དག་ཕྱོགས་བཅུའི་འཇིག་རྟེན་གྱི་ཁམས་ན་འཁོར་བ་དང་མྱ་ངན་ལས་འདས་པའི་དགེ་བའི་རྩ་བ་ཇི་སྙེད་ཅིག་མཆིས་པ་དེ་དག་ཐམས་ཅད་ཕྱོགས་གཅིག་ཏུ་བསྡོམས་པའི་མཐུ་དང་ནུས་པ་ལ་བརྟེན་ནས་ཕན་པ་དང་བདེ་བ་མ་ལུས་པའི་འབྱུང་གནས་གཅིག་པུར་གྱུར་པ།
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་སེང་གེའི་བདག་རྐྱེན་ལས་བྱུང་བའི་ལུང་དང་རྟོགས་པས་བསྡུས་པའི་བསྟན་པ་རིན་པོ་ཆེ་འདི་ཉིད་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག བསྟན་འཛིན་གྱི་སྐྱེས་བུ་རྒྱ་གར་འཕགས་པའི་ཡུལ་དུ་བྱོན་པ་དཔལ་མགོན་འཕགས་པ་ཀླུ་སྒྲུབ་ཡབ་སྲས་ལ་སོགས་པ་རྒྱན་དྲུག་དང་མཆོག་གཉིས་སུ་གྲགས་པ་དང༌། སློབ་དཔོན་ཙནྡྲ་གོ་མི་དང་མ་ཏི་ཙི་ཏྲ་དང་ཤཱནྟ་དེ་བ་དང་པཎ་ཆེན་ཨ་བྷ་ཡ་ཀ་ར་ལ་སོགས་པ་སྟེ། མདོར་ན་མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་ཐོབ་སྟེ། ། དེ་བས་གཞན་དག་ཚར་གཅད་རྗེས་སུ་གཟུང་ཕྱིར་དང༌། ། རང་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་གསུངས་པ་ལྟར་ཐམས་ཅད་མཁྱེན་པའི་རྒྱུར་གྱུར་པ་གཞན་རྗེས་སུ་འཛིན་པར་བྱེད་པ་བཟོ་དང་གསོ་བ་རིག་པ། ལོག་རྟོགས་ཚར་གཅོད་པར་བྱེད་པ་སྒྲ་དང་ཚད་མ་རིག་པ།
ཀུན་ཤེས་པར་བྱེད་པ་ནང་རིག་པ་སྡེ་སྣོད་གསུམ་དང་རྒྱུད་སྡེ་བཞི་སྟེ་ཤེས་བྱ་ཐམས་ཅད་ཀྱི་གཞུང་གི་བཞེད་པ་ཕྱིན་ཅི་མ་ལོག་པར་གསལ་བར་སྟོན་ཅིང༌། ཁྱད་པར་ནང་རིག་པ་ཀུན་གྱི་རྒྱ་ཆེན་སྤྱོད་པའི་གཞུང་དང༌། ཟབ་མོ་ལྟ་བའི་གཞུང་དང༌། བསྒོམ་པ་ཉམས་ལེན་གྱི་གཞུང་དོན་མཐའ་དག་གི་སྣང་བྱེད་དུ་གྱུར་པའི་མཁས་གྲུབ་ཀྱི་དབང་པོ་ཇི་སྙེད་བྱོན་པ་རྣམས་དང༌། བསིལ་ལྡན་ཁ་བའི་ལྗོངས་ཀྱི་ལྷ་ལམ་ངོས་སུ་སྤྲུལ་པའི་རྒྱལ་བློན་བྱང་ཆུབ་སེམས་དཔའ་རྣམས་ཀྱིས་ཐུགས་བསྐྱེད་ཚད་མེད་པའི་ཤིང་རྟས་ལེགས་པར་དྲངས་པའི་མཁན་པོ་ཆེན་པོ་ཞི་བ་འཚོ་དང༌། ཀ་མ་ལ་ཤཱི་ལ་ལ་སོགས་པ་སྔ་ན་མེད་པའི་དམ་པ་ཆོས་ཀྱི་ཉིན་མོར་བྱེད་པའི་ནོར་བུའི་འོད་ཟེར་བྱེ་བས། མཐའ་འཁོབ་ཀྱི་མུན་པ་སྟུག་པོ་མཐར་བྱེད་པའི་གནས་ལྔ་རིག་པའི་མ་ཧཱ་པཎྜི་ཏ་དང་གྲུབ་བརྙེས་ཀྱི་སྐྱེས་བུ་གང་དག་བྱོན་པ་རྣམས་དང༌། འཇམ་པའི་དབྱངས་ཀྱི་རྣམ་པར་འཕྲུལ་པ་ཐུ་མི་སཾ་བྷོ་ཊ་ལ་སོགས་པ་སྐད་གཉིས་སྨྲ་བའི་དབང་པོ་ཇི་སྙེད་ཅིག་བྱོན་པ་རྣམས་དང༌། བསྟན་པ་ཕྱི་དར་གྱི་སྐབས་སུ་བྱོན་པ་རྒྱལ་བའི་སྲས་པོ་དཔལ་ལྡན་ཨ་ཏི་ཤ་དང༌། པཎ་ཆེན་ག་ཡ་དྷ་ར་དང་ཤཱཀྱ་ཤྲཱི་ལ་སོགས་པ་གནས་ལྔ་རིག་པའི་གཞུང་ལུགས་ཕྱོགས་བྲལ་དུ་གསལ་བར་བྱེད་པའི་མ་ཧཱ་པཎྜི་ཏ་ཉི་ཟླ་ལྟར་གྲགས་པ་ཇི་སྙེད་བྱོན་པ་རྣམས་དང༌།
བོད་ཡུལ་གྱི་ལོ་ཙཱ་བ་ཆེན་པོ་རིན་ཆེན་བཟང་པོ་དང༌། ནག་ཚོ་ཚུལ་ཁྲིམས་རྒྱལ་བ། འབྲོག་མི་ལོ་ཙཱ་བ་ལ་སོགས་པ་འཇིག་རྟེན་གྱི་མིག་ཏུ་གྱུར་པ་བགྲང་དུ་མེད་པར་བྱོན་པ་རྣམས་དང༌། ཁྱད་པར་འཛམ་གླིང་བྱང་ཕྱོགས་ཀྱི་ནོར་ལྡན་བརྟན་མའི་དཀྱིལ་འཁོར་འདི་ན་མདོ་སྔགས་བསྟན་པའི་བཞེད་པ་མཐའ་དག་ཚུལ་བཞིན་དུ་མཁྱེན་ཅིང་ལུང་དང་རིགས་པ་མན་ངག་གི་ལམ་ནས་ལེགས་པར་འཆད་པ་ལ་བསྙེངས་པ་དང་བྲལ་བའི་ཡོན་ཏན་དང་ཐུགས་རྗེར་ལྡན་པ། སྤྱན་རས་གཟིགས་དབང་སྤྲུལ་པའི་ཟློས་གར་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་པ་ཡབ་སྲས་ཁུ་དབོན་བརྒྱུད་པར་བཅས་པ་རྣམས་དང༌། ཀུན་མཁྱེན་ཉི་མའི་རྩ་ལག་ཆེན་པོ་རང་གིས་ལེགས་པར་བཞག་པའི་བསྟན་པ་ལ་མཁས་པའི་བྱ་བ་ཡང་དག་པར་བགྱིད་པར་འགྱུར་བར་དྲི་མ་མེད་པའི་མདོ་སྡེའི་ལུང་གིས་བསྟན་པ། རྡོ་རྗེ་འཆང་ཀུན་དགའ་བཟང་པོ་ཞེས་མཚན་གྱི་གླིང་བུ་རྣ་བའི་དབང་པོའི་སྣོད་དུ་ལྷུང་བ་ཙམ་གྱིས་ཀྱང་ངན་འགྲོ་དང་སྐྱེ་བ་དམན་པའི་གནས་ལས་གདོན་པར་ནུས་པའི་ཡོན་ཏན་དང་ལྡན་པ་གང་དེ་ཡབ་སྲས་གདན་རབས་རིམ་པར་བྱོན་པ་རྣམས་ཀྱིས། སྟོབས་བཅུ་མངའ་བ་སྲས་དང་བཅས་པའི་ལུགས་མཆོག་དམ་པའི་ཆོས་ཚུལ་ཇི་སྙེད་མཁས་པའི་ཕྲིན་ལས་གསུམ་གྱིས་དར་རྒྱས་སུ་བྱས་ནས་གོང་མ་ཆོས་ཀྱི་དབྱིངས་སུ་ཐུགས་མཉམ་པར་བཞག་པའི་ཚུལ་བསྟན་པ་རྣམས་ཀྱི་ཐུགས་ཀྱི་དགོངས་པ་ཁྱད་པར་ཅན་གོང་ནས་གོང་དུ་ཡོངས་སུ་རྫོགས་པར་གྱུར་ཅིག ཅེས་པ་ཙམ་མམ། གལ་ཏེ་ས་ཕྱོགས་གང་དང་གང་ཡིན་པ་དེར་སྐུ་དྲིན་ཆེ་བའི་བླ་མ་དང་ཡུལ་བདག་སོགས་ཀྱི་དམིགས་བསལ་བརྗོད་པར་སྤྲོ་བའི་ཚེ།
སྡེ་དགེ་ས་སྐྱོང་ཆེན་པོས་བསྲུངས་པའི་ས་ཕྱོགས་ལྟ་བུ་ལ་དཔེར་མཚོན་ན། སྔར་གྱི་ཐུགས་མཉམ་པར་བཞག་པའི་ཚུལ་བསྟན་པ་ཞེས་པའི་རྗེས་ཐོགས་སུ། རྣམས་དང༌། བྱེ་བྲག་ཏུ་སྡེ་བཞི་དགེ་བཅུའི་དཔལ་གྱིས་མངོན་པར་མཐོ་བའི་ལྗོངས་ཀྱི་དཀྱིལ་འཁོར་འདིར། བཀྲ་ཤིས་རྟགས་ཀྱིས་མཚན་པའི་ཞབས་ཀྱིས་མངོན་པར་བཅགས་ཤིང༌། མདོ་སྔགས་དམ་པའི་ཆོས་ཀྱི་འོད་སྣང་ཆེན་པོ་འགྱེད་པར་བྱེད་པའི་སྐྱེས་མཆོག་ཤར་ཆེན་བྱམས་པ་ཀུན་དགའ་བཀྲ་ཤིས། འཇམ་མགོན་དཔལ་མཆོག་རྒྱལ་མཚན། མཁས་གྲུབ་སངས་རྒྱས་ཕུན་ཚོགས། འཇམ་མགོན་བཀྲ་ཤིས་ལྷུན་གྲུབ། ཚད་མེད་ཐུགས་རྗེའི་གཏེར་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དང༌།
རྒྱ་ཆེན་ཆོས་ཀྱི་སྤྱན་ལྡན་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པ་ལ་སོགས་པ་གོང་མ་ཆོས་ཀྱི་དབྱིངས་སུ་ཐུགས་མཉམ་པར་བཞག་པའི་ཚུལ་བསྟན་པ་རྣམས་དང༌། དེ་དག་གི་སྐབས་ཀྱི་བསྟན་པའི་སྦྱིན་བདག་ཆེན་པོ་སྡེ་དགེ་ས་སྐྱོང་རྒྱལ་བའི་བསྟན་པ་རིན་པོ་ཆེ་ལ་གུས་ཤིང་འཛིན་སྐྱོང་སྤེལ་གསུམ་གྱི་བྱ་བ་བྱས་པ་རྣམས་དང་བཅས་པའི་ཟག་པ་མེད་པའི་ཐུགས་ཀྱི་དགོངས་པ་ཁྱད་པར་ཅན་གོང་ནས་གོང་དུ་ཡོངས་སུ་རྫོགས་པར་གྱུར་ཅིག་ཅེས་པ་ལྟ་བུ་སྦྱར། ད་ལྟར་ཞལ་བཞུགས་ཤིང་སངས་རྒྱས་ཀྱི་བསྟན་པ་རིན་པོ་ཆེ་འཆད་རྩོད་རྩོམ་གསུམ་གྱི་སྒོ་ནས་དར་ཞིང་རྒྱས་པར་བྱེད་པའི་བསྟན་འཛིན་གྱི་སྐྱེས་བུ་ཆེན་པོ་ལྷར་བཅས་སྐྱེ་དགུའི་སྐྱབས་མཆོག་དཔལ་ས་སྐྱ་པ་ཆེན་པོ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པ་དང༌། སྐྱེ་འགྲོ་རྒྱ་མཚོ་མཁྱེན་བརྩེ་ནུས་པའི་གདུགས་དཀར་གཅིག་གི་གྲིབ་མས་སྐྱོང་ཞིང༌། བྱང་ཆུབ་སྙིང་པོའི་ས་བོན་རྨ་མེད་པར་འདེབས་པའི་མཁན་པོ་ཆེན་པོ་རིན་ཆེན་མི་འགྱུར་བསྟན་པའི་རྒྱལ་མཚན་དཔལ་བཟང་པོ་ལ་སོགས་པ་ད་ལྟར་གང་དག་འཚོ་གཞེས་སུ་བཞུགས་པའི་བསྟན་པའི་སྣང་བྱེད་ཆེན་པོ་རྣམས་ཀྱང་སྐུ་ཁམས་བཟང་ཞིང་སྐུ་ཚེ་རིང་བར་གྱུར་ཅིག འདིར་ཡང་དམིགས་བསལ་དགོས་ཚེ་དཔེར་ན། བསྟན་པའི་སྣང་བྱེད་ཆེན་པོ་ཞེས་པའི་རྗེས་ཐོགས་སུ་ཀུན་མཁྱེན་བུ་རམ་ཤིང་པ་རྒྱལ་ཚབ་ཆེན་པོར་བཅས་པའི་བསྟན་པ་རིན་པོ་ཆེ་བླ་ནས་བླར་འདེགས་པའི་སྙིང་སྟོབས་ཀྱི་རི་བོ་རབ་ཏུ་བརླིང་ཞིང༌། སྐྱེ་འགྲོ་རྒྱ་མཚོ་ཕན་བདེར་འགོད་པའི་ཐུགས་བསྐྱེད་རྨད་དུ་བྱུང་བ། རྒྱལ་བའི་སྲས་པོ་ས་སྐྱོང་བླ་མ་ཆེན་པོ་བློ་གྲོས་རྒྱ་མཚོ་པ་ལ་སོགས་པ་བསྟན་པའི་སྦྱིན་བདག་ཆེན་པོ་རྣམས་ཀྱང་སྐུ་ཁམས་བཟང་ཞིང་སྐུ་ཚེ་རིང་བར་གྱུར་ཅིག ཅེས་སྦྱར་རོ། །
རྣམ་པར་དཀར་བའི་ཕྲིན་ལས་དང་འགྲོ་དོན་ཐམས་ཅད་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཇི་ལྟར་བཞེད་པའི་དོན་ཐམས་ཅད་ཆོས་དང་མཐུན་པ་ཡིད་བཞིན་དུ་འགྲུབ་པར་གྱུར་ཅིག ཕྱོགས་བཅུའི་དགེ་འདུན་གྱི་སྡེ་འཕེལ་ཞིང་ཆོས་སྤྱོད་བཅུའི་སྒྲུབ་པ་ཉམས་ལེན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག དེ་དག་གི་ཐུགས་རྗེ་དང་བྱིན་རླབས་ལ་བརྟེན་ནས་ས་ཕྱོགས་འདི་ཉིད་ཀྱིས་ཐོག་དྲངས་ཡངས་པའི་རྒྱལ་ཁམས་ཐམས་ཅད་དུ་ཆར་ཆུ་དུས་སུ་འབབ་པར་གྱུར་ཅིག ལོ་ཕྱུགས་ཐམས་ཅད་རྟག་ཏུ་ལེགས་པར་གྱུར་ཅིག མི་ནད་དང་ཕྱུགས་ནད་ཐམས་ཅད་རྟག་ཏུ་རྒྱུན་ཆད་པར་གྱུར་ཅིག དུས་ཀྱི་འཁྲུག་པ་ཐམས་ཅད་ཉེ་བར་ཞི་བར་གྱུར་ཅིག མཚོན་གྱི་བསྐལ་བ་ཐམས་ཅད་ཉེ་བར་ཞི་བར་གྱུར་ཅིག མུ་གེའི་བསྐལ་པ་ཐམས་ཅད་ཉེ་བར་ཞི་བར་གྱུར་ཅིག སེམས་ཅན་ཐམས་ཅད་རང་རང་གི་རྫས་དང༌།
ལོངས་སྤྱོད་དང་དབང་ཕྱུག་དག་གིས་ཆོག་ཤེས་པར་གྱུར་ཅིག ཕན་ཚུན་ཕ་མ་ལྟར་དུ་བྱམས་པ་ཆེན་པོ་ལ་གནས་པར་གྱུར་ཅིག སྦྱིན་པའི་བདག་པོ་འདི་ཞེས་བགྱི་བ་འཁོར་བ་དང་བཅས་པའི་གནས་སྐབས་ཀྱི་འགལ་རྐྱེན་བར་དུ་གཅོད་པ་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་གྱུར་ཅིག རླུང་མཁྲིས་བད་ཀན་འདུས་པ་ལ་སོགས་པའི་ནད་ཐམས་ཅད་ཉེ་བར་ཞི་བར་གྱུར་ཅིག གདོན་བགེགས་དང་འབྱུང་པོ་ལ་སོགས་པའི་གནོད་པ་ཐམས་ཅད་ཉེ་བར་ཞི་བར་གྱུར་ཅིག རྨི་ལམ་ངན་པ་དང་མཚན་མ་ངན་པ་ཐམས་ཅད་ཉེ་བར་ཞི་བར་གྱུར་ཅིག གཞན་གྱི་རིག་སྔགས་དང་རྦོད་གཏོང་དང་བྱད་ཁ་དང་འཁྲུལ་འཁོར་གྱི་གནོད་པ་ཐམས་ཅད་ཉེ་བར་ཞི་བར་གྱུར་ཅིག མོ་ངན་པ་དང་རྩིས་ངན་པ་དང་ཕྱོགས་ངན་པ་ཐམས་ཅད་ཉེ་བར་ཞི་བར་གྱུར་ཅིག སྟེང་གདོན་གཟའ་དང་དྲང་སྲོང་གི་གནོད་པ། འོག་གདོན་ཀླུ་དང་ས་བདག་གི་གནོད་པ།
བར་གདོན་བཙན་དང་དམུའི་གནོད་པ་ཐམས་ཅད་ཉེ་བར་ཞི་བར་གྱུར་ཅིག མཐུན་པའི་རྐྱེན་ཚེ་དང་བསོད་ནམས་དང་དཔལ་དང་འབྱོར་པ་དང་དབང་ཕྱུག་དང་སྙན་པ་དང་གྲགས་པ་དང་འཁོར་དང་ལོངས་སྤྱོད་ལ་སོགས་པ་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ཇི་ལྟར་བསམ་པའི་དོན་ཐམས་ཅད་ཆོས་དང་མཐུན་པ་ཡིད་བཞིན་དུ་འགྲུབ་པར་གྱུར་ཅིག མཐར་ཐུག་གི་འབྲས་བུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག དེ་ལྟ་བུའི་གོ་འཕང་མ་ཐོབ་ཀྱི་བར་གྱི་ཚེ་རབས་ཐམས་ཅད་དུ་ཡང༌། འགྲོ་བའི་སྡུག་བསྔལ་སོགས། ཕན་བདེ་འབྱུང་བའི་སོགས། ཆོས་རྔ་ཆེན་པོ་སོགས། གཙུག་ལག་ཁང་རྣམས་སོགས། ལྷ་ཡང་དུས་སུ་སོགས།
རྒྱལ་པོ་སྦྱིན་བདག་སོགས། འཇིག་རྟེན་བདེ་ཞིང་སོགས། སྦྱིན་བདག་འཁོར་དང་བཅས་པ་སོགས། མགྲོན་པོ་དག་ནི་སོགས། སེམས་ཅན་ནད་ལ་སོགས། སྨན་རྣམས་མཐུ་དང་སོགས། དགེ་བ་འདི་ཡིས་སོགས། སངས་རྒྱས་སྐུ་གསུམ་སོགས། བསྟན་པའི་བདག་པོ་སོགས། འགྲོ་བའི་བླ་མ་སོགས།
རབ་འབྱམས་ཕྱོགས་བཅུའི་སོགས། མི་འགྱུར་ལྷུན་པོ་སོགས། ཉིན་མོ་བདེ་ལེགས་སོགས་སོ། ། ཞེས་པ་ལྟ་བུའི་སྐབས་སུ་གང་བབ་ཀྱི་འབྱིན་འཇུག་ཤེས་པར་བྱས་ཏེ་བརྗོད་པར་བྱའོ། ། གལ་ཏེ་ཡོན་བཤད་མེད་པའི་བསྔོ་བ་རྒྱས་ཙམ་བྱེད་པར་སྤྲོ་ནའང༌། དེང་འདིར་མཚུངས་པ་མེད་པའི་བསོད་ནམས་ཕུན་སུམ་ཚོགས་པ་དང་ལྡན་པ་བསྟན་པའི་སྦྱིན་བདག་གམ་དད་ལྡན་གྱི་སྦྱིན་བདག་གང་ཡིན་པ་དེས་དགེ་བའི་རྩ་བ་གང་བསྐྲུན་པ་ལ་རྒྱུ་སྦྱོར་བ་སོགས་ནས། དགེ་བའི་རྩ་བ་བྱང་ཆུབ་ཏུ་ཡོངས་སུ་བསྔོ་བར་བྱ་དགོས་པས། དེ་དག་ཐུགས་ལ་བཞག་ནས། ཕུན་སུམ་ཚོགས་པའི་དགེ་འདུན་པ་རྣམས་ཀྱིས་བསྔོ་བ་དང་སྨོན་ལམ་གྱི་མཐུན་འགྱུར་ཐུགས་ལ་འདོགས་པ་ཞུ་ཞེས་སོགས་སྦྲེལ་ལོ། ། འདིར་སྨྲས་པ།
དགེ་བའི་རྩ་བ་གཞན་དོན་བྱང་ཆུབ་རྒྱུར། ། ཡོངས་བསྔོ་ལེགས་གསུངས་སྙིང་པོ་ལན་གཅིག་ཙམ། ། སྒྲ་འཛིན་བཅུད་དུ་ལྷུང་བ་དེ་སླན་ཆད། ། འཁོར་གསུམ་རྟོག་པའི་བསྔོ་བར་གུས་པ་ལྷོད། ། སྨྲས་དགུ་འགྲུབ་པའི་ངག་གི་མཚོན་རྣོན་དེ། ། གྲུབ་པའི་གོ་སར་སོན་པ་མིན་ཡང་དེང༌། ། བྱང་ཆེན་སྒྲུབ་ལ་མི་མཐུན་མེད་པའི་གནས། ། སྨོན་ལམ་བྲག་ཅའི་སྒྲ་དབྱངས་སུ་ཞིག་འགོག ། ལེགས་བྱས་རོ་བརྒྱ་ལྡན་པའི་བཟའ་བཏུང་ལ། ། ཀུན་རྟོག་སྒྲིབ་པའི་འཆི་བྱེད་ཀྱིས་སྦགས་པའི། །
བསྔོ་བས་རྣམ་གྲོལ་སྲོག་ལ་མི་འཚེ་ན། ། ཡོངས་བསྔོ་འདོམས་པ་རྫོགས་སངས་རྒྱས་དེ་ནོངས། ། བསོད་ནམས་སྙེ་མ་སྨིན་ཕྱིར་བསྔོ་བ་ལས། ། བརྩམས་པའི་འབེལ་གཏམ་ཡལ་ག་ལ་ཆགས་པའི། ། མང་ཐོས་གཞན་བསོད་དགྱེས་པའི་རྐང་པས་འཐུང༌། ། རྒྱལ་བསྟན་དགའ་ཚལ་མཛེས་པའི་རྒྱན་གྱུར་ཅིག ། རྣམ་དཀར་དགེ་བས་ཡང་སྲིད་ཀུན་དུ་བདག ། རྒྱལ་བའི་གསུང་དོན་ལེགས་བཟུང་རང་གཞན་གྱིས། ། ལེགས་བྱས་ལྕགས་ཀྱི་དངོས་ཀུན་དོན་གཉིས་མཐར། ། ཕྱིན་པའི་མདོག་བཟང་ཁམས་སུ་བསྒྱུར་བར་ཤོག །
ཅེས་དགེ་བའི་རྩ་བ་ཐམས་ཅད་བྱང་ཆུབ་ཀྱི་ཁམས་སུ་བསྔོ་བ་ཡོན་བཤད་དང་བཅས་པའི་བརྗོད་པ་ཡོངས་འདུའི་སྙེ་མ་ཞེས་བྱ་བ་འདི་ནི། སྐུ་དབོན་རིན་པོ་ཆེ་ཆོས་ཀྱི་སྤྱན་ཡངས་བསོད་ནམས་མཆོག་གྲུབ་པ་དང་དུས་འཁོར་བླ་མ་མཁས་བཙུན་ཀུན་དགའ་ཕུན་ཚོགས་པ་དག་ནས། སྒྲུབ་མཆོད་ཆེན་པོ་སོགས་ཀྱི་སྐབས་སུ་ཡོན་བཤད་དང་སྤྱི་བསྔོ་བྱ་བའི་གླེང་བ་འདྲི་དགོས་པར་གསུང་བསྐུལ་རྣ་བའི་བཅུད་དུ་སིམ་ལྟར། སྔ་ཕྱིར་བྲིས་པ་རྣམས་ཕྱོགས་གཅིག་བསྡེབས་པ་འདི་ནི། འབྱུང་འགྱུར་གྱི་ཡོན་ཏན་སྨོན་པའི་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེའམ་བནྡེ་ཚུལ་ཁྲིམས་རིན་ཆེན་དུ་བོད་པས། ལྷུན་གྲུབ་སྟེང་གི་རྒྱལ་ཁབ་ཀྱི་བ་གམ་གསུམ་པར་བྲིས་པ་དགེ་ལེགས་ཐམས་ཅད་འཕེལ་བར་གྱུར་ཅིག སརྦ་མངྒ་ལཾ་བྷ་ཝ་ཏུ།། །། ༈ དགེ་བའི་རྩ་བ་ཐམས་ཅད་བླ་ན་མེད་པའི་བྱང་ཆུབ་ཏུ་བསྔོ་བའི་ངག་འདོན་འགྲོ་དྲུག་ཐར་པར་འཁྲིད་པའི་ཕོ་ཉ་ཞེས་བྱ་བ་བཞུགས་སོ།། ༄༅། །སིདྡྷིརྦྷ་ཝ་ཏུ། དགེ་བའི་རྩ་བ་ཐམས་ཅད་གཞན་དོན་དུ། །
རྣམ་པ་ཐམས་ཅད་མཁྱེན་པའི་རྒྱུར་བསྔོས་པས། ། དེ་སྲིད་ལེགས་བྱས་ཆུ་གཏེར་འཕེལ་བྱེད་པ། ། ཡོངས་བསྔོ་སྒྱུ་མའི་ཟླ་བ་འདིར་སྤེལ་ལོ། ། དེའང་གཤིན་དོན་དུ་དགེ་བའི་རྩ་བ་ཡོངས་སུ་བསྔོ་བར་འདོད་པས་འདི་སྐད་ཅེས་བརྗོད་དོ། ། ཕྱོགས་བཅུ་རབ་འབྱམས་མུ་མཐའ་མེད་པའི་ཞིང་ཁམས་ན་གང་དག་བྱོན་པ་དང་མ་བྱོན་པ་དང་ད་ལྟར་བཞུགས་པའི་བདེ་བར་གཤེགས་པའི་དབང་པོ་སྲས་དང་སློབ་མར་བཅས་པའི་ཚོགས་དང༌། བདེ་བ་ཅན་གྱི་ཞིང་གི་མགོན་པོ་སངས་རྒྱས་འོད་དཔག་ཏུ་མེད་པ་དང༌། རྒྱལ་བ་ཀུན་གྱི་ཐུགས་རྗེའི་སྒྱུ་འཕྲུལ་བྱེ་བྲག་བོད་ཡུལ་ཁ་བའི་ལྗོངས་ཀྱི་སྐྱེ་འགྲོ་ཐམས་ཅད་ལ་བུ་གཅིག་པུ་ལྟར་བརྩེ་བའི་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་དང༌། སེམས་ཅན་ཐམས་ཅད་འཁོར་བ་དང་ངན་སོང་གི་འཇིགས་པ་ལས་སྐྱོབ་པའི་ཐུགས་རྗེ་མྱུར་མ་དཔའ་མོ་རྗེ་བཙུན་སྒྲོལ་མ་དང༌། བཀའ་སྡོད་དམ་པ་ཆོས་སྐྱོང་བའི་སྲུང་མ་འཁོར་དང་བཅས་པ་ཐམས་ཅད་དམིགས་ཡུལ་རྣམས་ཀྱིས་ཐོག་དྲངས་པའི་བདག་གཞན་སེམས་ཅན་ཐམས་ཅད་ལ་དགོངས་སུ་གསོལ་ལོ། ། འདིར་སྦྱིན་པའི་བདག་པོ་ཨ་གདོན་གྱི་ ་་་་་ཆེ་གེ་མོའི།
ལུས་རྟེན་བསྐྱེད་པར་དྲིན་དུ་ཆེ་བའི་ཚེ་ལས་འདས་པ་ཕ་ཟོན་ཐར། བསྡུ་ན་ཕ་མས་ཐོག་དྲངས།་་་་་ མ་བོ་ཆུང་མ། ཁུ་བོ་བནྡེ་ཨ་ཁོ་སྐྱབས། ནུ་བོ་ཨ་ལྷུག ཨ་ནེ་ཨ་སྒྲོན་མ། ཡང་ཉ་ཕྲུག་མ། སྲུ་མོ་འགུ་སྒྲོན་མ། ཨ་མེས་ཁྱི་ལོད། ཨ་བྱི་བོ་སྒྲོན་མ།
ཡང་མེས་གསེར་བཞུད་མ། ཡང་ཕྱི་བོ་འུག་མ་རྣམས་དང༌། དེང་དུས་ཀྱི་ཚེ་ལས་འདས་པ་ ་་་་་ཆེ་གེ་མོས། ཨ་དགྱེས་གཙོར་བྱས་པའི་ཁང་གསར་ཁྱིམ་གྱི་ཚེ་འདས་ཐམས་ཅད་དང༌། གཞན་ཡང་ཕན་ཚུན་ཕན་འདོགས་ཀྱི་རེ་བ་ཅན། གནོད་པའི་ཞེ་འཁོན་ཅན་སོགས་ཚེ་རབས་ཐོག་མ་མེད་པ་ནས་ཕན་གནོད་ལས་ཀྱི་འབྲེལ་ཐོགས་ཇི་སྙེད་ཅིག་མཆིས་པ་རྣམས། རང་ཉིད་ཀྱིས་མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པས་ཀུན་ནས་བསླངས་པའི་དགེ་བའི་རྩ་བ་ཇི་སྙེད་ཡོད་པ་དང༌། བྱེ་བྲག་ཏུ་སྦྱིན་པའི་བདག་པོ་ཨ་གདོན་ཞེས་བྱ་བས།
དམིགས་ཡུལ་ཚེ་ལས་འདས་པ་དེ་རྣམས་ཀྱི་ཆེད་དུ་དམིགས་ཏེ། དཀོན་མཆོག་ལ་མཆོད་པ་ཕུལ་བ། དགེ་འདུན་ལ་བསྙེན་བཀུར་བགྱིས་པ། བཀྲེས་ཕོངས་ལ་སྦྱིན་པ་བྱིན་པ་ལ་སོགས་པ་དགེ་བའི་རྩ་བ་ཇི་སྙེད་བགྱིས་པས་ཉེ་བར་མཚོན་ཏེ། གང་དག་ཕྱོགས་བཅུའི་འཇིག་རྟེན་ཁམས་ཀྱི་སོ་སོའི་སྐྱེ་བོ་རྣམས་དང༌། བསྟན་པ་རིན་པོ་ཆེའི་སྒོར་འཇུག་པ་དང༌། ཞུགས་པ་དང༌། གནས་པ་དང༌། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང༌། དེ་བཞིན་གཤེགས་པ་སྟེ།
མདོར་ན་འཁོར་བ་དང་མྱ་ངན་ལས་འདས་པས་བསྡུས་པ་ཐམས་ཅད་ཀྱིས་དུས་གསུམ་དུ་བསགས་ཤིང༌། སྒོ་གསུམ་དང་རྗེས་སུ་འབྲེལ་བའི་དགེ་བའི་རྩ་བ་ཇི་སྙེད་བསགས་པ་ཐམས་ཅད་གཅིག་ཏུ་བསྡོམས་པའི་མཐུ་དང་ནུས་པ་ཐམས་ཅད་དམིགས་ཡུལ་མིང་ནས་སྨོས་པ་དང༌། མ་སྨོས་པའི་ཚེ་དུས་ལས་འདས་པ་ཕོ་མོ་དེ་དག་ཐམས་ཅད་ཀྱི་ཕྱི་བཞིན་དུ་འབྲང་ཞིང་ཕྱི་བཞིན་དུ་རྗེས་སུ་འཇུག་པར་གྱུར་ཅིག དེ་ལྟར་ཞུགས་པའི་མཐུ་དང་ནུས་པ་ལ་བརྟེན་ནས། དམིགས་ཡུལ་ཚེ་འདས་དེ་རྣམས་སྐྱེ་གནས་བཞིས་བསྡུས་པའི་རིགས་དྲུག་གི་འགྲོ་བ་སྲིད་པ་བར་དོ་གང་དག་ཏུ་སྐྱེས་སམ་སྐྱེ་བར་འགྱུར་བའི་ལས་ཅན་དུ་ཡོད་ནའང༌། སེམས་ཅན་དམྱལ་བའི་གནས་སུ་སྐྱེས་སམ་སྐྱེ་བར་འགྱུར་བ་ནའང་ཚ་གྲང་གི་སྡུག་བསྔལ་དང་བྲལ་བའི་རྒྱུར་གྱུར་ཅིག ཡི་དྭགས་ཀྱི་གནས་སུ་སྐྱེས་ན་བཀྲེས་སྐོམ་གྱི་སྡུག་བསྔལ་དང་བྲལ་བའི་རྒྱུར་གྱུར་ཅིག དུད་འགྲོའི་གནས་སུ་སྐྱེས་ན་གླེན་ལྐུགས་དང་གཅིག་ལ་གཅིག་ཟ་དང་གསོད་གཅོད་ཀྱི་སྡུག་བསྔལ་དང་བྲལ་བའི་རྒྱུར་གྱུར་ཅིག མིར་སྐྱེས་ན་འདོད་པ་བཙལ་གྱིས་མི་རྙེད་པ་དང་མི་འདོད་པ་ཐོག་ཏུ་འབབ་པའི་སྡུག་བསྔལ། དགྲ་སྡང་བ་དང་ཕྲད་པའམ་ཕྲད་ཀྱིས་དོགས་པ།
གཉེན་བརྩེ་གདུང་ཅན་དང་བྲལ་བའམ་འབྲལ་གྱིས་དོགས་པ་ལ་སོགས་པའི་སྡུག་བསྔལ་ཐམས་ཅད་དང་བྲལ་བའི་རྒྱུར་གྱུར་ཅིག ལྷ་མ་ཡིན་དུ་སྐྱེས་ན་འཐབ་རྩོད་དང་ལུས་གཅོད་ཅིང་འདྲལ་བའི་སྡུག་བསྔལ་དང་བྲལ་བའི་རྒྱུར་གྱུར་ཅིག ལྷ་རྣམས་སུ་སྐྱེས་ན་འཆི་འཕོ་དང་གོང་མ་ནས་འོག་མར་ལྟུང་བར་འགྱུར་བའི་སྡུག་བསྔལ་དང་བྲལ་བའི་རྒྱུར་གྱུར་ཅིག སྡུག་བསྔལ་དེ་དག་ལས་ངེས་པར་ཐར་ནས་བསོད་ནམས་དང་ཡེ་ཤེས་ཀྱི་ཚོགས་གཉིས་མྱུར་དུ་རྫོགས་ནས་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་འོད་དཔག་ཏུ་མེད་པའི་ཞབས་དྲུང་དུ་བརྫུས་ཏེ་སྐྱེ་བ་ལེན་པའི་རྒྱུར་གྱུར་ཅིག དེ་བཞིན་གཤེགས་པ་དེ་ཉིད་ཀྱི་ཞལ་གྱི་སྒོ་དང་སྐུའི་འོད་ཟེར་གྱི་རྩེ་མོ་ལ་སོགས་པ་ཡོན་ཏན་གྱི་བཀོད་པའི་རྣམ་པར་འཕྲུལ་པ་དཔག་ཏུ་མེད་པ་ལས། ཐེག་པ་ཆེན་པོའི་ཆོས་ཀྱི་བདུད་རྩི་དཔག་ཏུ་མེད་པ་ཐོས་པའི་རྒྱུར་གྱུར་ཅིག ཇི་སྐད་ཐོས་པའི་ཆོས་ཐམས་ཅད་ཀྱང་གཟུངས་དང་ཏིང་ངེ་འཛིན་དང་སྤོབས་པ་ཕུན་སུམ་ཚོགས་པས་འཛིན་ཅིང༌། ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ལ་ཆོས་ཀྱི་སྣང་བ་ཆེན་པོ་འགྱེད་པའི་སྨྲ་བའི་དབང་ཕྱུག་གྲུབ་པའི་རྒྱུར་གྱུར་ཅིག བསམ་གྱིས་མི་ཁྱབ་པའི་ཡོན་ཏན་མ་སྐྱེས་པ་རྣམས་རྒྱུད་ལ་བསྐྱེད་ཅིང་སྐྱེས་པ་རྣམས་གོང་ནས་གོང་དུ་འཕེལ་ཞིང་ས་དང་ལམ་མཐར་ཕྱིན་ཏེ། རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག
དེ་ལྟ་བུའི་གོ་འཕང་མཆོག་དེ་མངོན་དུ་མ་གྱུར་གྱི་བར་གྱི་སྐྱེ་བ་དང་ཚེས་རབས་ཐམས་ཅད་དུའང་རྟེན་ཕུན་སུམ་ཚོགས་པ་དལ་འབྱོར་གྱི་མི་ལུས་རིན་པོ་ཆེ་ཐོབ་པར་གྱུར་ཅིག སྐྱབས་རྣམ་པར་དག་པ་སངས་རྒྱས་རྒྱ་མཚོ་ལྟ་བུ་མཐོང་བ་དང་མི་འབྲལ་བར་གྱུར་ཅིག ལམ་རྣམ་པར་དག་པ་དམ་པའི་ཆོས་རྒྱ་མཚོ་ལྟ་བུ་ཐོས་པ་དང་མི་འབྲལ་བར་གྱུར་ཅིག གྲོགས་རྣམ་པར་དག་པ་འཕགས་པའི་དགེ་འདུན་རྒྱ་མཚོ་ལྟ་བུ་ལ་བཀུར་སྟི་རིམ་གྲོ་ཕུན་སུམ་ཚོགས་པ་སྒྲུབ་པ་དང་མི་འབྲལ་བར་གྱུར་ཅིག བསམ་པ་རྣམ་པར་དག་པ་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་མཆོག་ཏུ་སེམས་བསྐྱེད་པ་དང་མི་འབྲལ་བར་གྱུར་ཅིག སྦྱོར་བ་རྣམ་པར་དག་པ་རང་དགེ་བ་བཅུའི་ལམ་ལ་གནས་ཤིང་སེམས་ཅན་གཞན་ཡང་དེ་ལ་འགོད་ནུས་པར་གྱུར་ཅིག ལྟ་བ་རྣམ་པར་དག་པ་མཐའ་བྲལ་དབུ་མའི་དོན་རྟོགས་ཤིང་ཁོང་དུ་ཆུད་ནུས་པར་གྱུར་ཅིག སྒོམ་པ་རྣམ་པར་དག་པ་ཞི་གནས་དང་ལྷག་མཐོང་ཟུང་དུ་འབྲེལ་བའི་ཏིང་ངེ་འཛིན་མུ་མཐའ་མེད་པ་ལ་མཉམ་པར་འཇོག་ནུས་པར་གྱུར་ཅིག འབྲས་བུ་རྣམ་པར་དག་པ་མཐའ་གཉིས་ལ་མི་གནས་པ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག དམིགས་ཡུལ་ངན་སོང་སྡུག་བསྔལ་མ་མྱོང་ཞིང་སོགས་དང༌།
པདྨ་འདམ་གྱིས་མ་གོས་སོགས་དང༌། རྒྱལ་བའི་དཀྱིལ་འཁོར་བཟང་ཞིང་སོགས་དང༌། དེར་ནི་དམིགས་ཡུལ་ལུང་བསྟན་རབ་ཐོབ་སོགས་དང༌། བྱང་ཆུབ་སེམས་ནི་སོགས། བླ་མེད་བླ་མའི་ཐུགས་རྗེ་ཞེས་སོགས་བསྔོ་བ་སྨོན་ལམ་གྱི་ཚིགས་སུ་བཅད་པ་གང་ཤེས་བརྗོད་དོ། ། ཞེས་པ་འདིའི་དམིགས་བསལ་གྱི་མིང་རྣམས་བོར་ནས་སྐབས་སུ་གང་བབ་ཀྱི་ཚེ་འདས་ཀྱི་མིང་བསྒྱུར་བས་གཤིན་བསྔོ་ཐམས་ཅད་ཀྱང་འདིས་འགྲུབ་པས། གཤིན་དོན་དུ་དཀོན་མཆོག་ལ་མཆོད་པ་འབུལ་བ་དང༌། དམ་པའི་ཆོས་བསྒྲགས་པ་དང་སཱཙྪ་བཏབ་པ་སོགས་དགེ་བའི་རྩ་བ་གང་བྱས་པའི་མཇུག་ཏུ་བསྔོ་བའི་ཆོ་ག་འདི་ཉིད་ཀྱིས་ཡོངས་སུ་བསྔོས་པས་དགེ་ཚོགས་ཅི་བྱས་ཐམས་ཅད་བྱང་ཆུབ་སྙིང་པོའི་རྒྱུར་སྨིན་པའི་བར་གྱི། ཕན་ཡོན་རྣམས་རྒྱུད་ལ་སྐྱེ་བར་འགྱུར་བ་གདོན་མི་ཟ་བ་ནི་ཐམས་ཅད་མཁྱེན་པ་ཁོ་ནའི་ཁྱད་པར་གྱི་ཆོས་ཏེ། ཁྱད་པར་དུ་འཕགས་པའི་བསྟོད་པ་ལས།
བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བ། ། བཅོམ་ལྡན་ཁྱོད་ཀྱིས་གང་གསུངས་པ། ། དེ་གཞན་བསྟན་བཅོས་ལས་མ་བཤད། ། ཅེས་དང༌། མགོན་པོ་བྱམས་པས། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། ། ཞེས་སོགས་རྒྱ་ཆེར་འབྱུང་བའི་ཕྱིར་རོ། ། བསོད་ནམས་ཕུང་པོ་མཐར་ཐུག་སྙིང་པོའི་ཕྱིར། །
ཡོངས་བསྔོས་ཞར་བྱུང་གནས་སྐབས་བདེ་ལེགས་ཚོགས། ། འབད་མེད་འབྱུང་ཚུལ་འདི་བགྱིས་དགེ་བ་ཡིས། ། ཐམས་ཅད་མཁྱེན་ལམ་སྨྲ་བའི་ཉི་མར་གྱུར། ། ཞེས་དགེ་བའི་རྩ་བ་ཐམས་ཅད་བླ་ན་མེད་པའི་བྱང་ཆུབ་ཏུ་བསྔོ་བའི་ངག་འདོན་འགྲོ་དྲུག་ཐར་པར་འཁྲིད་པའི་ཕོ་ཉ་ཞེས་བྱ་བ་འདི་ནི། སྦྱིན་པའི་བདག་པོ་ཨ་གདོན་གྱིས་འདོན་བྱར་འདི་ལྟར་དགོས་ཞེས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་དབེན་གནས་སུ་འཕྲལ་དུ་བྲིས་པ་གོང་སྨོན་གྱི་སྙེ་མ་སྨིན་པར་གྱུར་ཅིག། །། ༄༅། །རྟེན་ལ་ཕྱག་མཚོན་འབུལ་བའི་འདོན་བྱ་དགེ་ལེགས་མཚོ་འཕེལ་ཞེས་བྱ་བ་བཞུགས།། ༄༅། །ན་མོ་བུདྡྷེ་བྷྱཿ ན་མ་དྷརྨེ་བྷྱཿ ན་མཿསཾ་གྷེ་བྷྱཿ
ཡོན་ཏན་བསམ་མི་ཁྱབ་བདག་ཉིད། ། སངས་རྒྱས་རྣམས་ལ་ཕྱག་འཚལ་ལོ། ། ལུང་དང་རྟོགས་པའི་བདག་ཉིད་ཆེ། ། སྐྱོབ་པའི་ཆོས་ལ་ཕྱག་འཚལ་ལོ། ། ཉེས་པའི་སྐྱོན་བྲལ་ཡོན་ཏན་ལྡན། ། ཚོགས་མཆོག་དགེ་འདུན་ལ་ཕྱག་འཚལ། ། ཕྱག་འོས་ཀུན་ལ་ཕྱག་འཚལ་ཞིང༌། ། སྡིག་ལྟུང་ཉེས་པ་མཐོལ་ཞིང་བཤགས། ། སྐྱེ་འཕགས་དགེ་ཚོགས་རྗེས་ཡི་རང༌། ། སྟོན་མཆོག་ཆོས་འཁོར་བསྐོར་བར་བསྐུལ། །
མྱ་ངན་མི་འདའ་བཞུགས་གསོལ་འདེབས། ། དགེ་ཚོགས་སངས་རྒྱས་ཐོབ་ཕྱིར་བསྔོ། ། བྱང་ཆུབ་བར་གྱི་ཚེ་རབས་ཀུན། ། མི་ཁོམ་གནས་བརྒྱད་སྐྱེ་མ་གྱུར། ། དལ་བརྒྱད་འབྱོར་བཅུའི་རྟེན་ཐོབ་ཅིང༌། ། གྲོགས་བཟང་བླ་མས་རྗེས་འཛིན་ཤོག ། སྡོམ་གསུམ་རྣམ་དག་ལུས་གཙང་ཞིང༌། ། ཐོས་བསམ་བསྒོམ་པ་མཐར་ཕྱིན་ཤོག ། དམ་ཆོས་སྲུབ་ལ་གེགས་མེད་ཅིང༌། ། སྙིང་རྗེ་བྱང་ཆུབ་སེམས་འབྱོང་ཤོག །
ལུང་རྟོགས་ཡོན་ཏན་མང་ཐོབ་ཅིང༌། ། བསྟན་འགྲོར་ཕན་འདོགས་འབྱུང་བར་མཛོད། ། ཡིད་ལ་བསམ་པའི་དོན་ཐམས་ཅད། ། ལྷུན་གྱིས་གྲུབ་པའི་བཀྲ་ཤིས་སྩོལ། ། ཞེས་རྟེན་ལ་ཕྱག་མཆོད་འབུལ་བའི་འདོན་བྱ་དགེ་ལེགས་མཚོ་འཕེལ་ཞེས་བྱ་བ་འདིའང༌། ཨ་སྲུང་དབུས་གཙང་གི་གནས་མཇལ་བཏེག་པའི་ཉེར་བསྡོགས་ཀྱི་ཆེད་དུ། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ། ། སརྦྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
