གསུང་འབུམ། ཚུལ་ཁྲིམས་རིན་ཆེན།
པོད ༩༧
གཉེན་སྒྲོལ་ཡན་ལག་དྲུག་པའི་བསྙེན་སྒྲུབ་བྱ་ཚུལ་གྱི་ཡི་གེ་ཨུཏྤལ་གཞོན་ནུའི་ཕྲེང་བ།
༼ཇ༽ ༄༅། །གཉེན་སྒྲོལ་ཡན་ལག་དྲུག་པའི་བསྙེན་སྒྲུབ་བྱ་ཚུལ་གྱི་ཡི་གེ་ཨུཏྤལ་གཞོན་ནུའི་ཕྲེང་བ་བཞུགས་སོ།། དཔག་ཡས་ཞིང་གི་རྣམ་འདྲེན་ཇི་སྙེད་ཀྱི། ། བྱ་གྲུབ་ཕྲིན་ལས་རང་གཟུགས་ཡིད་འཕྲོག་གར། ། དྲན་པས་སྲིད་ཞིའི་འཇིགས་སྒྲོལ་བླ་མ་དང༌། ། དབྱེར་མེད་ཐུགས་རྗེ་མྱུར་མས་རྟག་ཏུ་སྐྱོངས། ། གཉེན་ཆེན་ལོ་ཙཱའི་ཐུགས་གསང་དཔལ་བེའུར། ། ལེགས་འཁྱིལ་བྱིན་རླབས་དྲོད་ལྡན་སྒྲོལ་མ་ཡི། ། སྒྲུབ་ཐབས་གསང་ཆེན་བསྟན་པའི་དགའ་འཚལ་ལས། ། བསྙེན་ཡིག་ཨུཏྤལ་གཞོན་ནུའི་ཕྲེང་བ་བསྟར། །
དེའང་འདིར་སློབ་དཔོན་འཕགས་པ་ཀླུ་སྒྲུབ་ཞལ་སྔ་ནས་ཀྱིས་སྒྲོལ་མ་མངོན་པར་འབྱུང་བའི་རྒྱུད་ལ་བརྟེན་ནས་བཀྲལ་བ་རྗེ་བཙུན་སྒྲོལ་མའི་སྒྲུབ་ཐབས་གདམས་ངག་དང་བཅས་པ་མཛད་དེ། སློབ་དཔོན་དེ་ཉིད་ནས་རིམ་པར་བ་ལིཾ་ཏ་པ། སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། དཔལ་བདེ་བ། བི་མ་ལ་གུཔྟ། རིན་ཆེན་རྡོ་རྗེ། རིན་ཆེན་གྲགས་པ། པཎྜི་པ་ཆེན་པོ། གཉེན་ལོ་ཙཱ་བ།
གནང་ཁའུ་པ། དེ་གཉིས་ཀ་ལས་རྗེ་ས་སྐྱ་པ་ཆེན་པོས་གསན་ཏེ། དེ་ནས་ཁོ་བོ་ཅག་གི་རྣམ་འདྲེན་མཚུངས་མེད་ཟུང་གི་བར་དུ་རིམ་པར་བྱོན་པའི་གཉེན་གྱི་སྒྲོལ་མ་ཡན་ལག་དྲུག་པར་གྲགས་པ་གང་དེ་ཇི་ལྟར་ཉམས་སུ་ལེན་པ་ལ་བསྙེན་པ་དང༌། སྒྲུབ་པ་དང༌། ལས་སྦྱོར་རོ། ། དང་པོ་བསྙེན་པ་ཇི་ལྟར་བྱ་བའི་ཚུལ་ལ་སྦྱོར་བ། དངོས་གཞི། རྗེས་གསུམ་ལས། དང་པོ་ནི། གནས་དབེན་པར་ཕྱག་དར་བྱས་ཏེ།
སྒྲོལ་མའི་སྐུ་རྟེན་བཤམས་པའི་མདུན་ལ་སོགས་པ་གང་བདེར། ཟླུམ་གཏོར་གཅིག་དང༌། ཉེར་སྤྱོད་སྤྱི་ལྟར་བཤམ། རང་ཉིད་ཁ་ལྷོ་ཕྱོགས་སུ་བལྟ་བ་འགྲིགས་ན་རབ། མ་འགྲིགས་ན་མོས་པ་བྱས་པའི་མདུན་དུ་རྡོ་རྗེ་དྲིལ་བུ་མེ་ཏོག་སོགས་མཁོ་བའི་ཡོ་བྱད་རྣམས་དང༌། དང་པོར་འཇུག་པའི་སྔོན་འགྲོ་ཆ་གསུམ་གྱི་གཏོར་མ་བཅས་བཤམ་མོ། ། གཉིས་པ་ནི། ཆ་གསུམ་གྱི་ཆོ་ག་བསིལ་གཏོར་དོར་བ་མ་གཏོགས་ཀུན་རིག་གི་སྐབས་བཞིན་བཏང༌། བཤམས་པའི་མཆོད་པ་རྣམས་ཨོཾ་ཨ་མྲྀ་ཏས་བསང༌། ཨོཾ་སྭ་བྷཱ་ཝས་སྦྱངས།
སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་མཆོད་ཡོན། ཞབས་བསིལ་སོགས་ནས་དྷརྨ་ར་ཎི་རོལ་མོར་བཅས་པས་བྱིན་གྱིས་བརླབ་བོ། ། དེ་ནས་སྒྲུབ་ཐབས་དངོས་ནི། རྗེ་དཀོན་མཆོག་ལྷུན་གྲུབ་པས་མཛད་པ་ལྟར་ཉམས་སུ་བླང་བར་བྱ་སྟེ། དེའང་སྐྱབས་འགྲོ་ནི། མདུན་གྱི་ནམ་མཁར་རིན་པོ་ཆེའི་ཁྲི་པད་ཟླ་དང་བཅས་པའི་སྟེང་དུ་བླ་མ་དང་གཉིས་སུ་མེད་པའི་རྗེ་བཙུན་སྒྲོལ་མའི་སྤྱི་བོར་བླ་མ་འོད་དཔག་མེད་བཞུགས་པའི་མདུན་ཕྱོགས་སུ་སྒྲོལ་མ་སོགས་ཡི་དམ། གཡས་སུ་ལོངས་སྤྱོད་རྫོགས་པ་དང་སྤྲུལ་པའི་སངས་རྒྱས་རྣམས། རྒྱབ་ཏུ་དམ་པའི་ཆོས་གླེགས་བམ་གྱི་ཚོགས། གཡོན་ཕྱོགས་སུ་བྱང་ཆུབ་སེམས་དཔའ་དང་ཉན་རང་གི་དགེ་འདུན། མཐའ་སྐོར་ཀུན་ཏུ་ཆོས་སྐྱོང་བའི་སྲུང་མ་ནོར་ལྷའི་ཚོགས་དང་བཅས་པ་བཞུགས་པར་གསལ་གདབ།
ཡང་ན་དཔག་བསམ་གྱི་ཤིང་ལོ་འདབ་འབྲས་བུ་ཕུན་སུམ་ཚོགས་པའི་ཁར་པདྨ་འདབ་མ་བཞི་པའི་སྟེང་དུ། སྐྱབས་ཡུལ་རྣམས་སྔར་བཞིན་གསལ་བཏབ་ཀྱང་རུང༌། སྐྱབས་ཡུལ་བསྡུ་ན་གཙོ་མོ་དེ་ཁོ་ནའི་ངོ་བོ་བླ་མ། ཐུགས་སངས་རྒྱས། གསུང་ཆོས། སྐུ་དགེ་འདུན་ཀུན་འདུས་ཏེ། ཀུན་འདུས་ནོར་བུ་ལུགས་སུ་བསྒོམས་ཀྱང་ཆོག་གོ ། སྐྱབས་སུ་འགྲོ་མཁན་ནི། དེ་དག་གི་མདུན་དུ་རང་ཉིད་འཁོད་པའི་མཐའ་སྐོར་དུ་ཕ་མ་རིགས་དྲུག་གིས་བསྡུས་པའི་སེམས་ཅན་ཐམས་ཅད་འཁོད་དེ་སྐྱབས་སུ་འགྲོ་བར་བསམས་ཤིང༌། བདག་དང་འགྲོ་བ་སོགས་ཀྱིས་སྐྱབས་འགྲོ་ཅི་ནུས་བྱས་མཐར།
བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ་གྱི་ཚིག་བརྗོད་པས་སྐྱབས་ཡུལ་རྣམས་འོད་དུ་ཞུ་ནས་རང་གཞན་གྱི་རྒྱུད་ལ་བཞུགས་པར་བསམས། སེམས་བསྐྱེད་ནི། བདག་གཞན་འགྲོ་བ་ནམ་མཁའི་མཐའ་དང་སོགས་དོན་ཡིད་ལ་བསམ་ཞིང་ལན་གསུམ་བརྗོད། རང་སྐད་ཅིག་གིས་རྗེ་བཙུན་མར་གསལ་བའི་ཐུགས་ཀར་སོགས་ཀྱིས་ཚོགས་ཞིང་སྤྱན་དྲངས་ནས་རྒྱུ་ཚོགས་གཉིས་བསགས་པ་དང༌། འབྲས་བུ་ལྷའི་ཞལ་ཕྱག་སོགས་སྒྲུབ་ཐབས་ཀྱི་དཀྱུས་ནས་འབྱུང་བ་ལྟར་བསྐྱེད། འོན་ཀྱང་དཀོན་མཆོག་ལྷུན་གྲུབ་པས་མཛད་པའི་སྒྲུབ་ཐབས་དཀྱུས་དེར་མི་གསལ་ཡང་ཟླ་བ་ལ་སྐུ་རྒྱབ་བརྟེན་པ་ཞེས་པའི་རྗེས་ཐོགས་སུ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་སྲབ་མོས་སོགས་དང་སྦྲེལ་ན་རྗེ་བཙུན་གྱིས་མཛད་པའི་སྒྲུབ་ཐབས་ནས་འབྱུང་བས་དེ་ལྟར་བརྗོད་ན་ལེགས་པར་སེམས་སོ། ། རང་ཉིད་ལྷ་སྐུ་སྣང་ལ་རང་བཞིན་མེད་པ་ལ་སེམས་ཡུན་རིང་དུ་གཏད་པའི་བར་གྱིས་ལྷར་བསྐྱེད། བཟླས་པ་བྱ་བ་ནི།
ཐུགས་ཀར་ཟླ་བའི་སྟེང་དུ་ཏཱཾ་ལྗང་གུའི་མཐར། སྔགས་ཕྲེང་ཁ་དོག་དཀར་པོ་ལང་ཐབས་སུ་གནས་པ་གཡས་སྐོར་དུ་ཡོད་པ་ལ་དམིགས་ནས། སྙིང་པོ་ཡི་གེ་བཅུ་པ་ཅི་ནུས་བཟླས་མཐར། གཟུངས་རིང་ཡང་ཅུང་ཟད་བཟླ་ཞིང་དམིགས་པ་ནི། ཐུགས་ཀའི་སྔགས་ཕྲེང་ལས་འོད་ཟེར་འཕྲོས་པའི་སྣ་ལས་མཆོད་པའི་བྱེ་བྲག་བསམ་གྱིས་མི་ཁྱབ་པར་སྤྲུལ་ཏེ་འཕགས་པ་ཐམས་ཅད་ལ་མཉེས་པའི་མཆོད་པ་ཕུལ། སེམས་ཅན་ཐམས་ཅད་ལ་འོད་ཟེར་ཕོག་པས་འཇིགས་པ་ཆེན་པོ་བརྒྱད་དང་བཅུ་དྲུག་ལས་བསྐྱབས་ཏེ་སྡིག་སྒྲིབ་ཐམས་ཅད་སྦྱངས་ནས་རྗེ་བཙུན་མའི་གོ་འཕང་ལ་བཀོད། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་དང་ཁྱད་པར་སངས་རྒྱས་ཐམས་ཅད་ཀྱི་ཕྲིན་ལས་རྒྱས་པའི་དངོས་གྲུབ་ཐམས་ཅད་འོད་ཟེར་ལྗང་གུའི་རྣམ་པར་ཚུར་བསྡུས་ནས་རང་ལ་ཐིམ་པར་བསམས་པའི་སྤྲོ་བསྡུའི་དམིགས་པ་དང༌། རང་རྗེ་བཙུན་མའི་སྐུ་སྣང་སྟོང་ཟུང་འཇུག་དང༌། སྔགས་ཀྱི་སྒྲ་གྲག་སྟོང་ཟུང་འཇུག་དང༌། དྲན་རྟོག་ཐམས་ཅད་རིག་ཙམ་རང་གི་ངོ་བོས་སྟོང་པའི་ཟུང་འཇུག་བརྗོད་བྲལ་ཏེ་རྗེ་བཙུན་མའི་སྐུ་གསུང་ཐུགས་ཀྱི་གསང་བ་གསུམ་དང་ནམ་ཡང་མ་ཡེངས་པའི་ངང་ནས་སྔགས་བཟླ་བ་ནི་གལ་ཆེའོ། །
ཐུན་བསྡུ་བ་ན། རྗེ་བཙུན་མ་སྒྲོལ་མས་བདག་དང་སེམས་ཅན་ཐམས་ཅད་འཇིགས་པ་ཆེན་པོ་བརྒྱད་དང་བཅུ་དྲུག་ལས་བསྐྱབ་ཏུ་གསོལ། འཁོར་བ་དང་ངན་སོང་གི་སྡུག་བསྔལ་ལས་བསྒྲལ་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་པ་ལྟ་བུའི་རང་གང་འདོད་པའི་དོན་ལ་གསོལ་བ་གདབ་ལ། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་ཞུ་སྟེ་རང་ལ་ཐིམ་པར་བསམ་མོ། ། གཏོར་མ་འབུལ་བ་ནི། གཏོར་མ་ཨ་མྲྀ་ཏས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ།
ཨོཾ་ཞུ་བ་ལས་བྱུང་བའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་ཞེས་དང༌། འབྲུ་གསུམ་ལན་གསུམ་བརྗོད་པས་བྱིན་གྱིས་བརླབ། ལྷོ་ཕྱོགས་པོ་ཏ་ལ་ནས་སྒྲོལ་མ་འཁོར་དང་བཅས་པ་བདག་ལ་ཐུགས་རྗེས་དགོངས་བཞིན་དུ་བཞུགས་པས་གཏོར་མ་གསོལ་བར་བསམས་ལ། ནམ་མཁའ་མཛོད་ཀྱི་ཕྱག་རྒྱ་དང༌། ན་མཿསརྦ་བུདྡྷ་བོ་དྷི་སོགས་ནས་དངོས་གྲུབ་མ་ལུས་པ་སྩལ་དུ་གསོལ་གྱི་བར་གྱིས་དཀར་གཏོར་ཆ་བཞི་ནས་འབྱུང་བ་ལྟར་འབུལ་ལོ། ། གསུམ་པ་ནི། དགེ་བ་འདི་ཡིས་མྱུར་དུ་བདག་སོགས་ཀྱིས་བསྔོ་བ་སྨོན་ལམ་བྱ། སྤྲོ་ན་ཐུན་མཚམས་སུ། རང་རྗེ་བཙུན་མའི་ང་རྒྱལ་གྱིས་གནས་པས། རྗེ་བཙུན་མ་མདུན་གྱི་ནམ་མཁར་བཞུགས་པའི་སོགས་ནས་ཕྱག་འཚལ་ཉེར་གཅིག་གིས་བསྟོད་དེ་རང་ལ་ཐིམ་པའི་བར་དཀྱུས་ལྟར་བྱའོ། །
དེ་ལྟ་བུའི་ཚུལ་གྱིས་ཡི་གེ་བཅུ་པ་འབུམ་ཕྲག་བཅུ་གསུམ་མམ་བརྒྱད་ཅུའི་གྲངས་ཀྱི་བསྙེན་པ་སྟེ་བསྙེན་པའོ། ། གཉིས་པ་སྒྲུབ་པ་བྱ་བར་འདོད་ན། བསྙེན་པ་མཐར་ཕྱིན་པ་དེས། མཎྜལ་ལ་བརྟེན་ཏེ་དབང་དུ་བྱ་བ་ནི། གནས་དབེན་པར་ཟངས་ལ་སོགས་པའི་མཎྜལ་ལ་འབྲས་དམར་པོའམ་སྨུག་རྩིས་ཁ་བསྒྱུར་བའི་ཚོམ་བུ་ལ་བཀོད་ལ། ཉེར་སྤྱོད་དང་མདུན་དུ་གཏོར་མ་དམར་པོ་གཅིག་བཅས་བཤམས་ལ། མཆོད་པ་བྱིན་གྱིས་བརླབས་ནས། ཚོགས་གཉིས་བསགས་པ་ཡན་ཆད་གོང་བཞིན་སྔོན་དུ་སོང་ནས། སྟོང་པའི་ངང་ལས་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཏཱཾ་ཡིག་དམར་པོ་ལས་ཨུཏྤལ་དམར་པོ་ཏཱཾ་གྱིས་མཚན་པ།
དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། རྗེ་བཙུན་མ་སྒྲོལ་མ་སྐུ་མདོག་དམར་མོ་ཞལ་གཅིག་ཕྱག་གཉིས་མ། ཕྱག་གཡས་ལྕགས་ཀྱུ་དང་གཡོན་ཨུཏྤལ་དམར་པོ་འཛིན་པ། ཞལ་འཛུམ་པ་སྒེག་ཅིང་ཆགས་པའི་ཉམས་དང་ལྡན་པ། དབུ་སྐྲ་ལི་བ་གཡོན་ཕྱོགས་སུ་བརྫེས་ཤིང་གཡས་ངོས་ནས་མར་ཅུང་ཟད་འཕྱང་བ། ལོ་བཅུ་དྲུག་ལོན་པ་ལྟ་བུའི་ཆ་ལུགས་ཅན། དར་སྲབ་མོའི་སྟོད་གཡོགས་ཀྱིས་ནུ་མ་བཀབ་ཅིང༌། དར་སྣ་ཚོགས་ཀྱི་ཤམ་ཐབས་གསོལ་བ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཞབས་གཡས་ཅུང་ཟད་བརྐྱང་བའི་གཡོན་བསྐུམ་པའི་སྟབས་ཀྱིས་བཞུགས་པ།
དེའི་ཐུགས་ཀར་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་དུ་ཏཱྃ་ཡིག་དམར་པོ་སོགས་ནས་དེ་ལ་དབང་བསྐུར་བ་དང༌། ཡེ་ཤེས་པ་གཞུག་པ་དང༌། གནས་ལྔར་བྱིན་གྱིས་བརླབ་པ་རྣམས་སྔར་བཞིན་བྱས་ལ། དེ་ནས་རང་གི་སྙིང་གར་ཏཱཾ་ཡིག་དམར་པོ་ལས་རྗེ་བཙུན་མ་རང་འདྲ་བ་དཔག་ཏུ་མེད་པ་སྤྲོས་ཏེ། རྒྱལ་པོ་ལ་སོགས་པ་གང་ལ་བྱ་བ་དེའི་སྙིང་གར་ལྕགས་ཀྱུས་ཕུག མགྲིན་པར་ཨུཏྤ་ལའི་ཞགས་པས་བཅིངས་ཏེ་མདུན་གྱི་མཎྜལ་གྱི་སྟེང་དུ་བདག་ལ་གུས་པའི་ཚུལ་གྱིས་འགུགས་པར་བསམ་མོ། ། ཡང་སྙིང་གའི་ཏཱཾ་གི་འོད་དམར་པོ་དེས་ལུས་ལ་ཕོག་པས་དམར་ལམ་སོང་བར་བསམ་ཞིང༌། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཆེ་གེ་མོ་ཝ་ཤམ་ཎཱ་ཡེ་ཞེས་བཟླས་སོ། ། ཐུན་འཇོག་ཀར་བསྒྲུབ་བྱ་བདག་ལ་བསྟིམ་ལ།
གཏོར་མ་བཏང་བ་སོགས་གོང་བཞིན་བྱའོ། ། དེ་ལྟ་བུའི་ཐུན་བཞིའི་ངེས་པས་ཞག་བཅོ་ལྔ་ནས་འགྲུབ་པར་འགྱུར་བ་སྟེ་སྒྲུབ་པའོ། ། བཞི་པ་ལས་ཚོགས་ནི་ཡི་གེ་རྙིང་པ་ལས་འབྱུང་བ་བཞིན་ཤེས་པར་བྱའོ། ། གཉེན་ཆེན་སྒྲོལ་མའི་བསྙེན་སྒྲུབ་ཡི་གེའི་རྔ། ། བརྒྱུད་ལྡན་གསུང་གི་དབྱིག་གུས་བསྐུལ་བའི་མོད། ། རྣམ་གསལ་དབྱངས་སུ་ལྡིར་བྱས་དགེ་བའི་ཚོགས། ། བརྩེ་ཆེན་སྙིང་པོའི་ལུགས་བཟང་རྒྱས་ཕྱིར་བསྔོ། ། ཞེས་གཉེན་སྒྲོལ་ཡན་ལག་དྲུག་པའི་བསྙེན་སྒྲུབ་བྱ་ཚུལ་གྱི་ཡི་གེ་ཨུཏྤལ་གཞོན་ནུའི་ཕྲེང་བ་ཞེས་བྱ་བ་འདི་ནི་དགེ་སློང་ཀུན་དགའ་རྒྱ་མཚོའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། །། ༄༅། །རྡོ་རྗེ་ཕག་མོ་དཀར་མོ་ཤེས་རབ་གསལ་བྱེད་མའི་བསྙེན་པ་བྱ་ཚུལ་གྱི་ཡི་གེ་ཉུང་གསལ་ཞེས་བྱ་བ་བཞུགས།། ༄༅། །བླ་མ་མཆོག་དང་དབྱེར་མེད་པའི། །
རྡོ་རྗེ་ཕག་མོ་ཆོས་ཀུན་ལ། ། བསྙེངས་བྲལ་བློ་གྲོས་མཆོག་སྟེར་མར། ། ཕྱག་འཚལ་བསྙེན་པ་བྱ་ཚུལ་འདྲི། ། འདིར་སློབ་དཔོན་ཆེན་པོ་ཀངྐ་བྱིན་ནས་བརྒྱུད་པའི་རྡོ་རྗེ་ཕག་མོ་དཀར་མོ་ཤེས་རབ་གསལ་བྱེད་མའི་བསྙེན་པ་བྱ་བའི་ཚུལ་ནི། གནས་དབེན་པར་བྱི་དོར་བྱས་པ་ལ། དཀོན་མཆོག་གི་རྟེན་སྤྱི་དང་བྱེ་བྲག་འདིའི་སྐུ་རྟེན་ཡོད་ན་བཤམས། དེའི་མདུན་དུ་གཏོར་མ་ཅོག་ཟླུམ་མཐེབ་ཀྱུས་བསྐོར་བ་དང༌། གཞན་ཡི་དམ་དང་ཆོས་སྐྱོང་གི་གཏོར་བསྔོ་དང་འབྲེལ་ན་དེར་ཐུས་ཀྱི། མ་འབྲེལ་ན་མཁའ་འགྲོ་སྤྱི་གཏོར་དང༌། ཆུ་གཉིས་སྔོན་འགྲོའི་ཉེར་སྤྱོད་སྦྲེང་ཚར་དུ་བཤམ།
ནུབ་དང་པོར་དགོས་པའི་མཁའ་འགྲོ་སྤྱི་གཏོར་ཞིག་ཀྱང་ལོགས་སུ་གཞག་གོ ། རང་གི་མདུན་དུ་རྡོ་རྗེ་དྲིལ་བུ། ནང་མཆོད། མེ་ཏོག་བཅས་སྟ་གོན་བྱ། དེ་ནས་རང་ཉིད་སྟན་ལ་འཁོད་དེ། སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། སྔོན་འགྲོའི་གཏོར་མ་ཆབ་ཀྱིས་བྲན་ཏེ། ཨོཾ་སུམྦྷ་ནི་སུམྦྷ་ནི་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ་ཧཱུྃ་ཕཊ།
ཨོཾ་ཨ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧཱུྃ་ཧཱུྃ་ཕཊ་ཅེས་པས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། ཨོཾ་ཨཱཿཧཱུྃ་ཧོཿཧ་ཧོཿཧྲཱིཿཞེས་པ་ལན་གསུམ་གྱི་ཚེ་ལག་པ་གཡས་གཡོན་གཉིས་ཀ་བྱ་ཁྱུང་གི་ཕྱག་རྒྱ་རྣམས་བསྟན་ཏེ་བྱིན་གྱིས་བརླབས། ཕཻཾ་བཛྲ་ཨཱ་རལླི་ཧོཿ ཛཿཧཱུྃ་བཾ་ཧོཿ བཛྲ་ཌཱ་ཀི་ནྱཿས་མ་ཡ་སྟྭཾ་དྲྀ་ཤྱ་ཧོཿཞེས་དང༌། འབར་བའི་ཕྱག་རྒྱས་དཔྲལ་བའི་དབྱེས་སུ་བསྐོར་བ་དང་བཅས་ཏེ། འཛམ་བུ་གླིང་ན་གདོད་ནས་གྲུབ་པའི་མཁའ་འགྲོའི་ཚོགས་མདུན་གྱི་ནམ་མཁར་བྱོན་པར་བསམས་ལ། ཨོཾ་ཁ་ཁ་ཁཱ་ཧི། སརྦ་ཡཀྵ།
རཀྵ་སོགས་མཁའ་འགྲོ་སྤྱི་གཏོར་གྱི་སྔགས་ལན་གསུམ་གྱིས་བསྔོས། ཨོཾ་བཛྲ་ཨརྒྷཾ་སོགས་ཕྱི་མཆོད་དང༌། ཨོཾ་ཨཱཿཧཱུྃ་གིས་ནང་མཆོད་ཕུལ་ལ། ལྷ་ཡི་ཚོགས་རྣམས་མ་ལུས་དང་ཞེས་སོགས་ནས། ཡིད་ལ་འདོད་པ་ཀུན་འགྲུབ་མཛོད། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་ཕག་མོའི་གོ་འཕང་ཐོབ་པར་བྱ་བའི་ཕྱིར་དུ། སའི་ཕྱོགས་འདིར་བསྒོམ་བཟླས་ཀྱི་རྣལ་འབྱོར་ཉམས་སུ་ལེན་པར་འཚལ་ན། སྲུང་མའི་དབང་པོ་ཁྱེད་རྣམས་ཀྱིས་བསྙེན་པ་མཐར་མ་ཕྱིན་བར་གྱི་བར་ཆད་ཐམས་ཅད་སྲུང་བ་དང༌། དེ་ནས་ཀྱང་བྱང་ཆུབ་མ་ཐོབ་བར་གྱི་བར་ཆད་ཞི་བའི་སྟོང་གྲོགས་མཛོད་ཅིག་ཅེས་དང༌།
མུཿཞེས་བརྗོད་ཅིང་ལག་པ་གཡས་པས་རྡོ་རྗེ་དང་བཅས་ས་ལ་རེག་ཅིང༌། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་གདུག་པ་ཅན། གསང་སྤྱོད་བལྟ་བར་མི་དབང་བ་དེ་དག་སའི་ཕྱོགས་འདིར་མ་གནས་པར་གཞན་དུ་དེངས་ཤིག་ཅེས་དང༌། གཏོར་མ་ཕྱིར་དོར། སུམྦྷ་ནི་བརྗོད་ཅིང་གུ་གུལ་གྱིས་བདུག ཡུངས་ཀར་གྱིས་བྲབས་ཏེ་མཚམས་བཅད། མཆོད་པ་རྣམས་ལ་ནང་མཆོད་ནས་རྡོ་རྗེའི་རྩེས་གཏོར་ལ། སུམ་བྷ་ནི་སོགས་ཞལ་བཞི་པའི་སྔགས་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ།
ཧཱུྃ་ཞུ་བ་ལས་བྱུང་བའི་མཆོད་ཡོན་སོགས་ནས་ནམ་མཁའི་མཐའ་ཀླས་པར་གྱུར། ཨོཾ་བཛྲ་ཨརྒྷཾ་ནས་ཤབྡའི་བར་དང་གྷཎྜེ་ར་ཎི་ལན་གསུམ་བཅས་པས་བྱིན་དབབ། དེ་ནས་མདུན་གྱི་ནམ་མཁར་སྐྱབས་ཡུལ་རྣམས་གསལ་བཏབ་ལ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ་ཞེས་སོགས་ཀྱིས་སྐྱབས་འགྲོ་ནས་བཟུང་སྟེ་བདག་གི་རྣལ་འབྱོར་བཟླས་པའི་བར་དཔལ་ལྡན་དོན་གྲུབ་ཀྱིས་མཛད་པ་ལྟར་ཉམས་སུ་བླངས། བཟླས་པ་ནི་སྔགས་འཁོར་བའི་དམིགས་པ་ལ་སེམས་གཏད་ཅིང༌། ཧྲཱིཿཡིག་རིང་ཆ་ཚེག་དྲག་ཅན་ཅི་ནུས་བསགས་ནས་འོད་ཟེར་སྤྲོ་སྡུད་ཀྱི་དམིགས་པ་ནི་དཀྱུས་ནས་འབྱུང་བ་ལྟར་དང༌། ཁྱད་པར་ཆོས་ཐམས་ཅད་ཀྱི་གནས་ལུགས་བདག་མེད་རྟོགས་པའི་ཤེས་རབ་ཐམས་ཅད་འོད་ཟེར་དཀར་པོའི་རྣམ་པར་བསྡུས་ནས་རང་ལ་ཐིམ་པས་བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེས་པར་བསམ་པ་སོགས་སེམས་མ་ཡེངས་པར་བྱའོ། ། ཐུན་ལས་ལྡང་བ་ན།
བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། སྡིག་པ་དང་སྒྲིབ་པ་མི་ཤེས་པའི་མུན་པ་ཐམས་ཅད་སྦྱངས་ནས། ཤེས་བྱ་ཐམས་ཅད་ལ་ཐོགས་པ་མེད་པའི་བློ་གྲོས་དང་གཟུངས་དང་སྤོབས་པ་ཕུན་སུམ་ཚོགས་པ་རྒྱས་པའི་དངོས་གྲུབ་ཐམས་ཅད་སྩལ་དུ་གསོལ། ཞེས་སམ། རྒྱལ་བ་ཀུན་ཡུམ་བཛྲ་ཝ་ཧཱི་ས། ། བདག་ལ་གཞུང་མང་འཛིན་དང་འཆད་རྩོད་རྩོམ། ། བཅུ་ཕྲག་རིག་གནས་ཤེས་པའི་བློ་གྲོས་དང༌། ། ལེགས་བཤད་འཛད་མེད་ངག་གི་དབང་ཕྱུག་སྩོལ། ། ཞེས་པ་ལྟ་བུ་གང་འདོད་པའི་དོན་ལ་གསོལ་བ་གདབ། རང་གི་སྙིང་གའི་ཧྲཱིཿལས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་ཞེས་བརྗོད།
གཏོར་མ་འབུལ་ན། ནང་མཆོད་ལྟར་བྱིན་གྱིས་བརླབས་ནས། འབར་བའི་ཕྱག་རྒྱ་དཔྲལ་བར་གཡོན་དུ་བསྐོར་བ་དང་བཅས་ཏེ། ཕཻཾ་རང་གི་ཧྲཱིཿལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་རྡོ་རྗེ་ཕག་མོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱི་བསྐོར་བ་མདུན་གྱི་ནམ་མཁར་བྱོན་པར་བསམས་ལ་དཀྱུས་ལྟར་འབུལ། གཏོར་བསྔོ་གཞན་དང་འབྲེལ་ན་དེས་ཐུས་ལ། མ་འབྲེལ་ན་མཁའ་འགྲོ་སྤྱི་གཏོར་ཡང་འབུལ་ན་ལེགས། ཨོཾ་བཛྲ་མུཿཞེས་པས་གཏོར་མགྲོན་གཤེགས་སུ་གསོལ། དགེ་བ་འདི་ཡིས་མྱུར་དུ་བདག ། རྡོ་རྗེ་ཕག་མོ་འགྲུབ་གྱུར་ནས། ། ཞེས་སོགས་ཀྱིས་བསྔོ་བ་སྨོན་ལམ་གང་ཤེས་དང་བཀྲ་ཤིས་ཀྱིས་མཐའ་བརྒྱན་པར་བྱའོ། །
དེ་ལྟ་བུའི་རིམ་པས་གྲངས་ཀྱི་བསྙེན་པར་སྔགས་འབུམ་ཕྲག་དྲུག་ལ་སོགས་པ་དང༌། དུས་ཀྱི་བསྙེན་པ་ཟླ་བ་གཅིག་དང༌། མཚན་མའི་བསྙེན་པ་ལ་ནི་རྟགས་ཁོ་ན་ལས་ཚད་ལ་ངེས་པ་མ་མཆིས་སོ། ། ཞེས་རྡོ་རྗེ་ཕག་མོ་དཀར་མོའི་བསྙེན་པ་བྱ་ཚུལ་གྱི་ཡི་གེ་ཉུང་གསལ་ཞེས་བྱ་བ་འདིའང་དོན་གཉེར་མགོན་པོ་སྐྱབས་ཀྱི་ངོར་བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །ཛམྦྷ་ལ་དམར་པོ་གའུ་ལ་བརྟེན་ནས་སྒྲུབ་པ་ཅི་འདོད་གཏེར་གྱི་བུམ་བཟང་ཞེས་བྱ་བ་བཞུགས་སོ།། ༄༅། །ཕུན་ཚོགས་སྡེ་བཞིའི་དཔལ་འབྱོར་མ་ལུས་པ། ། རང་དབང་དགུག་ཕྱིར་མགོན་པོ་འོད་དཔག་མེད། ། གཞན་དོན་སྒྱུ་འཕྲུལ་རྣམ་རོལ་ཛམྦྷ་ལ། ། གཏེར་གྱི་གའུ་ལ་བརྟེན་སྒྲུབ་ཚུལ་བསྟན། ། དེ་ལ་མན་ངག་གི་གཞུང་ཚིག་དགོད་པ་དང༌།
དེ་ལག་ཏུ་བླང་བའི་རིམ་པ་བསྟན་པ་གཉིས་ལས། དང་པོ་ནི། གྲྭ་པ་མངོན་ཤེས་ལུགས་ཀྱི་ཛཾ་བྷ་ལ་དམར་པོ་གའུ་ལ་བརྟེན་ནས་སྒྲུབ་པ་ནི། གའུ་ཟངས་སམ་རྫ་ལས་བྱས་པ་ལི་ཁྲིའམ་མཚལ་གྱིས་དམར་པོར་བྱུགས་ལ། འཁོར་ལོ་དཔེའུ་ཆུང་བཞིན་བྲིས་ལ། དེའི་ནང་བཙལ་བྱའི་རྫས་ལ། ཕྱུག་པོ་ཆེ་དགུའི་ནས་སྣ། གཡང་གི་ནས་སྣ། ཕྱུག་པོ་ཆེན་པོ་བུ་བདུན་ཕ་མའི་ནས་སྣའི་འབྲུ་དང་ནོར་སྣ་དང༌། གནག་རྟ་ལུག་བ་ར་ལ་སོགས་པའི་སྤུ་དང༌།
གསེར་གཡུ་ཟངས་དངུལ། ལྕགས་ལ་སོགས་པའི་རིན་པོ་ཆེ། ཞིང་མུ་མའི་ས། ཁང་པ་བཀྲ་ཤིས་པའི་ས། གནས་གཞིའི་རྒྱ་ཐབ་ཀྱི་ས། དགེ་བཤེས་བསོད་ནམས་ཅན་གྱི་གདན་ས། མི་བསོད་ནམས་ཅན་གྱི་གོས་ཀྱི་དུམ་བུ། ག་པུར་ལ་སོགས་པའི་སྨན་སྣ། ཚོང་འདུས་ཆེན་པོའི་ས། རྐུན་ཆེན་གྱི་ལག་པ།
ཟས་སྣའི་རིགས་གང་འབྱོར། ན་ཆུང་འཕྱོན་མའི་ཀ་ཆ། སྐྱེས་བུ་གཞོན་ནུའི་ནོར་སྣ། དགེ་བཤེས་ཀྱི་ཐུགས་དམ་རྟེན། ཡོན་བདག་ཕྱུག་པོའི་སེམས་རྟེན་ཏེ་ལྔ་པོ་དེས་དེ་རྣམས་དབང་དུ་འདུའོ། ། ལོ་ལེགས་པའི་སྙེ་མ། ཚོང་ལེགས་པའི་ནོར་གྱི་དུམ་བུ། འབྲོག་ལེགས་པའི་མར། འབུལ་བ་མང་པོ་བྱུང་བའི་ནོར་སྣ། རྒྱལ་པོས་བསྡུས་པའི་ནོར་སྣ་སྟེ།
དེ་རྣམས་སྣ་ཚང་མ་རྙེད་ནའང་གང་འབྱོར་བསགས་ལ་འཁོར་ལོའི་ནང་དུ་བཅུག་ལ་ཁེངས་པར་བཀང༌། ཁྱད་པར་རང་གང་དགའ་ཞིང་འདོད་པའི་དངོས་པོ་དེ་དང་དེའི་མིང་རྣམས་ཡི་གེར་བྲིས་ལ་དངོས་གྲུབ་སྩོལ་ཞེས་བྲིས་པ་གཞུག དུས་དུས་སུ་མཆོད་བསྟོད་བྱ། རང་ལ་འབུལ་བ་བྱུང་བའི་ཕུད་དང་ཟས་ཕུད་རྣམས་གའུར་བསྐྱལ། དེའི་ལྷག་མ་དང་ཟས་སྣ་རྣམས་དངོས་གྲུབ་ཏུ་མོས་ལ་ལོངས་སྤྱོད། གོས་སྣ་རྣམས་ལྷན་པར་བཏབ་ལ་བགོའོ། ། ཞེས་སོ། ། གཉིས་པ་དེ་ལག་ཏུ་བླང་བའི་རིམ་པ་ལ། སྦྱོར་བ། དངོས་གཞི།
རྗེས་གསུམ་ལས། དང་པོ་ནི། དཀྱུས་ནས་འབྱུང་བ་ལྟར་གའུ་རྫས་དང་བཅས་པ་བསགས་ནས་དགང༌། དེའི་ནང་དུ་ཛམྦྷ་ལའི་སྐུ་བྲིས་འབུར་གང་རུང་དང༌། མཚལ་དང་རིན་པོ་ཆེ་བརྡར་བས། ཤོག་བུ་ལ་ཛམྦྷ་ལའི་སྔགས་བྲིས་པའི་མཐར། འཕགས་པ་ཛམྦྷ་ལ་རྟེན་འདི་ཉིད་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས། རྟེན་འདི་ཉིད་གང་དུ་བཞུགས་པའི་ས་ཕྱོགས་སུ། དགོན་སྡེའི་ཕྱིར་ཡིན་ན་ཕྱོགས་ཐམས་ཅད་ནས་མཁས་བཙུན་བཟང་པོའི་ཡོན་ཏན་ཅན་ནམ།
ཆོས་སྤྱོད་དགེ་བ་བཅུ་ལྷུར་ལེན་པའི་དགེ་སློང་གི་དགེ་འདུན་གྱི་ཚོགས་བརྒྱ་སྟོང་ཕྲག་མང་པོ་རྟག་ཏུ་འདུ་བ་དང༌། བསྟན་པའི་སྦྱིན་བདག་རྒྱལ་པོ་བློན་པོ་བཙུན་མོ་མི་ཆེན་ལ་སོགས་པ་སྟོབས་ལྡན་འབྱོར་ལྡན་དད་ལྡན་མི་དང་མི་མ་ཡིན་པའི་སྐྱེ་འགྲོ་ཐམས་ཅད་རང་དབང་དུ་འདུ་བ་དང༌། འཇིག་རྟེན་ཁམས་ཀྱི་ཟས་གོས་ལོངས་སྤྱོད་གསེར་དངུལ་དཀོར་ནོར་འབྲུའི་རིགས་དང༌། རྟ་ཕྱུགས་བཞོན་མ་ལ་སོགས་པ་འདོད་དགུའི་དཔལ་འབྱོར་ཕུན་སུམ་ཚོགས་པ་ཐམས་ཅད་རྒྱ་མཚོ་ཆེན་པོ་ལ་ཆུ་བོའི་རྒྱུན་བཞིན་དུ་འདུ་བར་མཛད་དུ་གསོལ། ཞེས་སམ། ཕལ་པ་ཡིན་ན། ས་ཕྱོགས་འདིར། ཕྱོགས་ཐམས་ཅད་ནས་སྟོབས་ལྡན་དང་འབྱོར་ལྡན་དང་མཁྱེན་ལྡན་གྱི་སྐྱེ་འགྲོ་མི་དང་མི་མ་ཡིན་པའི་སྐྱེ་འགྲོ་ཐམས་ཅད་སོགས་མན་ཆད་སྔར་བཞིན་བྲིས་པའི་ཤོག་དྲིལ་མང་པོ་དར་གོས་ཀྱི་ན་བཟའ་གསོལ་ཏེ། སྐུ་དང་འདོད་གསོལ་འདི་དག་ལ་རབ་གནས་མདོར་བསྡུས་བྱས་ཏེ། ནོར་རྫས་གཡང་རྫས་བཅས་པ་རྣམས་དང་ལྷན་ཅིག་མགོ་མཇུག་མ་ལོག་པར་བཅུག་སྟེ།
སྟེགས་བུའི་ཁར་ཚོམ་བུ་དགུ་བཀོད་པའི་སྟེང་དུ་བཞག་གོ ། དབང་གི་འཁོར་ལོ་བྲིས་པ་རྣམས་ཀྱང་དེའི་ཉེ་ལོགས་ཀུན་དུ་དགྲམ། མཐའ་སྐོར་ཀུན་དུ་མཆོད་གཏོར་ཅི་འབྱོར་གྱིས་བསྐོར་བས་བག་དྲོ་བ་བྱའོ། ། གཉིས་པ་དངོས་གཞི་ལ། རང་ཉིད་དེ་དག་གི་མདུན་ལ་སོགས་པར་སྟན་བདེ་བར་བྱང་དུ་ཞལ་ཕྱོགས་པར་གནས་པས། མཆོད་པ་བྱིན་རླབས་སྤྱི་ལྟར་དང༌། བདག་བསྐྱེད་བསྒོམ་བཟླས་དཀྱུས་ལྟར་གྲུབ་རྗེས། མདུན་གྱི་གའུ་སྐུ་རྟེན་འཁོར་ལོ་དང་བཅས་པ་བསང་སྦྱངས། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེའི་གའུ། རིན་པོ་ཆེ་སྣ་ལྔ་ལས་གྲུབ་པའི་གཞལ་ཡས་ཁང་དུ་གྱུར་པའི་ནང་དུ།
རིན་པོ་ཆེ་དང་འབྲུ་བཅུད་ཟས་ནོར་ལོངས་སྤྱོད་འདོད་དགུའི་དཔལ་འབྱོར་ཕུན་སུམ་ཚོགས་པས་ཡོངས་སུ་གང་བར་གྱུར་པར་བསམས་ལ། ཚིག་ལྷུག་པ་རྣམས་མེད་པའི་སྔགས་དྲུག་དང་ཕྱག་རྒྱ་དྲུག་གིས་བྱིན་གྱིས་བརླབས་ཤིང་རྒྱས་པར་སྤེལ། དེ་ལྟ་བུའི་གཞལ་ཡས་ཁང་གི་ནང་སྟོད་ཀྱི་ཆ་དང་འཁོར་ལོ་རྣམས་ཀྱི་གནས་སུ། ཨ་ལས་ཟླ་བ་མ་ལས་ཉི་མ་སོགས་ཀྱིས་ཛམྦྷ་ལ་རྣམས་ཀྱི་ཐུགས་ཀའི་ཀུ་རུ་ཀུལླེར་བཅས་པ་སྒྲུབ་ཐབས་ལྟར་བསྐྱེད། མཆོད་པ་བྱིན་རླབས་ནས། མཆོད་བསྟོད་བྱས་ལ། མགོན་པོ་ཛམྦྷ་ལ་རྟེན་འདི་ཉིད་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས་རྟེན་འདི་ཉིད་གང་དུ་བཞུགས་པའི་ས་ཕྱོགས་སུ། ཕྱོགས་ཐམས་ཅད་ནས་གོང་གི་འདོད་གསོལ་གྱི་རིགས་འགྲེས་འདོད་དོན་གསོལ་གདབ་བརྗོད། དེ་ནས་བཟླས་པ་བྱ་བ་ནི།
རང་གི་སྙིང་ག་ནས་འོད་ཟེར་འཕྲོས་པས། མདུན་གྱི་ཛམྦྷ་ལའི་ཐུགས་བརྒྱུད་བསྐུལ་བས། ཐུགས་ཀའི་ཀུ་རུ་ཀུལླེའི་ཐུགས་ཀའི་ཧྲཱིཿལས། ལས་བྱེད་ཀྱི་ཀུ་རུ་ཀུལླེའི་དམར་མོ་ལྕགས་ཀྱུ་དང་ཞགས་པ་འཛིན་པ་དཔག་ཏུ་མེད་པ་སྤྲོས་ཏེ། འཇིག་རྟེན་ཁམས་ཀྱི་མཁས་བཙུན་བཟང་པོའི་ཡོན་ཏན་དང་ལྡན་པའི་དགེ་སློང་གི་དགེ་འདུན་གྱི་ཚོགས་གྲངས་མེད་པ་དང༌། སྟོབས་ལྡན་འབྱོར་ལྡན་དད་ལྡན་གྱི་སྐྱེ་འགྲོ་ཐམས་ཅད་དང༌། དེ་དག་གི་ཟས་ནོར་དཔལ་འབྱོར། ལོངས་སྤྱོད་དབང་ཕྱུག རིན་པོ་ཆེ། འབྲུ་རིགས།
རྟ་ཕྱུགས་འཕེལ་བ་ལ་སོགས་པ་འབྱོར་བའི་ཁྱད་པར་ཡིད་ལ་ཇི་ལྟར་འདོད་པ་ཐམས་ཅད་བཀུག་སྟེ། རང་གི་གནས་ཁང་ལུང་པ་ཐམས་ཅད་མེར་གྱིས་ཁེངས་པ་དང༌། ནོར་རྫས་རྣམས་གའུའི་ནོར་རྫས་དང་དབྱེར་མེད་དུ་བསྟིམ། དེ་བཞིན་དུ་ཛམྦྷ་ལའི་ཞལ་དང༌། ནེའུ་ལེ་གཉིས་དང༌། ཞབས་འོག་གི་ནོར་བདག་རྣམས་ལས་ཀྱང་གསེར་དངུལ་མུ་ཏིག་སོགས་འདོད་དགུའི་དཔལ་འབྱོར་བསམ་གྱིས་མི་ཁྱབ་པ་སྐྱུགས་པར་བསམས་ལ་སྔགས་བཟླའོ། ། ཁྱད་པར་འཁོར་ལོའི་ལྷ་ལ། རྩ་སྔགས་ཀྱི་མཇུག་ཏུ་སརྦ་ལོ་ཀ་ཝ་ཤཾ་ཀུ་རུ་ཧོཿཞེས་པའམ། ཆོས་དང་སྲིད་པའི་དཔལ་འབྱོར་ལྡན་པའི་སྐྱེ་འགྲོ་ཐམས་ཅད་ཝ་ཤཾ་ཀུ་རུ་ཧོཿཞེས་བཏགས་པའང་ཅི་ནུས་དང༌། འཁོར་ལོའི་སྔགས།
ཨོཾ་ཧྲཱིཿཛམྦྷ་ལ་ཛ་ལེནྡྲ་ཡ་འགྲོ་བ་མིའི་ཙིཏྟ་ལ་སོགས་པ་ཝ་ཤཾ་ཀུ་རུ་ཧཱུྃ་ཞེས་པའི་བར་གྱིས་མི་སེམས་བསྒུལ་བའི་སྔགས་ཚིག་བར་གྱི་བདུན་པའང་ཅུང་ཟད་རེ་བཟླས་པ་དམིགས་པ་ནི། བདག་མདུན་གྱི་ཐུགས་ཀ་ནས་སྤྲོས་པའི་ལས་བྱེད་མཁའ་འགྲོ་མ་དཔག་ཏུ་མེད་པ་རྣམས་ཀྱིས། ལྷ་མི་ཀླུའི་འཇིག་རྟེན་ཁམས་ཀྱི་སྟོབས་ལྡན་འབྱོར་ལྡན་གྱི་སྐྱེ་འགྲོ་མ་ལུས་པ་དབང་དུ་བསྡུས་ནས། དེ་དག་གི་ཚེ་དང་བསོད་ནམས་དབང་ཐང་དཔལ་འབྱོར་ལོངས་སྤྱོད་ནོར་འབྲུ་ལ་སོགས་པའི་དཔལ་འབྱོར་ཕུན་སུམ་ཚོགས་པ་ཐམས་ཅད་བསྡུས་ནས། གའུའི་ནང་རྫས་རྣམས་དང་རང་གི་གནས་ཁང་ལུང་པ་ཡུལ་ཕྱོགས་ཐམས་ཅད་འདོད་དགུའི་དཔལ་འབྱོར་ཕུན་སམ་ཚོགས་པས་གང་ཞིང་རང་དབང་དུ་འབྱོར་བ་དང༌། ཕྱོགས་ཐམས་ཅད་ནས་ཆོས་སྤྱོད་དགེ་བ་བཅུ་སྒྲུབ་པའི་དགེ་སློང་གི་དགེ་འདུན་གྲངས་མེད་པ་འདུ་ཞིང་དེ་དག་གིས་ཀྱང་ཆོས་སྤྱོད་བཅུའི་བཤད་སྒྲུབ་ལ་དབང་འབྱོར་པར་གྱུར་ནས་ཕྱོགས་དེར་ཆོས་དང་སྲིད་པའི་དཔལ་འབྱོར་ཕུན་སུམ་ཚོགས་པ་ཐམས་ཅད་འཕེལ་ཞིང་རྒྱས་པར་བསམས་ལ་སྔགས་བཟླས་པའི་མཐར། མེ་ཏོག་ཐོགས་ཏེ་གའུ་ནང་གི་ལྷ་དང་འཁོར་ལོའི་ལྷ་རྣམས་ལ། མགོན་པོ་ཛམྦྷ་ལ་རྟེན་འདི་ཉིད་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས། རྟེན་འདི་ཉིད་གང་དུ་བཞུགས་པའི་ས་ཕྱོགས་སུ།
ཕྱོགས་ཐམས་ཅད་ནས་སོགས་འདོད་དོན་གསོལ་གདབ་གོང་ལྟར་བརྗོད་དོ། ། ཐུན་བསྡུ་བ་ན། མཆོད་བསྟོད་སྔར་ལྟར་བྱས། གཏོར་མ་བྱིན་གྱིས་བརླབས། དཀྱུས་ལྟར་འབུལ་ལ་མཆོད་བསྟོད་བྱས། འདོད་གསོལ་གྱི་མཐར། འཁོར་ལོའི་ལྷ་རྣམས་འོད་དུ་ཞུ་ནས། འཇིག་རྟེན་ཁམས་ཀྱི་སྟོབས་ལྡན་འབྱོར་ལྡན་གྱི་སྐྱེ་འགྲོ་བསོད་ནམས་དཔལ་འབྱོར་འདོད་དགུའི་ལོངས་སྤྱོད་དང་བཅས་པ་ཐམས་ཅད་དབང་དུ་སྡུད་པར་བྱེད་པའི་ནུས་མཐུ་ཕུན་སུམ་ཚོགས་པ་དང་ལྡན་པ་བྲིས་པའི་འཁོར་ལོའི་རྣམ་པ་ཇི་ལྟ་བ་བཞིན་དུ་གྱུར་ཅེས་བརྗོད་ཅིང་བསམ་མོ། ། དེ་ལྟ་བུའི་སྒོ་ནས་ཐུན་རེ་ལ་སྔགས་ཅི་ནུས་བཟླའོ། ། གསུམ་པ་རྗེས་ནི།
བདག་བསྐྱེད་ཀྱི་མཇུག་གི་བྱ་བ་དགེ་བ་བསྔོ་བ་སོགས་བྱའོ། ། གྲོལ་བའི་ཉིན་བཀྲ་ཤིས་རྒྱས་པར་བརྗོད་ལ། གའུ་མཛོད་ཀྱི་ཕུགས་ལ་སོགས་པར་སྦས་ཏེ་བཞག་གོ ། འཁོར་ལོ་ནི་བལྟ་བའི་དམ་ཚིག་གི་དབང་གི་རྟེན་གྱི་ནང་དུ་འཇོག་པའམ་ལུས་ལ་འདོགས་རྒྱུ་གང་ངེས་པར་བྱས་ནས་གང་བབ་བྱའོ། ། དེ་ལྟར་ཚུལ་བཞིན་བསྒྲུབས་པས་དཀྱུས་ནས་འབྱུང་བའི་ཕན་ཡོན་རྣམས་མི་བསླུ་བར་འབྱུང་བ་ནི། གསང་སྔགས་ཟབ་མོའི་བདེན་པའི་སྟོབས་ཀྱིས་སོ། ། གང་ཞིག་ཁ་ན་མ་ཐོ་མེད་པའི་དཔལ། ། ཅི་འདོད་གཏེར་གྱི་བུམ་བཟང་སྒྲུབ་པའི་ཐབས། ། འདི་བགྱིས་དགེ་བས་འགྲོ་རྣམས་སྡིག་མེད་ཀྱི། ། ཕུན་ཚོགས་འདོད་དགུའི་གཏེར་ལ་སྤྱོད་གྱུར་ཅིག །
ཅེས་གྲྭ་པ་མངོན་ཤེས་ལུགས་ཀྱི་ཛམྦྷ་ལ་དམར་པོ་གའུ་ལ་བརྟེན་ནས་སྒྲུབ་པ་ཅི་འདོད་གཏེར་གྱི་བུམ་བཟང་ཞེས་བྱ་བ་འདིའང་དགེ་བཤེས་ཤེས་རབ་བསྟན་འཛིན་པས་བསྐུལ་བའི་ངོར། ཀརྨ་ཆགས་མེད་པས་མཛད་པའི་ཟིན་བྲིས་ཀྱི་ཁ་འགེངས་སུ་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
