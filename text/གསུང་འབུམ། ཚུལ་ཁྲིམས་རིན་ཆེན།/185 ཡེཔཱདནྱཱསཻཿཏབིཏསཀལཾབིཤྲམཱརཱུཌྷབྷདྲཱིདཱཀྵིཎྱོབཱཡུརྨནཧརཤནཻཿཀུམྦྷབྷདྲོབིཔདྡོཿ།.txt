གསུང་འབུམ། ཚུལ་ཁྲིམས་རིན་ཆེན།
པོད ༡༨༥
ཡེཔཱདནྱཱསཻཿཏབིཏསཀལཾབིཤྲམཱརཱུཌྷབྷདྲཱིདཱཀྵིཎྱོབཱཡུརྨནཧརཤནཻཿཀུམྦྷབྷདྲོབིཔདྡོཿ།
༼ཤྲཱི༽ ༄༅། །ཡེཔཱདནྱཱསཻཿཏབིཏསཀལཾབིཤྲམཱརཱུཌྷབྷདྲཱིདཱཀྵིཎྱོབཱཡུརྨནཧརཤནཻཿཀུམྦྷབྷདྲོབིཔདྡོཿ།
༄༅། ། གནས་གསུམ་གྱི་གསལ་བྱེད་ལས་བྱ་བ་བརྗོད་པ་ཐ་མའི་གསལ་བྱེད།་་་་་ གང་དག་རྐང་པ་བཀོད་པས་དུབ་ལ་བཞོན་པ་བཟང་ལྡན་གདུངས་རྣམས་ལ། ། ཡིད་འཕྲོག་ལྷོ་ཡི་དྲི་ཁྱེར་དལ་བུ་ཕོངས་པའི་ལག་པར་བུམ་པ་བཟང༌། ། ༄༅། །སཾསཱརཱནནྟཾནཀཙཔཏཏེཿསཱཀརཱལམྦཤངྐཻཿ ཏྲཱསཽསཾཡུཀྟཾསམུདཡཧིཏཾདཱནདྷརྨཏྟམེཝཾ། ༄༅། །ལྷུང་བའི་དོགས་བཅས་ལག་པའི་མཆེལ་པ་མཐའ་བྲལ་འཁོར་བའི་སྡུག་བསྔལ་དང༌། ། ཀུན་ནས་འབྱུང་བའི་འཇིགས་དང་ལྡན་ལ་ཆོས་ནི་མཆོག་ཏུ་ཕན་སྟེར་ཉིད། ། ཆོས་ཀྱི་ མཐའ་དག་གཟུགས་ཅན།་་་་་
ཆོས་མཆོག་ཐུབ་གསུང་མྱ་ངན་མེད། ། དོན་བཟང་འདབ་མ་སྟོང་ཕྲག་རྫོགས་པའི་ཁ། ། ཟབ་ཡངས་དཀྲུགས་པ་པདྨའི་རྒྱ་ནང་དུ། ། ཆུད་པའི་ངོ་མཚར་ལྟད་མོ་ལྐོག་ན་མོ། ། དུས་ ཡན་ལག་གཉིས་པའི་གཟུགས་ཅན།་་་་་ དེར་རྒྱལ་བ་འགྲོ་ལ་ཕན་པའི་ལས། ། ལྷུན་གྱིས་གྲུབ་པ་ལས་བྱུང་སྨྲ་བའི་དབང༌། ། རྣམ་པར་འབྱེད་པའི་བུ་མོ་ཆོས་ཀུན་ལ། ། སྦྱངས་པའི་མིག་ཡངས་མང་པོ་འཇིག་རྟེན་བྱུང༌། ། དེ་དེས་ ཆ་ཤས་ཀྱི་གཟུགས་ཅན།་་་་་
བཀའ་ལུང་ཡངས་པ་སྡུད་པ་དང༌། ། ཟབ་མོ་འགྲེལ་དང་རིམ་པར་བསྟར་བ་ཡི། ། འཆད་རྩོམ་མཁས་པའི་རྐང་རྩིས་བསྣུན་པའི་ཚེ། ། ཚིག་དོན་དྲི་མེད་འདབ་མ་ཕྱོགས་སུ་གྲོལ། ། ཡེ་ཤེས་ རིགས་རང་བཞིན་བརྗོད་པ།་་་་་ དག་པའི་གཏེར་གྱུར་ཐུབ་པ་དང༌། ། དགོངས་པ་གཉིས་སུ་མེད་པར་བཀོད་པའི་ཆོས། ། སྲིད་པའི་ཟུག་རྔུ་ཀུན་གྱི་ཕ་རོལ་དུ། ། འདོང་བར་ཞི་བའི་ལམ་དང་རྗེས་སུ་མཐུན། ། གང་ལ་ སྐྱེད་བྱེད་འགྲུབ་པའི་རྒྱུ།་་་་་
དམིགས་པས་འཁོར་བའི་ནད་ཆེན་གསུམ། ། ཟད་པར་ཟ་བའི་ལས་སུ་མངོན་ཕྱོགས་པའི། ། བསླབ་གསུམ་དམ་པའི་འབྱོར་པར་ལྡན་པའི་ལམ། ། ཡང་དག་འཆོས་བར་བྱེད་པ་བསྟན་པའི་ཆོས། ། གཅིག་ཏུ་ ་་་་་དངོས་པོའི་དཔེ། ངན་པར་འགྲོ་དང་སྲིད་པ་ཡི། ། ཚོར་བ་སྲིན་པོ་ཁྲོས་པའི་སོ་འདྲ་བས། ། བཏབ་པ་ཀུན་ལས་ཡོང་ཡེ་སྐྱོབ་པའི་མཐུ། ། གང་ལ་རྫོགས་པ་དེ་ཡང་ལུང་གི་ཆོས། ། སྡུག་བསྔལ་ཐན་ ་་་་་མཐའ་དག་གཟུགས་ཅན།
པ་སྐྱེད་པའི་ཀུན་འབྱུང་དུས། ། གསོད་བྱེད་ལམ་བདེན་སྤྲིན་གྱི་རླུང་ཡབ་ཀྱིས། ། སྡུག་བསྔལ་འགོག་པ་བསིལ་བའི་རླུང་འཇོ་བ། ། འཁོར་ལོ་དང་པོའི་བཀའ་དོན་གསལ་བར་བྱེད། ། རབ་སྤེལ།་་་་་ ཆོས་རྣམས་སྒྱུ་མའི་དཔེ་འདྲར་རང་བཞིན་དང༌། ། མཚན་ཉིད་མེད་པའི་མཐའ་བྲལ་ལུང་གི་སྒྲས། ། མཐའ་བརྒྱད་མལ་དུ་ཡུར་བ་སློང་བའི་ཆོས། ། འཁོར་ལོ་བར་བའི་བཀའ་ཡང་གསལ་བར་བྱེད། ། ཡོད་དང་ རིགས་བརྗོད་པ་ཐ་མའི་གསལ་བྱེད།་་་་་
མེད་མཐའ་བརྟོལ་པ་ངེས་པའི་ལུང༌། ། ཀུན་བརྟག་མཚན་མས་སྟོང་པའི་གཞན་གྱི་དབང༌། ། ཡོངས་གྲུབ་རྣམ་རིག་ཙམ་དུ་ལེགས་ཕྱེ་བ། ། འཁོར་ལོ་ཐ་མའི་བཀའ་དོན་རྣམས་ཀྱང་ངོ༌། ། དེ་ཉིད་བརྗོད་པའི་དཔེ།་་་་་ མུན་པ་ཆེན་པོའི་གཤེད་དུ་རྒྱུ་བ་འདི། ། པདྨའི་གཉེན་གྱི་དཔལ་དང་རྗེས་མཐུན་ཡང༌། ། སྒྲིབ་པའི་དགྲ་ཚོགས་བཅོམ་ལས་ཕྱི་རོལ་དུ། ། ཕྱོགས་ ༼༢༤༡༽ པ་མིན་ཕྱིར་ལེགས་བཤད་སྣང་བའོ། ། སྟོང་ ་་་་་མཚུངས་པ་གསལ་བྱེད་ཀྱི་ཟླ་བ་དངོས་སུ་ཟིན་པའི་བྱ་བ།
གསུམ་མི་མཇེད་ཡངས་པའི་ཟོང་གིས་ཀྱང༌། ། ལེགས་པར་གདམས་པའི་ཚིག་དོན་ཆ་རེ་ཡང༌། ། གཞལ་དུ་མེད་པའི་རིན་ཆེན་འདི་ཐོབ་པས། ། ཕལ་པའི་ནོར་མཆོག་དེ་ལ་རྣམ་པར་འཕྱ། ། མཆོག་ རིགས་བརྗོད་པ་ཐ་མའི་གསལ་བྱེད།་་་་་ དང་ཕལ་དུ་གཏོགས་པའི་ཤེས་བྱ་བ། ། ཇི་ལྟ་ཇི་སྙེད་ཡང་དག་འདོམས་པའི་གཞུང༌། ། ལུང་དང་རིགས་པ་མན་ངག་ཀུན་གྱི་མ། ། དགོངས་འགྲེལ་བསྟན་པའི་ཆོས་ཀྱི་ཁྱད་པར་གླེང༌། ། སྤྱི་དོན་བཞི་པ་འགྲེལ་ཚུལ་ངེས་པའི་ཆེད་དུ་བསྟན་བཅོས་ཀྱི་རྣམ་པར་གཞག་པ་ལ།
བསྟན་བཅོས་སུ་གཏོགས་པ་སྤྱིར་བཤད་པ། དེ་ལས་མཆོག་གི་བསྟན་བཅོས་བྱེ་བྲག་ཏུ་བཤད་པའོ། ། དང་པོ་བསྟན་བཅོས་སུ་གཏོགས་པ་ཙམ་ལ་རྣམ་པར་དབྱེ་ན་དོན་མེད་པའི་བསྟན་བཅོས་དང༌། དོན་ལོག་པའི་བསྟན་བཅོས་དང༌། དོན་དང་ལྡན་པའི་བསྟན་བཅོས་དང༌། ངན་གཡོའི་བསྟན་བཅོས་དང༌། བརྩེ་བ་བྲལ་བའི་བསྟན་བཅོས་དང༌། སྡུག་བསྔལ་སྤོང་བའི་བསྟན་བཅོས་དང༌། ཐོས་པ་ལྷུར་ལེན་པའི་བསྟན་བཅོས་དང༌། རྩོད་པ་ལྷུར་ལེན་པའི་བསྟན་བཅོས་དང༌།
སྒྲུབ་པ་ལྷུར་ལེན་པའི་བསྟན་བཅོས་ཏེ་རྣམ་པ་དགུར་འགྱུར་ཏེ། ས་སྡེ་ལས། དོན་མེད་དོན་ལོག་དོན་དང་ལྡན། ། ངན་གཡོ་བརྩེ་བྲལ་སྡུག་བསྔལ་སྤོང༌། ། ཐོས་རྩོད་སྒྲུབ་པ་ལྷུར་ལེན་པ། ། ཞེས་གསུངས་པ་ལྟར་རོ། ། གཉིས་པ་དེ་ལས་མཆོག་གི་བསྟན་བཅོས་བྱེ་བྲག་ཏུ་བཤད་པ་ལ། བསྟན་བཅོས་རྣམ་པ་དགུ་པོ་དེ་དག་ལས། སྔ་མ་གཉིས་གཉིས་ནི་ཕལ་པ་ཡིན་ལ། ཕྱི་མ་རེ་རེ་ནི་མཆོག་སྟེ།
ཇི་སྐད་དུ། བསྟན་བཅོས་དྲུག་བྲལ་གསུམ་དུ་འདོད། ། ཅེས་སོ། ། དེ་ལྟར་ཕྱི་མ་གསུམ་པོ་དེ་དག་གི་རང་བཞིན་ངེས་པར་བྱེད་པ་ལ། བསྟན་བཅོས་ཀྱི་མཚན་ཉིད་དང༌། ངེས་པའི་ཚིག་དང༌། རབ་ཏུ་དབྱེ་བ་སྟེ་གསུམ་མོ། ། དང་པོ་མཚན་ཉིད་ནི་སྟོན་པ་དེ་བཞིན་གཤེགས་པའི་བཀའ་ལུང་འབའ་ཞིག་གི་དབང་དུ་བྱས་ཏེ། རྩོམ་པ་པོ་རྣམ་པར་གཡེང་བ་མེད་ཅིང་བློ་དང་ལྡན་པའི་སྐྱེས་བུ་དམ་པ་དག་གིས་རྗོད་པར་བྱེད་པ་ངག་དོན་ཕུན་སུམ་ཚོགས་པའི་སྒོ་ནས་ཐར་པ་ཐོབ་པར་བྱེད་པའི་ལམ་གྱི་ཆོས་དང་རྗེས་སུ་མཐུན་པར་ལེགས་པར་བཤད་པ་སྟེ། འཕགས་པ་བྱམས་པས།
གང་ ༼༢༤༢༽ ཞིག་རྒྱལ་བའི་བསྟན་པ་འབའ་ཞིག་གི ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླངས། ། ཞེས་སོ། ། གཉིས་པ་ངེས་པའི་ཚིག་ནི། འཆི་བ་མེད་པའི་སེང་གེས། ནིརྡི་ཤ་གྲནྠ་ཡོཿཤཱསྟྲ་ཞེས་བཤད་ཅིང༌། དེ་ལ་ཤཱ་ས་ན་འཆོས་པ། ཏྲ་ཡའམ་ཏཱ་ར་ཎ་སྐྱོབ་པ།
དེ་གཉིས་བསྡུས་པ་ལ་ཤཱསྟྲ་ཞེས་འབྱུང་སྟེ། གདུལ་བྱ་རྣམས་ཀྱི་རྒྱུད་ཉོན་མོངས་པ་དུག་གསུམ་ལས་བསླབ་པ་སུམ་ལྡན་དུ་འཆོས་པ་དང༌། ངན་འགྲོ་དང་སྲིད་པའི་སྡུག་བསྔལ་ལས་སྐྱོབ་པའི་ཕྱིར་བསྟན་བཅོས་སོ། ། དེ་ལྟར་ཡང་རྣམ་བཤད་རིགས་པ། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོའི་སྲིད་ལས་སྐྱོབ་པ་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། ། ཅེས་སོ། ། དེས་ན་འཆོས་པ་དང་སྐྱོབ་པར་བྱེད་པའི་ཡོན་ཏན་དང་ལྡན་པའི་ཕྱིར་ངེས་པའི་ཚིག་དེ་ནི་སངས་རྒྱས་ཀྱི་བཀའ་ལའང་བཤད་དུ་ཡོད་དེ།
དེ་ཉིད་ལས། དེ་ལྟ་བས་ན་སངས་རྒྱས་ཀྱི་གསུང་ཁོ་ན་དོན་དམ་པར་བསྟན་བཅོས་ཡིན་པས་འཆོས་པ་དང་སྐྱོབ་པའི་ཡོན་ཏན་གྱི་ཕྱིར་ཡང་དོན་དུ་བཟུང་བ་ལ་འབད་པ་དང་ལྡན་པར་བྱའོ་ཞེས་གསུངས་སོ། ། གསུམ་པ་རབ་ཏུ་དབྱེ་བ་ནི། བྱེད་པ་ལས་ཀྱི་སྒོ་ནས་དབྱེ་བ། བརྗོད་བྱ་དོན་གྱི་སྒོ་ནས་དབྱེ་བ། བཤད་བྱ་བཀའི་སྒོ་ནས་དབྱེ་བ་སྟེ་གསུམ་མོ། ། དང་པོ་བྱེད་པ་ལས་ཀྱི་སྒོ་ནས་དབྱེ་བ་ལའང༌། བཀའ་རྒྱ་ཆེན་པོ་སྡུད་པའི་བསྟན་བཅོས་དང༌། ཟབ་མོ་རྣམ་པར་འབྱེད་པའི་བསྟན་བཅོས་དང༌། འཁྲུགས་པ་གོ་རིམས་སུ་བསྡེབས་པའི་བསྟན་བཅོས་དང་གསུམ་སྟེ།
དེ་དག་དཔེར་མཚོན་ན་དང་པོ་ནི་འདུལ་བ་མདོ་རྩའམ་ཐེག་པ་ཆེན་པོ་མདོ་སྡེ་རྒྱན་ལྟ་བུའོ། ། གཉིས་པ་ནི་མངོན་པར་རྟོགས་པའི་རྒྱན་ནམ་དབུ་མ་རྩ་བའི་ཤེས་རབ་ལྟ་བུའོ། ། གསུམ་པ་ནི་བསླབ་པ་ཀུན་ལས་བཏུས་པའམ་མདོ་སྡེ་རྒྱན་ནམ་སྐྱེས་པའི་རབས་ལྟ་བུའོ། ། གཉིས་པ་བརྗོད་བྱ་བཀའི་སྒོ་ནས་དབྱེ་བ་ལ་གསུམ་ལས། ཤེས་བྱ་ཇི་ལྟ་བ་སྟོན་པའི་བསྟན་བཅོས་དང༌། ཇི་སྙེད་པ་སྟོན་པའི་བསྟན་བཅོས་དང༌། ཐར་པ་དང་ཐམས་ཅད་མཁྱེན་པའི་ལམ་སྟོན་པའི་ ༼༢༤༣༽ བསྟན་བཅོས་ཏེ་གསུམ་མོ། ། དང་པོ་ལའང་ཕལ་པ་དང་ཁྱད་པར་བ་གཉིས་ལས། དང་པོ་ནི་འཇིག་རྟེན་ལུགས་ཀྱི་བསྟན་བཅོས་ཤེས་རབ་བརྒྱ་པ་དང༌། སྐྱེ་བོ་གསོ་བའི་ཐིགས་པ་དང༌།
ཚིགས་སུ་བཅད་པའི་མཛོད་དང༌། ཙ་ན་ཀའི་རྒྱལ་པོའི་ལུགས་ཀྱི་བསྟན་བཅོས་ལ་སོགས་པ་རྣམས་ཏེ། དེ་དག་བསྟན་བཅོས་ཕལ་པ་མཛད་པའི་རྒྱུ་མཚན་ཡང༌། གཙོ་བོར་མངོན་མཐོ་འཐོབ་བྱེད་ཀྱི་རྒྱུ་ཡིན་ཞིང༌། ཐར་པའི་རྟེན་དུ་འགྲོ་བ་ཡང་སྲིད་དེ། ཤེས་རབ་བརྒྱ་པ་ལས། མི་ཡི་ཆོས་ལུགས་ལེགས་སྤྱད་ན། ། ལྷ་ཡུལ་བགྲོད་པར་ཐག་མི་རིང༌། ། ལྷ་དང་མི་ཡི་ཐེམ་སྐས་ལ། ། འཛེགས་ན་ཐར་པ་གམ་ན་འདུག །
ཅེས་དང༌། འཇིག་རྟེན་པ་ཡི་ཡང་དག་ལྟ། ། ཆེན་པོ་གང་ན་ཡོད་གྱུར་ཀྱང༌། ། དེ་ནི་བསྐལ་པ་སྟོང་དུ་ཡང༌། ། ངན་འགྲོར་འགྲོ་བ་མི་སྲིད་དོ། ། ཞེས་པས་སོ། ། གཉིས་པ་ནི། གཙོ་བོར་བརྗོད་པར་བྱ་བ་རིག་པའི་གནས་ལྔ་སྟོན་པའི་བསྟན་བཅོས་ཀྱི་རིགས་སུ་གཏོགས་པ་རྣམས་ཏེ། འདི་དག་ནི་འོག་ཏུ་འཆད་པར་འགྱུར་རོ། ། གཉིས་པ་ཇི་ལྟ་བ་སྟོན་པའི་བསྟན་བཅོས་ནི།
བདེན་པ་རྣམ་པ་བཞིའམ་རྣམ་པ་བཅུ་དྲུག་ཏུ་སྟོན་པའམ། གཟུང་འཛིན་གཉིས་སུ་མེད་པའི་དོན་སྟོན་པ་དང༌། རང་བཞིན་གཉིས་སུ་མེད་པའི་དོན་སྟོན་པ་སྟེ། དཔེར་ན་བདེན་པ་རྣམ་པར་ངེས་པའམ་དབུ་མ་རྒྱན་ལ་སོགས་པ་ལྟ་བུའོ། ། གསུམ་པ་ཐར་པ་དང་ཐམས་ཅད་མཁྱེན་པའི་ལམ་སྟོན་པའི་བསྟན་བཅོས་ནི། བྱང་ཆུབ་སེམས་དཔའི་ས་དང་ཉན་ཐོས་ཀྱི་སའམ། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལ་སོགས་པ་ལྟ་བུའོ། ། དེ་ལ་ཁ་ཅིག་དེ་དག་ཕྱོགས་རེ་ཙམ་སྟོན་པའི་བསྟན་བཅོས་ཉིད་ཡིན་པས་ན། རབ་ཏུ་བྱེད་པ་ཡིན་ལ། འདིར་ནི་མ་ལུས་པ་སྟོན་པའི་བསྟན་བཅོས་ཆེན་པོ་ཀུན་ལས་བཏུས་པའམ་མངོན་པ་མཛོད་ལྟ་བུའོ་ཞེས་ཀྱང་འདོད་དོ། །
གཉིས་པ་བཤད་བྱ་བཀའི་སྒོ་ནས་དབྱེ་བ་ལ། སྤྱིར་བཤད་པ་དང་བྱེ་བྲག་ཏུ་བཤད་པ་གཉིས་ལས། དང་པོ་ནི་བསྒྲུབ་པར་བྱ་བའི་འབྲས་བུ་རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་ལ་ཆེས་སྤྲོ་བར་གྱུར་པའི་བློ་དང་ལྡན་པའི་བྱང་ཆུབ་སེམས་དཔའ་རྣམས་ཀྱིས་བསླབ་པར་བྱ་བའི་གནས་ཀྱི་གཙོ་བོ་ནི་རིག་པའི་ ༼༢༤༤༽ གནས་རྣམ་པ་ལྔའམ། རིག་པའི་གནས་བཅུར་གྲགས་པའི་བསྟན་བཅོས་རྣམས་ཏེ། ཇི་སྐད་དུ་མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་པའི་དམ་པ་ཐམས་ཅད་མཁྱེན་པ་ག་ལ་ཐོབ། ། ཅེས་གསུངས་ཤིང༌། དེའི་འགྲེལ་བཤད་ལས། རིག་པའི་གནས་ནི་ལྔ་སྟེ་ནང་རིག་པ་དང༌།
རྒྱུ་རིག་པ་དང༌། སྒྲ་རིག་པ་དང༌། གསོ་བ་རིག་པ་དང༌། བཟོའི་ལས་ཀྱི་གནས་རིག་པའོ། ། དེ་ལ་དེ་བཞིན་གཤེགས་པའི་གསུང་རབ་ཡན་ལག་བཅུ་གཉིས་ལ་མཁས་པ་ནི་ནང་རིག་པ་ཞེས་བྱའོ། ། མངོན་སུམ་དང་རྗེས་སུ་དཔག་པའི་ཚད་མས་ཟིན་པའི་ཏརྐའི་གཞུང་ལ་མཁས་པ་ནི་རྒྱུ་རིག་པ་ཞེས་བྱའོ། ། སྒྲའི་གཙུག་ལག་བྱཱ་ཀ་ར་ཎ་ལ་མཁས་པ་ནི་སྒྲ་རིག་པ་ཞེས་བྱའོ། ། རླུང་དང་བད་ཀན་ལ་སོགས་པ་ནད་གསོ་བའི་གཙུག་ལག་ལ་མཁས་པ་ནི་གསོ་བ་རིག་པ་ཞེས་བྱའོ། ། གླུ་དང་གར་དང་སྤོས་ལ་སོགས་པའི་གཙུག་ལག་ལ་མཁས་པ་ནི་བཟོའི་ལས་ཀྱི་གནས་རིག་པ་ཞེས་བྱའོ། ། རིག་པའི་གནས་ལྔ་པོ་དེ་དག་ལ་ཉན་པ་དང་བསམ་པ་ལ་སོགས་པའི་སྒོ་ནས་ཤེས་པ་དང་རྟོགས་པར་མ་བྱས་པར་བྱང་ཆུབ་སེམས་དཔའ་རྣམས་ཀྱིས་ཐམས་ཅད་མཁྱེན་པའི་ཡེ་ཤེས་ག་ལ་ཐོབ་སྟེ།
དེ་བས་ན་བྱེ་བྲག་མེད་པར་མཁྱེན་པའི་ཡེ་ཤེས་ཐོབ་པར་བྱ་བའི་ཕྱིར་རིག་པའི་གནས་ལྔ་ལ་བརྩོན་པར་བྱེད་དོ་ཞེས་བྱ་བའི་དོན་ཏོ། ། དེ་ལ་འཕགས་པ་ནི་ཉན་ཐོས་དང་རང་སངས་རྒྱས་དེ་དག་ལས་མཆོག་ཏུ་གྱུར་པས་འཕགས་པ་དམ་པའི་བྱང་ཆུབ་སེམས་དཔའོ། ། ཇི་ལྟར་ཡོད་པ་མ་ལུས་པ་དང་ཕྱིན་ཅི་མ་ལོག་པར་ཤེས་པ་ནི་ཐམས་ཅད་མཁྱེན་པ་ཞེས་བྱའོ་ཞེས་བཤད་པ་དང༌། ས་སྐྱ་པཎྜི་ཏས་ཀྱང༌། མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། ། བྱེ་བྲག་སྦྱངས་པའི་དོན་ཤེས་པ། ། དེ་ཡང་དེ་ལ་མཁས་པ་ཡིན། ། དེ་ཡུལ་བརྡ་སྤྲོད་རྟོག་གེ་དང༌། ། གསོ་བ་ཕྱི་ནང་རིག་ཅེས་གསུངས། །
གཞན་ལས་གཞན་དག་རྣམ་བཤད་པ། ། འདི་ཡི་ནང་དུ་འདུས་ཤེས་བྱ། ། ཞེས་ཏེ། དེ་ཡང་མཁས་པ་ཞེས་བྱ་བ་ནི་གང་ཡིན་ཞེ་ན། ཤེས་བྱ་ཐམས་ཅད་ཕྱིན་ཅི་མ་ལོག་པར་ཤེས་པ་ཡིན་ལ། གཞན་ཡང་བྱེ་བྲག་ཏུ་གང་བསླབ་པ་ཤེས་པ་དེ་ལའང་དེ་ཉིད་ལ་མཁས་པ་ཞེས་བྱ་ཞིང༌། དེས་བསླབ་པར་བྱ་བའི་ ༼༢༤༥༽ ཡུལ་ནི་རིག་པའི་གནས་ལྔ་སྟེ། བརྡ་སྤྲོད་པ་སྒྲ་དང༌། རྟོག་གེ་སྟེ་ཚད་མ་དང༌། ཕྱི་རོལ་རིག་པ་བཟོ་དང༌།
ནང་རིག་པ་ལུང་གི་ཆོས་དང༌། གསོ་བ་རིག་པ་སྨན་དཔྱད་རྣམས་ལ་བཤད་དོ། ། གཞན་ཡང་རིག་པའི་གནས་ཆུང་བ་ལྔ་དང༌། མདོ་ལས་རིག་པའི་གནས་བཅོ་བརྒྱད་དུ་གསུངས་པ་རྣམས་ཀྱང་རིག་པའི་གནས་ཆེན་པོ་ལྔ་པོ་དག་ཏུ་འདུ་ཞེས་པའི་དོན་ཏོ། ། དེ་བས་ན་རྣམ་པ་ཐམས་ཅད་མཁྱེན་པའི་གནས་ཐོབ་པ་ལ་མངོན་པར་འདོད་པའི་བྱང་ཆུབ་སེམས་དཔའ་ཤེས་བྱ་ཐམས་ཅད་ལ་ཤིན་ཏུ་མཁས་པར་བྱ་དགོས་སོ་ཞེས་པའི་དོན་ཏོ། ། དེའང་གང་གི་ཕྱིར་ཞེ་ན། རྒྱན་ལས། སྔ་མ་དེའི་རྗེས་ཐོགས་སུ། ། དེ་ལྟར་གཞན་དག་ཚར་བཅད་པ་དང་རྗེས་གཟུང་ཕྱིར། ། བདག་ཉིད་ཤེས་བྱའི་ཕྱིར་ན་དེ་ལ་དེར་བརྩོན་བྱེད། །
ཅེས་དང༌། དེའི་འགྲེལ་བཤད་ལས་ཀྱང༌། བྱེ་བྲག་ཏུ་རྒྱུ་རིག་པ་དང་སྒྲ་རིག་པ་ལ་བྱང་ཆུབ་སེམས་དཔའ་བརྩོན་པར་བྱེད་དོ། ། ཅིའི་ཕྱིར་ཞེ་ན། མུ་སྟེགས་རྒྱུ་རིག་པའི་གཙུག་ལག་ཤེས་པར་རློམ་པ་དང༌། སྒྲ་རིག་པའི་གཙུག་ལག་ཤེས་པར་རློམ་པ་དེ་དག་ཚར་གཅད་པར་བྱ་བའི་ཕྱིར་བརྩོན་པར་བྱེད་དོ། ། གསོ་བ་རིག་པ་དང་བཟོའི་ལས་ཀྱི་གནས་རིག་པ་ལ་བྱང་ཆུབ་སེམས་དཔའ་བརྩོན་པར་བྱེད་དོ། ། ཅིའི་ཕྱིར་ཞེ་ན། ནད་ཀྱི་བཏབ་པའི་ནད་ཞི་བར་འདོད་པ་རྣམས་དང་བཟོ་སློབ་པར་འདོད་ཅིང་ལོངས་སྤྱོད་འདོད་པ་རྣམས་རྗེས་སུ་གཟུང་ཞིང་ཕན་གདགས་པའི་ཕྱིར་བརྩོན་པར་བྱེད་དོ། ། ནང་རིག་པ་ལ་བྱང་ཆུབ་སེམས་དཔའ་བརྩོན་པར་བྱེད་དོ། །
ཅིའི་ཕྱིར་ཞེ་ན། བདག་ཉིད་འཕགས་པའི་ལམ་དེ་ཁོ་ན་ཉིད་ཀྱི་མཚན་ཉིད་གང་ཡིན་པ་ཕྱིན་ཅི་མ་ལོག་པར་ཤེས་པར་བྱ་བའི་ཕྱིར་བརྩོན་པར་བྱེད་དོ་ཞེས་སོ། ། གཉིས་པ་སོ་སོར་བཤད་པ་ལ། གཞན་རྗེས་སུ་འཛིན་པའི་རིག་པའི་གཙུག་ལག་གཉིས་ལས། དང་པོ་བཟོ་རིག་པ་ལ། དེར་འཇུག་པའི་དགོས་པ་དང༌། དེ་སྟོན་པའི་བསྟན་བཅོས་ཀྱི་རང་བཞིན་བསྟན་པའོ། ། དང་པོ་ནི། རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བའི་བྱང་ཆུབ་སེམས་དཔའ་རྣམས་ཀྱིས་གནས་སྐབས་སུ་ཕན་བདེ་འབྱུང་བའི་རྩ་ལག་ཏུ་གྱུར་པའི་བཟོའི་གནས་ཀྱི་རིག་པ་ལ་མཁས་པའི་གོ་སར་དབང་བ་དང༌། ཤ་ཐང་བ་མེད་པར་ལོངས་སྤྱོད་ཀྱི་འབྱོར་པ་དང་ལྡན་པར་བྱ་བ་ ༼༢༤༦༽ དང༌།
འཇིག་རྟེན་པ་རྣམས་ཀྱིས་བཀུར་བར་བྱ་བ་དང༌། ལོངས་སྤྱོད་ཀྱི་སྒོ་ནས་གཞན་ལ་ཕན་གདགས་པར་བྱ་བ་དང༌། མཐར་ཐུག་ཐམས་ཅད་མཁྱེན་པའི་གཟུགས་ཀྱི་སྐུ་མཚན་བཟང་པོ་དང་དཔེ་བྱད་བཟང་པོས་བརྒྱན་པ་འགྲུབ་པའི་རྒྱུར་འགྱུར་བ་དང༌། དེ་ཉིད་མངོན་དུ་གྱུར་ནས་ཀྱང་དེ་བཞིན་གཤེགས་པའི་གཟུགས་དང་གཟུགས་བརྙན་ནས་སྤྲུལ་པ་ཐ་མའི་བར་གྱི་རྣམ་པས་སེམས་ཅན་ཀུན་གྱི་ཉེར་འཚོའི་གཞིར་འགྱུར་བའི་དགོས་པ་དམ་པས་ཡིད་ཡོངས་སུ་དྲངས་ནས་རིག་པའི་ཚུལ་འདི་ལ་འཇུག་པར་རིགས་ཏེ། མདོ་སྡེ་རྒྱན་གྱི་འགྲེལ་བཤད་ལས། བཟོའི་གནས་ཀྱི་རིག་པ་བྱང་ཆུབ་སེམས་དཔའ་འཚོལ་བར་བྱེད་དོ། ། ཅིའི་ཕྱིར་ཞེ་ན། ཚེགས་ཆུང་ངུས་ཤ་ཐང་བ་མེད་པར་ལོངས་སྤྱོད་བསྒྲུབ་པར་བྱ་བ་དང༌། ལོངས་སྤྱོད་དང་ལྡན་ཞིང་བཟོའི་གནས་ལ་མཁས་པས་འཇིག་རྟེན་པ་རྣམས་ཀྱིས་བཀུར་བར་བྱ་བ་དང༌། ལོངས་སྤྱོད་ཀྱི་སྒོ་ནས་འཇིག་རྟེན་པ་རྣམས་ལ་ཕན་པར་བྱ་བའི་ཕྱིར་ཚོལ་བར་བྱེད་དོ་ཞེས་དང༌།
བསོད་ནམས་ཀྱི་སྟོབས་ཀྱི་རྟོགས་པ་བརྗོད་པ་ལས། དེ་བས་ན་བཟོ་འབའ་ཞིག་མི་རྣམས་ཀྱི་ཉམས་སུ་སྨན་པ་ཡིན་ཏེ། བཟོ་བོ་ནི་རིགས་དམན་པར་སྐྱེས་སུ་ཟིན་ཡང་རྒྱལ་པོ་རྣམས་དང༌། བློན་པོ་རྣམས་དང༌། བྲམ་ཟེ་དང༌། ཁྱིམ་བདག་རྣམས་ཀྱིས་གདོན་མི་ཟ་བར་བཀུར་རོ། ། སྣ་ཚོགས་ལས་ཅན་ལྷ་རྣམས་དང༌། ། མི་རྣམས་ཀྱིས་ཀྱང་ལེགས་པར་བཀུར། ། དེ་བཞིན་མ་རབས་བཟོ་ཡི་ཕྱིར། ། མི་དང་ལྷ་རྣམས་ཀྱིས་ཀྱང་བཀུར། །
ཞེས་དང༌། མངོན་བརྗོད་ཀྱི་བསྟན་བཅོས་སྣ་ཚོགས་གསལ་བར། བི་ཤྭ་ཀརྨ་སྣ་ཚོགས་བྱེད། ། ལས་བཟང་ཅན་དང་ལྷའི་བཟོ་བོ། ། ཞེས་པས་བསྟན་པའི་ལྷའི་བཟོ་བོ་བི་ཤྭ་ཀརྨ་ལྟ་བུ་ནི་ལྷའི་དབང་པོ་ལ་སོགས་པ་འཇིག་རྟེན་ན་ཆེ་བར་རློམ་པས་ཀྱང་བཀུར་ཞིང་བསྔགས་པའི་གནས་སུ་གྱུར་པའང་བཟོའི་གནས་ལ་མཁས་པ་ཁོ་ནའི་ཕྱིར་ཏེ། གདགས་པའི་བསྟན་བཅོས་ལས། འཁོར་ལོ་རིན་པོ་ཆེ་ག་ལས་འོངས་ཤེ་ན། གང་གི་ཚེ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་བ་དེའི་ཚེ། ལྷ་རྣམས་ཀྱི་དབང་པོ་བརྒྱ་བྱིན་གྱིས་ལྷའི་བུ་ལས་ཐམས་ཅད་པ་ལ་བསྒོ་བ། ལས་ཐམས་ཅད་པ་འཁོར་ལོས་སྒྱུར་བའི་རྒྱལ་པོ་འཇིག་རྟེན་དུ་བྱུང་བ་ཤེས་པར་གྱིས་ལ།
དེའི་ཕྱིར་ ༼༢༤༧༽ ལྷའི་འཁོར་ལོ་རིན་པོ་ཆེ་མངོན་པར་སྤྲུལ་པར་གྱིས་ཤིག དེ་ནས་ལྷའི་བུ་ལས་ཐམས་ཅད་པས་ལྷ་རྣམས་ཀྱི་དབང་པོ་བརྒྱ་བྱིན་གྱིས་བསྒོ་བ་བཞིན་དུ་མཉན་ཏེ། ལྷའི་འཁོར་ལོ་རིན་པོ་ཆེ་རྩིབས་སྟོང་པ་ལྟེ་བ་དང་བཅས་པ། མུ་ཁྱུད་དང་བཅས་པ། རྣམ་པ་ཐམས་ཅད་ཡོངས་སུ་རྫོགས་པ། དག་པ། བཟང་བ། ལྷ་རྫས་རིལ་གྱིས་གསེར་ལས་མངོན་པར་གྲུབ་པ་ཞེས་འཁོར་ལོ་རིན་པོ་ཆེ་ལྷའི་བཟོ་བོས་སྤྲུལ་དགོས་པར་བཤད་ཅིང༌། རིག་བྱེད་པའི་གཏམ་རྒྱུད་ལས་ཀྱང༌། སྔོན་གྱི་དུས་སུ་ལྷའི་བུ་ཉི་མས།
ལས་ཐམས་ཅད་པའི་བུ་མོ་ནེ་རུ་ཀ་ཆུང་མར་བླངས་པས་ཉི་མའི་འོད་ཟེར་ཆེ་བ་ལ་མ་བཟོད་ནས་ཕའི་ཁྱིམ་དུ་བྲོས་སོ། ། དེའི་ཚེ་ཕ་མ་དག་གིས་འཐབས་པ་སྐྱོ་བར་གྱུར་ཏེ། རི་བོ་ཏི་སེ་ན་རྟ་རྒོད་མའི་གཟུགས་ཀྱིས་དཀའ་ཐུབ་བྱེད་ཅིང་ཡིབས་སོ། ། དེའི་ཚེ་ལས་ཐམས་ཅད་པས་ཉི་མ་དུམ་བུ་བཅུ་གཉིས་སུ་བྱས་ཤིང་ལོང་མོ་ཡན་ཆད་བརྡར་ཏེ་གཟུགས་ཡིད་དུ་འོང་བར་བྱས་པས་དེ་ཕྱིན་ཆད་ལྟ་ན་སྡུག་ཅེས་བྱའོ་ཞེས་འབྱུང་བ་ལྟར་བཟོ་རིག་པ་ནི་འཇིག་རྟེན་ཐམས་ཅད་དུ་ཕན་འདོགས་རྒྱ་ཆེན་པོ་འབྱུང་བའི་གཞི་མ་ཉིད་དུ་བཤད་པའི་ཕྱིར་རོ། ། གཞན་ཡང་སྔོན་གྱི་ཆོས་རྒྱལ་མྱ་ངན་མེད་པ་ལ་སོགས་པའང་བཅོམ་ལྡན་འདས་ཀྱིས་ལུང་བསྟན་པའི་རྒྱུའི་གཙོ་བོ་དེ་བཞིན་གཤེགས་པའི་མཆོད་རྟེན་བརྩིགས་པ་དང༌། དགེ་འདུན་གྱི་ཀུན་དགའ་རྭ་བ་བརྩིགས་པ་ལ་སོགས་པའི་སྒོ་ནས་སྟོན་པའི་སྐུ་གསུང་ཐུགས་ཀྱི་ཕྲིན་ལས་དཀར་པོའི་རྒྱུན་མི་ནུབ་པ་སྐྱོང་བའི་རྩ་ལག་ཏུ་འགྱུར་བ་ལ་དགོངས་ནས་ལུང་བསྟན་པར་བཤད་པའི་ཕྱིར་དང༌། ཁྱད་པར་མྱ་ངན་ལས་འདས་པའི་མདོ་ལས། ཆུ་བོ་ཆེན་པོ་བཞི་རྒྱ་མཚོར་བབ། འབབ། གཞོལ་བ་དེ་བཞིན་དུ་ཆོས་ཐམས་ཅད་མྱ་ངན་ལས་འདས་པ་ལ་བབ།
འབབ། གཞོལ་ཞེས་བྱ་བ་ལ་སོགས་པའི་དོན་དུ་འགྱུར་བའི་དགོས་པ་ཡོད་དོ། ། གཉིས་པ་དེ་ལ་དབྱེ་ན་གཙོ་བོ་དང༌། ཕལ་པ་གཉིས་སོ། ། དེའི་དང་པོ་ལའང་སྐུ་གསུང་ཐུགས་ཀྱི་རྟེན་གསུམ་ལས། དང་པོ་ནི་དེ་བཞིན་གཤེགས་པའི་སྐུ་གཟུགས་ཀྱི་ཚད་བཤད་པ་ནས། ཉན་ཐོས་དང་རང་སངས་རྒྱས་ལ་སོགས་པའི་སྐུ་གཟུགས་ཀྱི་ཚད་བཤད་པའི་བར་ཏེ། མདོར་བསྡུ་ན་ངག་དབང་ལྷ་མོས་རྗེས་སུ་བཟུང་བའི་དཔལ་ལྡན་བློ་གྲོས་བཟང་པོས་སྐུ་ ༼༢༤༨༽ གཟུགས་ཀྱི་ཆ་ཚད་བཤད་པ་ལས། རྒྱལ་བའི་སྐུ་གཟུགས་ཐལ་མོ་བཅུ་པ་དང༌། ། རྒྱལ་སྲས་རྣམས་ཀྱི་མཐོ་བཅུ་ཞན་པ་དང༌། །
རྒྱལ་ཡུམ་སོགས་ཀྱི་ཞལ་ཚད་དགུ་པ་དང༌། ། རྒྱལ་དབང་ཁྲོས་པ་རྣམས་ཀྱི་གདོང་བརྒྱད་དང༌། ། མིའུ་ཐུང་གི་ལུས་ཚད་མཐོ་དྲུག་པ། ། ཞེས་གསུངས་ཏེ། དེ་ཡང་གང་ལ་བརྟེན་སྙམ་ན། དཔལ་དུས་ཀྱི་འཁོར་ལོའི་རྒྱུད་ལས། རྒྱལ་བའི་བདག་པོ་གཙུག་ཏོར་ནས་ནི་མཛོད་སྤུའི་དབུས་སུ་ཕྱེད་དང་བཅས་པའི་ཉི་མའི་སོར་དུ་འགྱུར། ། དེ་ནས་མགྲིན་པའི་ཆུ་སྐྱེས་དེ་བཞིན་སྙིང་ག་དང་ནི་དེ་ནས་ལྟེ་གསང་ཆུ་སྐྱེས་དེ་བཞིན་ནོ། ། ཞབས་ཀྱི་མཐིལ་དང་རྗེ་ངར་བརླ་དང་དཔྱི་ཡང་མ་ནུ་དེ་ཉིད་དེ་ཉིད་རིག་བྱེད་རྣམས་ཀྱི་སྟེ། ། བྲང་ཕྱེད་ཕྱེད་བཅས་ཉི་མའི་རང་དཔུང་དཔུང་ལག་རྣམས་ནི་མཁའ་མིག་རྒྱལ་པོ་ཉི་མའི་ཚད་ཀྱིས་སོ། །
ཉི་ཤུ་རྩ་ལྔ་ལྷག་པའི་བརྒྱ་ཕྲག་གང་ཞིག་དུས་དང་དགུ་ཡིས་མི་རྣམས་ཀྱི་ནི་འཇིག་རྟེན་ཚད། ། རིག་བྱེད་ཕྱེ་དང་བཅས་པའི་བཞི་དང་ཆུ་གཏེར་ཆུ་གཏེར་ཕྱེད་དང་བཅས་པའི་རིག་བྱེད་རིག་བྱེད་ཀྱི། ། གཙུག་ཏོར་མཐོ་བའི་འོག་ཏུ་འགྱུར་ཏེ་རྒྱལ་བའི་བདག་པོའི་དཔལ་ལྡན་དཔྲལ་བ་དག་དང་ཤངས་དང་ནི། ། ཤངས་ཀྱི་འོག་ཏུ་ཀོས་ཀོའི་མཐའ་དང་དེ་ནས་མགྲིན་པ་དག་སྟེ་མགྲིན་པ་རྩ་བའི་ཆུ་སྐྱེས་དབུས། ། དེ་ནས་སྙིང་ག་ལྟེ་བ་གསང་བར་མི་ཡི་བདག་པོ་ཕྱེད་བཅས་ཉི་མ་རྣམས་ཀྱི་རིམ་པས་སོ། ། གསང་བའི་ཆུ་སྐྱེས་ལྟེ་བའི་རྩ་བར་རྡོ་རྗེ་དག་ཀྱང་ཐུབ་པ་ཡི་ནི་སྟེང་གི་གཙུག་ཏོར་ཉིད། ། ཅེས་པས་སྐུ་གཟུགས་མཐོ་བཅུ་པར་བྱས་པའི་སོར་མོ་བརྒྱ་ཉེར་ལྔ་པའི་ཚད་དང༌། བདེ་མཆོག་སྡོམ་པ་འབྱུང་བའི་རྒྱུད་ལས། མཐིལ་ལམ་ཐལ་མོ་བཅུ་གཅིག་གིས། ། ལྷ་ཡི་གཟུགས་ནི་བྲི་བར་བྱ། །
ཞེས་དང༌། ཟབ་མོ་རྡོ་རྗེ་ཅན་གྱི་ལྷ། ། ཆ་ནི་བཅུ་གཉིས་མཚན་ཉིད་དོ། ། ཞེས་པས་སོར་མོ་བརྒྱ་ཉི་ཤུ་པའི་ཚད་བསྟན་ཅིང༌། བསླབ་བཏུས་སུ། བྱང་ཆུབ་སེམས་དཔའ་རྣམས་ཀྱི་ཡང་སོར་བཅུ་གཉིས་པའི་མཐོ་བཅུ་པ་ཉིད་དོ་ཞེས་དང༌། སྡོམ་འབྱུང་གི་རྒྱུད་འགྲེལ་རྣམས་ལས་བྱང་ཆུབ་སེམས་དཔའ་རྣམས་ཀྱི་ཚད་བསྟན་པ་དང༌། གཞན་ཡང་སྡོམ་འབྱུང་ལས། ཡིད་དུ་འོང་བའི་རང་གཟུགས་ནི། ། ཆ་དགུ་པར་ནི་མངོན་པར་བྲི། །
ཞེས་པས་རྒྱལ་ཡུམ་རྣམས་ ༼༢༤༩༽ ཀྱི་ཚད་དང༌། ཁྲོ་བོ་ཁྲོ་མོ་དབང་ཕྱུག་མ། ། བྲན་ཕོ་བྲན་མོ་ཅི་བགྱི་མ། ། དྲག་ཅིང་འཇིགས་པའི་གཟུགས་རྣམས་ནི། ། ཐལ་མོ་བརྒྱད་པ་རྣམ་པར་བྲི། ། ཞེས་དང༌། གཤིན་རྗེའི་གཤེད་ནག་པོའི་རིམ་པར་ཕྱེ་བ་བཅུ་བཞི་བར། ། ཁྲོ་བོ་སྦོམ་ལ་ཐུང་བར་བཤད། ། ཅེས་སོགས་ཀྱི་ཁྲོ་བོ་མཐོ་བརྒྱད་པའི་ཚད་དང༌། བྱ་བ་བཏུས་པར་སྒྲ་གཅན་དང་མིའུ་ཐུང་དང་ཚོགས་ཀྱི་བདག་པོ་རྣམས་ནི་མཐོ་ལྔ་བྱའོ། །
མིའུ་ཐུང་གི་ལུས་བྱིངས་པོ་སྐུའི་ཚད་བཤད་པ་རྣམས་སོ། ། དེ་དག་གི་ནང་ནས་དེ་བཞིན་གཤེགས་པའི་སྐུ། ལོངས་སྤྱོད་རྫོགས་པ་དང༌། སྤྲུལ་པའི་སྐུའི་བདག་ཉིད་ཅན་རྣམས་ནི་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པའི་སྐུ་སྟེ། རྒྱུད་བླ་མར། མཐོང་ན་ཚིམ་བྱེད་ཡོན་ཏན་གང༌། ། སུམ་ཅུ་རྩ་གཉིས་ཞེས་བྱ་བ། ། སྤྲུལ་པ་ཆོས་ལ་རྫོགས་པར་ནི། ། ལོངས་སྤྱོད་རྫོགས་སྐུ་གཉིས་ལ་བརྟེན། །
ཞེས་དང༌། མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱད་ཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་སོ། ། དེ་ལྟ་བུའི་གཟུགས་ཀྱི་སྐུ་རྣམ་པ་གཉིས་ཀྱི་གཟུགས་བརྙན་མཚན་ཉིད་དང་ལྡན་པ་བསྒྲུབ་པ་ལ། ཉེ་བར་མཁོ་བའི་མཚན་དང་དཔེ་བྱད་བཤད་པ་རྒྱལ་ཚབ་བྱམས་པའི་བསྟན་བཅོས་ལས་འབྱུང་བ་ནི། ཕྱག་ཞབས་འཁོར་ལོས་མཚན་དང་རུས་སྦལ་ཞབས། །
ཞེས་བྱ་བ་ནས། སྤྱན་ནི་མཐོན་མཐིང་སྤྱན་རྫི་བ་མཆོག་གི ། འདྲ་བ་འདི་དང་སུམ་ཅུ་རྩ་གཉིས་མཚན། ། ཞེས་བྱ་བའི་བར་དུ་འབྱུང་བའི་དོན་ནི། སྣང་བའི་རྒྱན་དུ། བླ་མ་རྣམས་ལ་སྐྱེལ་བ་དང་བསུ་བ་ལ་སོགས་པས་ཕྱག་དང་ཞབས་འཁོར་ལོས་མཚན་དང་ལྡན་པ་ཉིད་དང༌། སྡོམ་པ་ཡང་དག་པར་བླངས་པ་བརྟེན་པ་ཉིད་ཀྱིས་རུས་སྦལ་བཞིན་དུ་ཞབས་ཤིན་ཏུ་གནས་པ་ཉིད་དང༌། བསྡུ་བའི་དངོས་པོ་བཞི་བསྟེན་པས་ཕྱག་དང་ཞབས་ཀྱི་སོར་མོ་ངང་པའི་རྒྱལ་པོ་ལྟ་བུར་དྲྭ་བས་འབྲེལ་བ་ཉིད་དང༌། བཟའ་བ་དང་བཅའ་བ་ལ་སོགས་པ་གྱ་ནོམ་པ་བྱིན་པས་ཕྱག་དང་ཞབས་འཇམ་ཞིང་གཞོན་ཤ་ཆགས་པ་ཉིད་དང༌། བལྡག་པ་ལ་སོགས་པ་ཤིན་ཏུ་གྱ་ནོམ་པ་བྱིན་པས་ ༼༢༥༠༽ ཕྱག་དང་ཞབས་དང་ཕྲག་པ་དང་ལྟག་པའི་ཕྱོགས་མཐོ་བའི་ཕྱིར་བདུན་མཐོ་བ་ཉིད་དང༌།
གསད་པར་བྱ་བ་ལས་ཐར་བར་བྱས་པས་སོར་མོ་རིང་བ་ཉིད་དང༌། འཚོ་བ་ལ་ཕན་གདགས་པ་ཉིད་ཀྱིས་རྟིང་པ་ཡངས་པ་ཉིད་དང༌། སྲོག་གཅོད་པ་སྤངས་པས་སྐུ་ཆེ་ཞིང་དྲང་བ་ཉིད་དང༌། དགེ་བའི་ཆོས་ཡང་དག་པར་སྤངས་པས་ཞབས་འབུར་མི་མངོན་པ་ཉིད་དང༌། དགེ་བ་ཡང་དག་པར་བླངས་པ་སྤེལ་བས་སྐུའི་སྤུ་གྱེན་དུ་ཕྱོགས་པ་ཉིད་དང༌། རིག་པ་དང་བཟོ་ལ་སོགས་པ་གུས་པར་བྱས་ཏེ་བྱིན་པས་བྱིན་པ་རི་དྭགས་ཨེ་ན་ཡའི་ལྟ་བུ་དང༌། ནོར་བདོག་པ་སློང་བ་པོའི་སྐྱེ་བོ་ཕྱིར་མ་སྤངས་པས་ཕྱག་རིང་ཞིང་མཛེས་པ་ཉིད་དང༌། སྐྱེ་བོ་ཐམས་ཅད་ཚངས་པར་སྤྱོད་པ་ཡང་དག་པར་ལེན་དུ་འཇུག་ཅིང་གསང་བའི་ཚིག་བསྲུངས་པས་འདོམས་ཀྱི་སྦ་བ་སྦུབས་སུ་ནུབ་པ་ཉིད་དང༌། གདིང་བ་གྱ་ནོམ་པ་བྱིན་པས་མདོག་གསེར་འདྲ་བ་ཉིད་དང༌། ཁང་བཟངས་ལ་སོགས་པ་དམ་པ་བྱིན་པས་པགས་པ་འཇམ་པ་ཉིད་དང༌།
འདུ་འཛི་ལ་སོགས་པ་ཡོངས་སུ་སྤངས་པས་སྤུ་རེ་རེ་ནས་གཡས་ཕྱོགས་སུ་འཁྱིལ་བ་ཉིད་དང༌། སྐྱེ་བོ་བླ་མ་ཐམས་ཅད་གནས་ཇི་ལྟ་བ་བཞིན་དུ་བཀོད་པས་ཞལ་མཛོད་སྤུས་བརྒྱན་པ་ཉིད་དང༌། རྣམ་པ་ཐམས་ཅད་དུ་ཁ་དྲག་གི་ཚིག་གིས་ཁྱད་དུ་མ་བསད་པས་རོ་སྟོད་སེང་གེ་འདྲ་བ་ཉིད་དང༌། སྙན་པར་སྨྲ་བ་དང་ལེགས་པར་སྨྲ་བའི་རྗེས་སུ་མཐུན་པར་བྱས་པས་དཔུང་མགོ་ཤིན་ཏུ་ཟླུམ་པ་ཉིད་དང༌། སྨན་ལ་སོགས་པ་བྱིན་པས་ཕྲག་པ་རྒྱས་པ་ཉིད་དང༌། སྐྱེ་བོ་ནད་པའི་གཡོག་བྱས་པས་རོ་བྲོ་བའི་མཆོག་མཁྱེན་པ་ཉིད་དང༌། ནགས་ཚལ་དང་ཀུན་དགའི་རྭ་བ་ལ་སོགས་པ་བྱེད་པ་ཡང་དག་པར་ལེན་དུ་བཅུག་པས་ཤིང་ནྱ་གྲོ་དྷ་ལྟར་ཆུ་ཞེང་གབ་པ་ཉིད་དང༌། གཙུག་ལག་ཁང་ལ་སོགས་པ་ལྷག་པར་བྱིན་པས་དབུ་གཙུག་ཏོར་དང་ལྡན་པ་ཉིད་དང༌། འཇམ་པོ་ལ་སོགས་པ་གསུངས་པས་ལྗགས་རིང་བ་ཉིད་དང༌། འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ལ་དམ་པའི་ཆོས་གོ་བར་བྱས་པས་ཚངས་པའི་དབྱངས་ཉིད་དང༌།
ཚིག་འཁྱལ་པ་སྤངས་པས་འགྲམ་པ་སེང་གེའི་འདྲ་བ་ཉིད་དང༌། སྐྱེ་བོ་ཐམས་ཅད་བཀུར་བ་ལ་ ༼༢༥༡༽ སོགས་པས་ཚེམས་དཀར་བ་ཉིད་དང༌། འཚོ་བ་རྣམ་པར་དག་པ་ཉིད་ཀྱིས་ཚེམས་མཉམ་པ་ཉིད་དང༌། བདེན་པའི་ཚིག་ཀུན་དུ་སྤྱད་པས་ཚེམས་ཐགས་བཟང་བ་ཉིད་དང༌། ཕྲ་མའི་ཚིག་སྤངས་པས་ཚེམས་བཞི་བཅུ་མངའ་བ་ཉིད་དང༌། སེམས་ཅན་ཐམས་ཅད་ལ་བུ་གཅིག་པ་དང་འདྲ་བར་བལྟས་པས་སྤྱན་མཐོན་མཐིང་ཉིད་དང༌། ཁོང་ཁྲོ་བ་ལ་སོགས་པ་མེད་པར་བལྟས་པས་རྫི་མ་བའི་ལྟ་བུ་ཉིད་དོ་ཞེས་འབྱུང་ངོ༌། ། དཔེ་བྱད་བཟང་པོ་བརྒྱད་ཅུ་ཡང༌། ། ཐུབ་པའི་སེན་མོ་ཟངས་མདོག་དང༌། ། ཞེས་བྱ་བ་ནས།
གཡུང་དྲུང་འཁྱིལ་པས་བརྒྱན་པ་སྟེ། ། སངས་རྒྱས་དཔེ་བྱད་བཟང་པོར་བཞེད། ། ཅེས་བྱ་བའི་བར་དུ་འབྱུང་སྟེ། དེའི་དོན་ནི། གོང་མའི་རྗེས་ཐོགས་སུ་འདི་ལྟ་སྟེ། འདུ་བྱེད་ཐམས་ཅད་ལ་འདོད་ཆགས་དང་བྲལ་བ་ཉིད་ཀྱིས་སེན་མོ་ཟངས་ཀྱི་མདོག་ལྟ་བུ་ཉིད་དང༌། སེམས་ཅན་ཐམས་ཅད་ལ་ཕན་པའི་ལྷག་པའི་བསམ་པ་ཉིད་ཀྱིས་སེན་མོའི་མདོག་སྣུམ་པ་ཉིད་དང༌། རིགས་ཀྱི་མཆོག་སྤེལ་བས་སེན་མོ་མཐོ་བ་ཉིད་དང༌། ཚུལ་ཁ་ན་མ་ཐོ་བ་མེད་པ་ཉིད་ཀྱིས་སོར་མོ་རྣམས་ཟླུམ་པ་ཉིད་དང༌། དགེ་བའི་རྩ་བ་བསགས་པ་ཉིད་ཀྱིས་སོར་མོ་རྣམས་རྒྱས་པ་ཉིད་དང༌།
ཡང་དག་པར་མཐར་གྱིས་ཞུགས་པ་ཉིད་ཀྱིས་སོར་མོ་རྣམས་བྱིན་གྱིས་ཕྲ་བ་ཉིད་དང༌། ལུས་ལ་སོགས་པའི་ལས་དང་འཚོ་བ་རབ་ཏུ་བསྲུངས་པ་ཉིད་ཀྱིས་རྩ་མི་མངོན་པ་ཉིད་དང༌། ཉོན་མོངས་པའི་མདུད་པ་བཀྲོལ་བ་ཉིད་ཀྱིས་རྩ་མདུད་པ་མེད་པ་ཉིད་དང༌། ཤིན་ཏུ་སྦས་པའི་ཆོས་ཀྱི་བློ་གྲོས་ཅན་ཉིད་ཀྱིས་ལོང་བུ་མི་མངོན་པ་ཉིད་དང༌། བགྲོད་པར་དཀའ་བའི་གནས་ཐམས་ཅད་ལ་སྐྱེ་བོ་སྒྲོལ་བར་མཛད་པ་ཉིད་ཀྱིས་ཞབས་མི་མཉམ་པ་མེད་པ་ཉིད་དང༌། མི་ཟིལ་གྱིས་གནོན་པ་ལ་མཁས་པ་ཉིད་ཀྱིས་སེང་གེའི་སྟབས་སུ་གཤེགས་པ་ཉིད་དང༌། ཀླུ་ཟིལ་གྱིས་མནན་པ་ལ་མཁས་པ་ཉིད་ཀྱིས་གླང་པོ་ཆེའི་སྟབས་སུ་གཤེགས་པ་ཉིད་དང༌། ནམ་མཁའ་ལ་གཤེགས་པར་མཁས་པ་ཉིད་ཀྱིས་ངང་པའི་སྟབས་སུ་གཤེགས་པ་ཉིད་དང༌། སྐྱེས་བུ་ཁྱུ་མཆོག་ཏུ་མཁས་པ་ཉིད་ཀྱིས་ཁྱུ་མཆོག་གི་སྟབས་སུ་གཤེགས་པ་ཉིད་དང༌། སྐོར་ ༼༢༥༢༽ ཕྱོགས་ཀྱི་ལམ་དང་མཐུན་པར་གཤེགས་པ་ཉིད་ཀྱིས་གཡས་ཕྱོགས་སུ་ལྡོག་ཅིང་གཤེགས་པ་ཉིད་དང༌།
མཛེས་པར་མཁས་པ་ཉིད་ཀྱིས་མཛེས་པར་གཤེགས་པ་ཉིད་དང༌། རྟག་ཏུ་སེམས་གྱ་གྱུ་མི་མངའ་བ་ཉིད་ཀྱིས་མ་ཡོ་བར་གཤེགས་པ་ཉིད་དང༌། ཡོན་ཏན་ཡང་དག་པར་བརྗོད་པ་མཛད་པ་ཉིད་ཀྱིས་སྐུ་འཁྲིལ་བག་ཆགས་པ་ཉིད་དང༌། སྡིག་པའི་ཆོས་དང་མ་འབགས་པ་ཉིད་ཀྱིས་སྐུ་བྱི་དོར་བྱས་པ་ལྟ་བུ་ཉིད་དང༌། གདུལ་བྱ་དང་འཚམ་པའི་ཆོས་སྟོན་པར་མཛད་པ་ཉིད་ཀྱིས་སྐུ་རིམ་པར་འཚམ་པ་ཉིད་དང༌། སྐུ་ལ་སོགས་པའི་ཀུན་དུ་སྤྱོད་པ་གཙང་བའི་ཕྱིར་རྣམ་པར་དག་པ་ཉིད་དང༌། ཐུགས་ཐུགས་རྗེ་ཅན་གྱི་ཕྱིར་སྐུ་འཇམ་པ་ཉིད་དང༌། ཐུགས་རྣམ་པར་དག་པའི་ཕྱིར་སྐུ་རྣམ་པར་དག་པ་ཉིད་དང༌། ཆོས་འདུལ་བ་ཡོངས་སུ་རྫོགས་པའི་ཕྱིར་མཚན་རྫོགས་པ་ཉིད་དང༌། ཡངས་ཤིང་མཛེས་པའི་ཡོན་ཏན་བརྗོད་པའི་ཕྱིར་སྐུའི་ཁོ་ལག་ཡངས་ཤིང་བཟང་བ་ཉིད་དང༌།
ཐམས་ཅད་ལ་ཐུགས་སྙོམས་པའི་ཕྱིར་གོམས་པ་སྙོམས་པ་ཉིད་དང༌། རྣམ་པར་དག་པའི་ཆོས་སྟོན་པའི་ཕྱིར་སྤྱན་རྣམ་པར་དག་པ་ཉིད་དང༌། ཆོས་གོ་སླ་བ་སྟོན་པའི་ཕྱིར་སྐུ་གཞོན་ཤ་ཅན་ཉིད་དང༌། ཐུགས་རྟག་ཏུ་མ་ཞུམ་པའི་ཕྱིར་སྐུ་ཞུམ་པ་མེད་པ་ཉིད་དང༌། དགེ་བའི་རྩ་བ་ཡང་དག་པར་འཕགས་པའི་ཕྱིར་སྐུ་རྒྱས་པ་ཉིད་དང༌། ཡང་སྲིད་པ་ཟད་པ་ཉིད་ཀྱིས་སྐུ་ཤིན་ཏུ་གྲིམས་པ་ཉིད་དང༌། རྟེན་ཅིང་འབྲེལ་པར་འབྱུང་བ་རྣམས་ཤིན་ཏུ་རྣམ་པར་ཕྱེ་བ་སྟོན་པར་མཛད་པ་ཉིད་ཀྱིས་ཡན་ལག་དང་ཉིང་ལག་ཤིན་ཏུ་རྣམ་པར་འབྱེས་པ་ཉིད་དང༌། ཚིག་གི་དོན་ཤིན་ཏུ་རྣམ་པར་དག་པ་སྟོན་པས་རབ་ཏུ་གཟིགས་པ་རབ་རིབ་མེད་ཅིང་རྣམ་པར་དག་པ་ཉིད་དང༌། སློབ་མ་ཚུལ་ཁྲིམས་ཕུན་སུམ་ཚོགས་པ་ཉིད་དུ་གྱུར་པ་ཉིད་ཀྱིས་དཀུ་ཟླུམ་པ་ཉིད་དང༌། འཁོར་བའི་སྐྱོན་གྱིས་མ་སྦགས་པ་ཉིད་ཀྱིས་དཀུ་སྐབས་ཕྱེད་པ་ཉིད་དང༌།
ང་རྒྱལ་གྱི་འགྱིང་པ་མ་བཅོམ་པ་ཉིད་ཀྱིས་དཀུ་མ་རྙོངས་པ་ཉིད་དང༌། ཆོས་ཟད་པ་རྣམ་པར་ཟློག་པ་ཉིད་ཀྱིས་ཕྱལ་ཕྱང་ངེ་བ་ཉིད་དང༌། ཆོས་ཟབ་མོ་རྟོགས་པ་ཉིད་ཀྱིས་ལྟེ་བ་ཟབ་པ་ཉིད་དང༌། སློབ་མ་མཐུན་པ་ཟབ་པ་ཉིད་ཀྱིས་ལྟེ་བ་གཡས་ཕྱོགས་སུ་འཁྱིལ་བ་ཉིད་དང༌། འཁོར་ཀུན་ ༼༢༥༣༽ ནས་མཛེས་པར་འགྱུར་བ་ཉིད་ཀྱིས་ཀུན་ནས་མཛེས་པ་ཉིད་དང༌། ཐུགས་གཙང་བ་ཉིད་ཀྱིས་ཀུན་དུ་སྤྱོད་པ་གཙང་བ་ཉིད་དང༌། དུས་མ་ཡིན་པའི་ཆོས་འདུལ་བ་དང་བྲལ་བ་ཉིད་ཀྱིས་སྐུ་ལ་སྨེ་བ་དང་གནག་བག་མེད་པ་ཉིད་དང༌། ལུས་ལ་སོགས་བཟོ་མདོག་བདེ་བ་འཐོབ་པའི་ཆོས་སྟོན་པར་བྱེད་པ་ཉིད་ཀྱིས་ཕྱག་ཤིང་བལ་ལྟར་འཇམ་པ་ཉིད་དང༌། མདངས་ཡོད་པའི་དགེ་སྦྱོང་ཆེན་པོ་རྙེད་པ་ཉིད་ཀྱིས་ཕྱག་གི་རི་མོ་མདངས་ཡོད་པ་ཉིད་དང༌། ཆོས་ཟབ་མོ་ལ་གནས་པ་ཉིད་ཀྱིས་ཕྱག་གི་རི་མོ་ཟབ་པ་ཉིད་དང༌།
ཕྱིས་རྗེས་སུ་ཡང་དག་པར་ཡོངས་སུ་དག་པའི་ཆོས་སྟོན་པར་མཛད་པ་ཉིད་ཀྱིས་ཕྱག་གི་རི་མོ་རིང་བ་ཉིད་དང༌། བསླབ་པ་རབ་ཏུ་མང་པོ་ཀུན་སྟོན་པར་མཛད་པ་ཉིད་ཀྱིས་ཞལ་ཧ་ཅང་མི་རིང་པ་ཉིད་དང༌། འཇིག་རྟེན་ཐམས་ཅད་གཟུགས་བརྙན་དང་འདྲ་བར་རྟོགས་པ་ཉིད་ཀྱིས་མཆུ་བིམ་པ་ལྟར་དམར་བ་ཉིད་དང༌། ཚིག་འཇམ་པོས་འདུལ་བ་ཉིད་ཀྱིས་ལྗགས་མཉེན་པ་ཉིད་དང༌། ཡོན་ཏན་འཐད་པ་མངའ་བ་ཉིད་ཀྱིས་ལྗགས་སྲབ་པ་ཉིད་དང༌། ཆོས་འདུལ་བ་བྱིས་པའི་སྐྱེ་བོ་ཆགས་པ་ཅན་གྱིས་གཏིང་དཔག་དཀའ་བ་ཉིད་ཀྱིས་ལྗགས་དམར་བ་ཉིད་དང༌། བསྙེངས་པ་ཐམས་ཅད་མི་མངའ་བ་ཉིད་ཀྱིས་འབྲུག་གི་སྒྲ་དང་ལྡན་པ་ཉིད་དང༌། སྙན་པ་ལ་སོགས་པར་གསུངས་པ་ཉིད་ཀྱིས་གསུང་སྙན་ཞིང་མཉེན་ལ་འཇམ་པ་ཉིད་དང༌། སྲིད་པར་ཀུན་དུ་སྦྱོར་བ་བསྡོམས་པ་ཉིད་ཀྱིས་མཆེ་བ་ཟླུམ་པ་ཉིད་དང༌། སྐྱེ་བོ་གདུལ་བར་དཀའ་བ་འདུལ་བ་ཉིད་ཀྱིས་མཆེ་བ་རྣོ་བ་ཉིད་དང༌།
ཆོས་འདུལ་བ་ཤིན་ཏུ་དཀར་བ་ཉིད་ཀྱིས་མཆེ་བ་དཀར་བ་ཉིད་དང༌། མཉམ་པའི་ས་ལ་གནས་པ་ཉིད་ཀྱིས་མཆེ་བ་མཉམ་པ་ཉིད་དང༌། མཐར་གྱིས་མངོན་པར་རྟོགས་པ་ཡང་དག་པར་རབ་ཏུ་སྟོན་པར་མཛད་པ་ཉིད་ཀྱིས་མཆེ་བ་བྱིན་གྱིས་ཕྲ་བ་ཉིད་དང༌། ཤེས་རབ་མཆོག་ལ་གནས་པ་ཉིད་ཀྱིས་ཤངས་མཐོ་བ་ཉིད་དང༌། སྐྱེ་བོ་གཙང་མ་ཕུན་སམ་ཚོགས་པ་ཉིད་ཀྱིས་ཤངས་གཙང་བ་ཉིད་དང༌། ཆོས་ཤིན་ཏུ་རྒྱས་པ་ཉིད་ཀྱིས་སྤྱན་ཡངས་པ་ཉིད་དང༌། སེམས་ཅན་གྱི་ཚོགས་དྲངས་པ་ཉིད་ཀྱིས་རྫི་མ་སྟུག་པ་ཉིད་དང༌། འགྲོ་བ་གཞོན་ནུ་མ་ཐམས་ཅད་མངོན་པར་ ༼༢༥༤༽ མགུ་བ་ཉིད་ཀྱིས་སྤྱན་དཀར་ནག་འབྱེས་ཤིང་པདྨའི་འདབ་མ་རངས་པ་ལྟ་བུ་ཉིད་དང༌། རྟག་ཏུ་ཕྱིས་རྗེས་སུ་གཟིགས་པ་ཉིད་ཀྱིས་སྨིན་ཚུགས་རིང་བ་ཉིད་དང༌། ཆོས་འདུལ་བ་འཇམ་པོ་ལ་མཁས་པ་ཉིད་ཀྱིས་སྨིན་མ་འཇམ་པ་ཉིད་དང༌།
ཐུགས་ཀྱི་རྒྱུད་དག་པས་བརླན་པ་ཉིད་ཀྱིས་སྨིན་མ་སྣུམ་པ་ཉིད་དང༌། ཀུན་དུ་སྐྱོན་གཟིགས་པ་ཉིད་ཀྱིས་སྨིན་མའི་སྤུ་མཉམ་པ་ཉིད་དང༌། མཆོག་ཏུ་གནོད་པ་བཟློག་པར་མཛད་པ་ཉིད་ཀྱིས་ཕྱག་རིང་ཞིང་རྒྱས་པ་ཉིད་དང༌། འདོད་ཆགས་ལ་སོགས་པའི་གཡུལ་ལས་རྣམ་པར་རྒྱལ་བ་ཉིད་ཀྱིས་སྙན་མཉམ་པ་ཉིད་དང༌། སེམས་ཅན་གྱི་རྒྱུད་མ་ཉམས་པར་མཛད་པ་ཉིད་ཀྱིས་སྙན་གྱི་དབང་པོ་མ་ཉམས་པ་ཉིད་དང༌། ལྟ་བས་བྱས་པ་ཐམས་ཅད་ཀྱིས་གཞན་དུ་མི་འགྱུར་བ་ཉིད་ཀྱིས་འཕྲལ་བ་ལེགས་པར་འབྱེས་པ་ཉིད་དང༌། སྨྲ་བ་ཐམས་ཅད་ཀྱི་ཐོག་མར་གྱུར་པ་ཉིད་ཀྱིས་འཕྲལ་བ་དབྱེས་ཆེ་བ་ཉིད་དང༌། སྨོན་ལམ་གྱི་མཆོག་ཡོངས་སུ་རྫོགས་པ་ཉིད་ཀྱིས་དབུ་ཤིན་ཏུ་རྒྱས་པ་ཉིད་དང༌། ཡུལ་གྱི་དགའ་བ་རྗེས་སུ་བཟློག་པར་མཛད་པ་ཉིད་ཀྱིས་དབུ་སྐྲ་བུང་བ་ལྟར་གནག་པ་ཉིད་དང༌། མཐོང་བ་དང་བསྒོམ་པས་སྤང་བར་བྱ་བའི་བག་ལ་ཉལ་སྤངས་པ་ཉིད་ཀྱིས་དབུ་སྐྲ་སྟུག་པ་ཉིད་དང༌།
བསྟན་པ་བློ་འཇམ་པོས་ཡོངས་སུ་ཤེས་པ་ཉིད་ཀྱིས་དབུ་སྐྲ་འཇམ་པ་ཉིད་དང༌། ཐུགས་འདོད་ཆགས་ལ་སོགས་པས་མ་འཁྲུགས་པ་ཉིད་ཀྱིས་དབུ་སྐྲ་མ་འཛིངས་པ་ཉིད་དང༌། རྟག་ཏུ་ཚིག་མི་རྩུབ་པ་ཉིད་ཀྱིས་དབུ་སྐྲ་མེ་བཤོར་བ་ཉིད་དང༌། བྱང་ཆུབ་ཀྱི་ཡན་ལག་གི་མེ་ཏོག་བཀྲམ་པ་ཉིད་ཀྱིས་དབུ་སྐྲ་དྲི་ཞིམ་པ་ཉིད་དང༌། རྣམ་པ་ཐམས་ཅད་དུ་མཛེས་པར་གྱུར་པ་ཉིད་ཀྱིས་ཕྱག་དང་ཞབས་དཔལ་གྱི་བེའུ་དང་བཀྲ་ཤིས་པ་དང་གཡུང་དྲུང་འཁྱིལ་པས་བརྒྱན་པ་ཉིད་ཡིན་ནོ་ཞེས་འབྱུང་བ་ནི་སངས་རྒྱས་ཀྱི་གཟུགས་སྐུའི་ཡོན་ཏན་ཡིན་པས་དེ་དག་དང་ལྡན་པའི་སྐུའི་ཆ་ཚད་དེ་དག་གི་མཚན་ཉིད་སྟོན་པའི་བསྟན་བཅོས་ནི་གོང་དུ་སྨོས་པའི་རྒྱུད་འགྲེལ་དེ་དག་རྣམས་དང༌། དྲང་སྲོང་ཨེ་དྲ་ཡའི་བུས་བྱས་པའི་བསྟན་བཅོས་ལ་སོགས་པ་རྣམས་སོ། ། གཉིས་པ་དེ་བཞིན་གཤེགས་པའི་གསུང་གི་རྟེན་ལུང་གི་ཆོས་ཀྱི་ཕུང་པོ་སྟེ། དེ་ལ་ཆོས་ཀྱི་ཕུང་པོའི་ཚད་བསྟན་པ་ ༼༢༥༥༽ དང༌། དེ་ཉིད་འགྲུབ་པའི་རྒྱུ་བསྟན་པའོ། ། དང་པོ་ཆོས་ཀྱི་ཕུང་པོ་ཉིད་དུ་རྣམ་པར་གཞག་པའི་ཚད་ནི།
བདག་ཅག་གི་སྟོན་པ་ཤཱཀྱའི་རྒྱལ་པོས་གདུལ་བྱ་མཐའ་ཡས་པའི་དོན་དུ་ལེགས་པར་གདམས་པའི་གཞུང་གི་ཚད་ལ་ཡང་དག་པར་ན་ཚད་དང་མུར་ཐུག་པ་མེད་ནའང༌། གདུལ་བྱ་སོ་སོས་དབང་པོའི་རིམ་པ་དང་འཚམ་པར་བཟུང་བའི་གསུང་རབ་རིན་པོ་ཆེའི་ཚད་ལ་འདོད་པ་ཐ་དད་པ་དག་ཡོད་དེ། འདི་ལྟར་བསྟན་པའི་གཞིར་གྱུར་པ་ཐེག་པ་དམན་པའི་ལུགས་ཀྱི་འདོད་པ་ལྟར་ན། འདོད་ཆགས་ལ་སོགས་པའི་ཉོན་མོངས་པར་སྤྱོད་པ་ནང་གསེས་ཀྱི་སྒོ་ནས་རྣམ་པར་དབྱེ་བ་བརྒྱད་ཁྲི་སྟེ། དེ་དག་ལས་གང་ཡང་རུང་བ་རེའི་གཉེན་པོ་མ་ཚང་བ་མེད་པར་སྟོན་པའི་གཏམ་རྫོགས་པ་རེ་ལ་ལུང་གི་ཆོས་ཀྱི་ཕུང་པོའི་ཚད་དུ་འདོད་དེ། མངོན་པ་མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པས་གསུངས་དེ་དག ། ཅེས་དང༌། ཁ་ཅིག་བསྟན་བཅོས་ཚད་ཅེས་ཟེར། །
ཕུང་པོ་ལ་སོགས་གཏམ་རེ་ཡིན། ། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་སོ། ། དེ་ལྟ་བུའི་ཆོས་ཀྱི་ཕུང་པོ་རེ་རེའི་འཇལ་བྱེད་ཀྱི་ཚད་ནི་ཅི་ཙམ་ལ་འཇོག་པ་ཡིན་སྙམ་ན། མངོན་པ་སྡེ་བདུན་གྱི་ཡ་གྱལ་ཆོས་ཀྱི་ཕུང་པོ་ཞེས་བྱ་བ་ཤཱ་རིའི་བུས་བསྡུས་པར་འདོད་པའི་གཞུང་གང་ལ་ཤླཽ་ཀ་སྟོང་ཕྲག་དྲུག་ཏུ་ལོངས་པ་དེ་ཉིད་ཆོས་ཀྱི་ཕུང་པོ་གཅིག་གི་ཚད་དུ་བྱས་ནས། དེ་ཉིད་ཀྱི་ཟླས་རྣམ་པར་དབྱེ་བའི་ཆོས་ཀྱི་ཕུང་པོ་བརྒྱད་ཁྲི་ཉིད་དུ་ཡོད་པར་འདོད་དོ། ། ཐེག་པ་ཐུན་མོང་བ་ལྟར་ན། དབུ་མ་པ་ཆོས་ཀྱི་བཤེས་གཉེན་གྱིས། མ་ལུས་པ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟེ།
དེ་ལ་ཆོས་ཕུང་གཅིག་གི་ཚད་ནི་ཇི་ཙམ་ཞེ་ན། དེ་གཅིག་ལ་ནི་ཚིག་ལེའུར་བྱས་པ་སྟོང་ཉིད་དོ། ། ཚིགས་སུ་བཅད་པ་རེ་ལའང་ཡིག་འབྲུ་སུམ་ཅུ་རྩ་གཉིས་ཉིད་དོ། ། དེ་ལྟར་ན་ཕུང་པོ་ཐམས་ཅད་ཚིགས་སུ་བཅད་པ་བྱེ་བ་ཕྲག་བརྒྱད་དང༌། ཡང་འབུམ་ཕྲག་བཞི་བཅུར་འགྱུར་བར་བཤད་དོ། ། ཐེག་པ་ཆེན་པོ་ལྟར་ན་གླང་པོ་ཆེ་རབ་བརྟན་ཞེས་བྱ་བ་ལུས་ཀྱི་ཚད་ནི་མཐའ་སྐོར་ལ་དཔག་ཚད་བདུན་ཡོད་པ་ཞིག་སྟེ། ༼༢༥༦༽ དེའི་ཁུར་དུ་བཀུར་བར་འོས་པའི་སྣག་ཚ་ལས་བྲིས་པ་ཇི་ཙམ་ཡོད་པ་དེ་ཙམ་ལ་ཆོས་ཀྱི་ཕུང་པོ་གཅིག་གི་ཚད་དུ་མངོན་པར་འདོད་དེ། དེ་ཉིད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་འགྲེལ་པ་ཚིག་གསལ་ལས། ཐེག་པ་བླ་ན་མེད་པའི་དབང་དུ་བྱས་ཏེ། དབང་པོའི་གླང་པོ་ཆེ་རབ་བརྟན་གྱིས་འཁུར་བར་འོས་པའི་སྣག་ཚས་ནི་ཆོས་ཀྱི་ཕུང་པོ་གཅིག་འདྲི་བར་ནུས་སོ་ཞེས་གསུངས་ཏེ།
དེ་ལྟར་བྱས་ན་མདོ་གང་དག་ལས། འཕགས་པ་ལྷས་བྱིན་གྱིས་གླང་པོ་ཆེ་ལྔ་སྟོང་གིས་འཁུར་བར་བྱ་བའི་གླེགས་བམ་རྣམས་ཁ་དོན་དུ་རྗོད་པར་བྱེད་དོ་ཞེས་གསུངས་པ་འདིའང་རིགས་པར་འགྱུར་རོ། ། ཆོས་ཀྱི་ཕུང་པོ་དེ་སྙེད་ཡོད་པ་ཉིད་ན། ཅིའི་ཕྱིར་འཛམ་བུའི་གླིང་ན་རབ་ཏུ་མི་སྣང་ཞེ་ན། ཁ་ཅིག་ནི་འཇིག་རྟེན་གྱི་ཁམས་གཞན་རྣམ་པར་སྤྱོད་ཅིང་གཞན་ཡང་ཕལ་ཆེར་ཀླུ་རྣམས་ཀྱི་གནས་ན་སྤྱོད་པ་སྟེ་ཞེས་གསུངས་པའི་ཕྱིར་རོ། ། དེ་བས་ན་དེ་དག་ཕལ་ཆེ་བའི་དགོངས་པ་མཐུན་པར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་བཞེད་དོ། ། རྒྱུད་སྡེའི་ཚད་ནི། རྟོག་པའི་རྒྱུད་དང༌། བྱ་བའི་རྒྱུད་དང༌། སྤྱོད་པའི་རྒྱུད་དང༌།
གཉིས་ཀའི་རྒྱུད་དང༌། རྣལ་འབྱོར་གྱི་རྒྱུད་རྣམས་ཀྱི་མིང་ལ་རིམ་པ་བཞིན་དུ་སྟོང་ཕྲག་བཞི་དང༌། བཞི་དང༌། བརྒྱད་དང༌། དྲུག་དང༌། སྟོང་ཕྲག་བཅུ་གཉིས་རྣམས་སུ་སྟེ་སུམ་ཁྲི་བཞི་སྟོང་དུ་ཡོད་པར་ཡེ་ཤེས་རྡོ་རྗེ་ཀུན་ལས་བཏུས་པ་ལས་བཤད་ཅིང༌། རྣལ་འབྱོར་མའི་རྒྱུད་ཀྱི་གྲངས་ནི་དེར་མ་གསུངས་སོ། ། ཡང་བདེ་མཆོག་སྡོམ་པ་འབྱུང་བའི་རྒྱུད་ལས། རྣལ་འབྱོར་རྒྱུད་རྣམས་ཀྱི་ནི་ཚད། ། བྱེ་བ་ཕྲག་ནི་དྲུག་ཏུ་ངེས། །
དེ་བཞིན་རྣལ་འབྱོར་མ་རྒྱུད་གྲངས། ། བྱེ་བ་ཕྲག་ནི་བཅུ་དྲུག་གྲངས། ། དེ་བཞིན་ཕ་རོལ་ཕྱིན་པའི་ཚུལ། ། ས་ཡ་དང་ནི་དུང་ཕྱུར་ལྔ། ། ཐེག་ཆེན་ལས་གཞན་མདོ་སྡེ་རྣམས། ། དུང་ཕྱུར་ཕྲག་བརྒྱད་གསུངས་པ་ཡིན། ། ཞེས་སོ། ། འདི་དག་ཀྱང་ཚིགས་སུ་བཅད་པའི་གྲངས་སུ་བལྟ་བར་བྱ་བ་ནི་མ་ཡིན་ཏེ། མདོ་རྒྱུད་ཐ་དད་པའི་མིང་གི་གྲངས་ཡིན་པའི་ཕྱིར་རོ། ། ཅིའི་ཕྱིར་ཞེ་ན།
བྱ་བའི་རྒྱུད་ལ་སྟོང་ཕྲག་བཞིར་ཡོད་པར་གསུངས་པ་ལ། དོན་ཡོད་ཞགས་པའི་མདོ་ཁོ་ན་ལའང་སྟོང་ཕྲག་བརྒྱད་ཡོད་པ་དང༌། དེ་བཞིན་ ༼༢༥༧༽ དུ་དེ་ཉིད་འདུས་པ་སྟོང་ཕྲག་བརྒྱ་པ་དང༌། དགྱེས་པ་རྡོ་རྗེ་འབུམ་ཕྲག་བདུན་པ་དང༌། འབུམ་ཕྲག་ལྔ་པ་དང༌། སངས་རྒྱས་མཉམ་པར་སྦྱོར་བ་ཁྲི་བརྒྱད་སྟོང་ཡོད་པ་ལྟ་བུ་སྟེ། ཆོས་ཀྱི་རྣམ་གྲངས་རེ་རེ་ལ་ཡང་ཚིགས་སུ་བཅད་པའི་གྲངས་མང་པོ་ཡོད་པ་ཉིད་དུ་གྲུབ་པའི་ཕྱིར་རྒྱུད་སྡེའི་གྲངས་ནི་དཔག་ཏུ་མེད་དོ་ཞེས་སློབ་དཔོན་བསོད་ནམས་རྩེ་མོས་གསུངས་སོ། ། དེ་ལྟ་བུའི་ལུང་གི་ཆོས་དེ་དག་མདོ་རྒྱུད་ཐ་དད་པ་ནས་བཤད་པའི་གཞི་མ་གང་ཡང་རུང་བ་དག་ལ་ཡི་གེར་བྲིས་ནས་གླེགས་བམ་དུ་བྱས་པའི་མིང་ལ་ལེགས་པར་སྦྱར་བའི་སྐད་དུ་པུསྟ་ཀཿཞེས་བྱ་སྟེ། དེ་དག་ནི་གསུང་གི་རྟེན་ནོ། ། གཉིས་པ་དེ་ཉིད་འགྲུབ་པར་བྱེད་པའི་རྒྱུ་ནི་ཡི་གེ་སྟེ།
དེ་ལ་ཡི་གེའི་ངོ་བོ་དང༌། ངེས་པའི་ཚིག་དང༌། དབྱིབས་སམ་རྣམ་པ་སྟེ་གསུམ་ལས། དང་པོ་ནི། བརྗོད་པར་འདོད་པའི་དབང་གིས་རླུང་གཡོས་པས་དེའི་སྐྱེ་བའི་གནས་དང་བྱེད་པ་ལྷན་ཅིག་ཕྲད་པ་དེ་ལས་ཡི་གེའི་གདངས་འབའ་ཞིག་འབྱུང་སྟེ། དེའང་དབྱངས་དང་གསལ་བྱེད་དག་གོ ། དེ་སྐད་དུའང་རྣམ་འགྲེལ་ལས། ཡི་གེ་ཀུན་སློང་ཤེས་པ་ལས། ། སྐྱེ་ལ་ཤེས་པས་སྒྲ་སྐྱེའོ། ། ཞེས་དང༌།
སློབ་དཔོན་ཆོས་མཆོག་གིས། ངག་གི་དོན་སྣང་བའི་སེམས་པ་ལས་སྒྲ་སྐྱེ་ལ། དེ་ལས་གནས་དང་བྱེད་པ་ཕྲད་ཅིང་དེ་ལས་སྒྲ་སྐྱེའོ་ཞེས་དང༌། སློབ་དཔོན་ཙནྡྲ་གོ་མིས་ཡི་གེའི་མདོར། གནས་དང་བྱེད་པ་དང་རྩོལ་བ་རྣམས་ལས་ཡི་གེ་རྣམས་སྐྱེའོ་ཞེས་དང༌། དཔང་ལོ་ཆེན་པོས་ཀྱང༌། བརྗོད་འདོད་དབང་གིས་རླུང་གཡོས་ཤིང༌། ། དེ་ཡི་གནས་དང་བྱེད་པ་དང༌། ། ལྷན་ཅིག་ཡི་གེའི་གདངས་རྣམས་སྐྱེ། ། ཞེས་བཤད་པའི་ཕྱིར་རོ། །
གཉིས་པ་ནི་ལེགས་པར་སྦྱར་བའི་སྐད་དུ་ཨཀྵ་ར་ཞེས་འབྱུང་བ་ནི་མི་འགྱུར་བའི་དོན་ཏེ། ཡུལ་གྱི་བྱེ་བྲག་ཐ་དད་པར་གྱུར་ཀྱང་དབྱངས་དང་གསལ་བྱེད་རྣམས་ནི་གཞན་དུ་འགྱུར་བ་མེད་པའི་ཕྱིར་རོ། ། ཡང་བྱཉྫ་ན་ཞེས་པ་ནི་གསལ་བྱེད་དེ། དེའང་བརྗོད་བྱའི་དོན་གང་ཡིན་པ་དེ་ཡི་གེ་འདུས་པ་བརྗོད་པ་ལས་གསལ་བར་བྱེད་པའི་ཕྱིར་རོ། ། ཡང་ན་ཝརྞཎ་ཞེས་ནུས་པ་དང་ལྡན་པས་ཏེ། བརྗོད་བྱའི་དོན་ཐམས་ཅད་རྗོད་པར་བྱེད་པའི་ ༼༢༥༨༽ ནུས་པ་མཐའ་དག་འདི་ལ་མངའ་བའི་ཕྱིར་རོ། ། དེ་སྐད་དུ་ཡང༌། མི་འགྱུར་བ་དང་གསལ་བྱེད་དང༌། ། རྗོད་པར་བྱེད་པའི་ནུས་ལྡན་ཕྱིར། ། ཡི་གེ་ཞེས་ནི་བརྗོད་པ་ཡིན། །
ཞེས་སོ། ། གསུམ་པ་ནི་མདོ་རྒྱ་ཆེར་རོལ་པ་ལས་བཤད་པའི་ཚངས་པའི་ཡི་གེ་ལ་སོགས་པའི་ཡིག་རིགས་དྲུག་ཅུ་རྩ་བཞི་སྟེ། དེ་ཡང་མདོ་དེ་ཉིད་ལས། ཚངས་པའི་ཡི་གེ་དང༌། ཁ་རོཥྚིའི་ཡི་གེ་དང༌། པདྨའི་སྙིང་པོའི་ཡི་གེ་དང༌། ཨངྒའི་ཡི་གེ་དང༌། མངྒའི་ཡི་གེ་དང༌། ཡུལ་མ་ག་དྷཱའི་ཡི་གེ་དང༌། བཀྲ་ཤིས་པའི་ཡི་གེ་དང༌།
སོར་མོ་པའི་ཡི་གེ་དང༌། ཤ་ཀ་ནའི་ཡི་གེ་དང༌། ཡ་བ་ནའི་ཡི་གེ་དང༌། བག་ལེ་བའི་ཡི་གེ་དང༌། པ་རུ་ཤའི་ཡི་གེ་དང༌། འགྲོ་ལྡིང་བའི་ཡི་གེ་དང༌། ཀི་ར་ཏའི་ཡི་གེ་དང༌། ལྷོ་ཕྱོགས་པའི་ཡི་གེ་དང༌། དྲག་ཤུལ་ཅན་གྱི་ཡི་གེ་དང༌། གྲངས་ཀྱི་ཡི་གེ་དང༌།
སྤྱིའུ་ཚུགས་པའི་ཡི་གེ་དང༌། རྗེས་སུ་མཐུན་པའི་ཡི་གེ་དང༌། བྲུ་ཤའི་ཡི་གེ་དང༌། ཀ་ཤའི་ཡི་གེ་དང༌། རྒྱའི་ཡི་གེ་དང༌། ཕུ་ནའི་ཡི་གེ་དང༌། ཧུ་ནའི་ཡི་གེ་དང༌། ཡི་གེ་འབྲིང་དང༌། རྒྱས་པར་བྲི་བའི་ཡི་གེ་དང༌། རྒྱལ་གྱི་ཡི་གེ་དང༌།
ལྷའི་ཡི་གེ་དང༌། ཀླུའི་ཡི་གེ་དང༌། གནོད་སྦྱིན་གྱི་ཡི་གེ་དང༌། དྲི་ཟའི་ཡི་གེ་དང༌། མིའམ་ཅིའི་ཡི་གེ་དང༌། ལྟོ་འཕྱེ་ཆེན་པོའི་ཡི་གེ་དང༌། ལྷ་མ་ཡིན་གྱི་ཡི་གེ་དང༌། ནམ་མཁའ་ལྡིང་གི་ཡི་གེ་དང༌། རི་དྭགས་ཀྱི་འཁོར་ལོ་པའི་ཡི་གེ་དང༌། ཁྭ་སྐད་ཤེས་པའི་ཡི་གེ་དང༌།
ས་བླའི་ལྷའི་ཡི་གེ་དང༌། བར་སྣང་གི་ལྷའི་ཡི་གེ་དང༌། ནུབ་ཀྱི་བ་ལང་སྤྱོད་ཀྱི་ཡི་གེ་དང༌། བྱང་གི་སྒྲ་མི་སྙན་གྱི་ཡི་གེ་དང༌། ཤར་གྱི་ལུས་འཕགས་པོའི་ཡི་གེ་དང༌། གདེག་པའི་ཡི་གེ་དང༌། གཞག་པའི་ཡི་གེ་དང༌། བསྣན་པའི་ཡི་གེ་དང༌། རྒྱ་མཚོའི་ཡི་གེ་དང༌། རྡོ་རྗེའི་ཡི་གེ་དང༌།
སྤྲིང་ཡིག་དང༌། ལན་གྱི་ཡི་གེ་དང༌། རྣམ་འཐོར་གྱི་ཡི་གེ་དང༌། རིངས་མེད་ཀྱི་ཡི་གེ་དང༌། བསྟན་བཅོས་བསྐོར་བའི་ཡི་གེ་དང༌། རྩིས་བསྐོར་བའི་ཡི་གེ་དང༌། གདེག་པ་བསྐོར་བའི་ཡི་གེ་དང༌། གཞག་པ་བསྐོར་བའི་ཡི་གེ་དང༌། རྐང་པས་བྲིས་པའི་ཡི་གེ་དང༌། ཚིག་ལན་གཉིས་སུ་གདབ་པའི་ཚིག་གི་མཚམས་ཀྱི་ཡི་གེ་དང༌།
ཚིག་གི་མཚམས་ ༼༢༥༩༽ བཅུར་བརྒྱུད་པའི་ཡི་གེ་དང༌། བླ་ཐབས་སུ་བསྣན་པའི་ཡི་གེ་དང༌། སྒྲ་ཐམས་ཅད་ཀུན་དུ་སྡུད་པའི་ཡི་གེ་དང༌། རིག་པ་དང་མཐུན་པའི་ཡི་གེ་དང༌། རྣམ་པར་འདྲེས་པའི་ཡི་གེ་དང༌། དྲང་སྲོང་གི་དཀའ་ཐུབ་སྤྱད་པའི་ཡི་གེ་དང༌། ལྷའི་ངེས་པའི་ཡི་གེ་དང༌། ས་བལྟ་བའི་ཡི་གེ་དང༌། ནམ་མཁའ་བལྟ་བའི་ཡི་གེ་དང༌། སྨན་ཐམས་ཅད་ཀྱི་རྒྱུ་མཐུན་པའི་ཡི་གེ་དང༌།
སྙིང་པོ་ཐམས་ཅད་ཀུན་དུ་སྡུད་པའི་ཡི་གེ་དང༌། འབྱུང་པོ་ཐམས་ཅད་ཀྱི་སྒྲ་སྡུད་པའི་ཡི་གེ་སྟེ། དེ་ལྟར་ཡི་གེའི་རིགས་ཀྱི་བྱེ་བྲག་དྲུག་ཅུ་རྩ་བཞིར་གསུངས་པ་རྣམས་དང༌། བྱེ་བྲག་ཏུ་བོད་གངས་ཅན་གྱི་ལྗོངས་འདིར་ཡོངས་སུ་དར་བའི་ཡི་གེ་ནི། འགྲེལ་ཆེན་དྲི་མ་མེད་པའི་མདོར་བསྡུས་བཞི་པ་ལས། དེ་བཞིན་གཤེགས་པ་མངོན་པར་རྫོགས་པར་སངས་རྒྱས་པ་འཕགས་པའི་ཡུལ་འདིར་བཅོམ་ལྡན་འདས་ཡོངས་སུ་མྱ་ངན་ལས་འདས་པར་གྱུར་པ་ན། སྡུད་པར་བྱེད་པ་པོ་དག་གིས་ཐེག་པ་གསུམ་གླེགས་བམ་ལ་བྲིས་ཏེ། དེ་བཞིན་གཤེགས་པའི་ངེས་པས་སྡེ་སྣོད་གསུམ་མ་ག་དྷཱའི་སྐད་ཀྱིས་བྲིས་སོ། ། མདོ་སྡེ་ནི་སིནྡྷུའི་སྐད་ཀྱིས་སོ། ། ཕ་རོལ་ཏུ་ཕྱིན་པའི་ཚུལ་དང་སྔགས་ཀྱི་ཚུལ་ནི་ལེགས་པར་སྦྱར་བའི་སྐད་ཀྱིས་སོ། །
རྒྱུད་དང་རྒྱུད་གཞན་དག་ནི་ལེགས་པར་སྦྱར་བའི་སྐད་དང༌། ཐ་མལ་པའི་སྐད་དང༌། ཟུར་ཆག་གི་སྐད་དང༌། ལེགས་པར་སྦྱར་བ་མ་ཡིན་པར་རི་ཁྲོད་ལ་སོགས་པ་ཀླ་ཀློའི་སྐད་ཀྱིས་ཏེ། དེ་ལྟ་བུ་ལ་སོགས་པ་ཐམས་ཅད་མཁྱེན་པས་བསྟན་པའི་ཆོས་རྣམས་སྡུད་པར་བྱེད་པ་པོ་དག་གིས་བྲིས་སོ། ། དེ་བཞིན་དུ་བོད་ཀྱི་ཡུལ་དུ་ཐེག་པ་གསུམ་བོད་ཀྱི་སྐད་ཀྱིས་བྲིས་ཏེ། རྒྱ་ནག་ཏུ་རྒྱ་ནག་གི་སྐད་ཀྱིས་སོ། ། རྒྱ་ནག་ཆེན་པོར་རྒྱ་ནག་ཆེན་པོའི་སྐད་ཀྱིས་སོ། ། པར་སི་ཀའི་ཡུལ་དུ་པར་སི་ཀའི་སྐད་ཀྱིས་སོ། ། ཆུ་བོ་སི་ཏའི་བྱང་དུ་ཙམྤ་ཀའི་ཡུལ་གྱི་སྐད་དང༌།
སྤྲེའུའི་ཡུལ་གྱི་སྐད་དང༌། གསེར་ཞེས་བྱ་བའི་ཡུལ་གྱི་སྐད་ཀྱིས་སོ་ཞེས་འབྱུང་བའི་ཚིག་ལ་བརྟགས་ན་བཀའ་བསྡུ་བ་བྱེད་པའི་དུས་ནས་བོད་ལ་ཡི་གེ་ཡོད་པར་གྲུབ་པ་ལྟར་སྣང་ཞེས་གསུངས་ཤིང༌། སྔོན་གྱི་མཁས་པ་མང་པོ་རྣམས་ནི། དུས་ཀྱི་འཁོར་ལོ་ལའི་འགྲེལ་ཆེན་དུ་སྡུད་པ་པོ་རྣམས་ཀྱིས་ཐེག་པ་གསུམ་བོད་ཀྱི་ཡུལ་དུ་བོད་ཀྱི་སྐད་ཀྱིས་འདྲི་བར་ལུང་བསྟན་ ༼༢༦༠༽ པ་ལྟར་འདོད་དོ། ། དེའང་གོང་དུ་ཇི་སྐད་སྨོས་པ་ལྟར་སྐད་གཉིས་སྨྲ་བ་ཆེན་པོ་དེ་ཉིད་ཀྱིས་སྲོལ་ཆེན་རྣམ་པར་ཕྱེ་བའི་ཡི་གེའི་རྒྱུན་ཆེན་པོ་དེ་ཉིད་རིམ་གྱིས་མཆེད་པ་ལ་བརྟེན་ནས། བོད་དང་བོད་ཆེན་པོར་གཏོགས་པའི་ཡུལ་དང་ལྗོངས་དང་གྲོང་དང་གྲོང་ཁྱེར་དང༌། གྲོང་རྡལ་དང་གཙུག་ལག་ཁང་དང་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ལ་སོགས་པ་རྣམས་སུ་དར་རྒྱས་སུ་གྱུར་པའི་ཡི་གེ་ལའང་རྫབ་ཆེན་དང་རྫབ་ཆུང་དང༌། འབྲུ་ཆེན་དང་འབྲུ་ཆུང་དང༌། གཤར་མ་དང་དཀྱུས་ཡིག་ལ་སོགས་པ་ཡོངས་སུ་གྲགས་པ་རྣམས་དང༌། གཞན་ཡང་ཆག་ལོ་དང་འགོས་ལོ་ལ་སོགས་པའི་ཡིག་གསར་གྱི་རྣམ་པའང་མང་དུ་ཡོད་པ་དང༌།
ཁམས་གསུམ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་ཧོར་ཡིག་རིགས་གསུམ་ལ་སོགས་པ་རྣམས་ཀྱང་དབྱངས་དང་གསལ་བྱེད་ཀྱི་རྣམ་གཞག་བོད་ཀྱི་སྐད་དང་མཐུན་པར་འབྱུང་བས་འདི་དག་ཀྱང་རྣམ་པ་ཅུང་ཟད་ཙམ་མ་གཏོགས་ཕལ་ཆེར་བོད་ཀྱི་ཡི་གེའི་ཁོངས་སུ་གཏོགས་པར་སེམས་སོ། ། དེ་ལྟར་ན་ཡི་གེའི་ཚོགས་དང་མིང་གི་ཚོགས་དང་ཚིག་གི་ཚོགས་རྣམས་ཀྱི་རྣམ་པར་གཞག་པ་སྟོན་པར་བྱེད་པའི་བསྟན་བཅོས་ནི་ཙནྡྲ་གོ་མིའི་ཡི་གེའི་མདོ་ལྟ་བུའམ། བརྡ་སྤྲོད་པའི་བསྟན་བཅོས་རྣམས་སམ། གྲུབ་མཐའ་སྨྲ་བ་རྣམས་ཀྱི་སོ་སོའི་འདོད་པ་ཐ་དད་པར་སྟོན་པར་བྱེད་པའི་བསྟན་བཅོས་རྣམས་སམ། གསང་སྔགས་རྡོ་རྗེ་ཐེག་པ་རྣམས་སུ་ཡི་གེའི་བཤད་པ་བསམ་གྱིས་མི་ཁྱབ་པར་འབྱུང་བ་སྟེ་དེ་དག་སྟོན་པར་བྱེད་པའི་བསྟན་བཅོས་རྣམས་ལྟ་བུའོ། ། གསུམ་པ་ཆོས་ཀྱི་སྐུའམ་ཐུགས་ཀྱི་རྟེན་ནི་མཆོད་རྟེན་ཏེ། དེ་ལ་སྤྱིར་ཉན་ཐོས་དང་རང་སངས་རྒྱས་དང་ཐེག་པ་ཆེན་པོའི་མཆོད་རྟེན་ཏེ་གསུམ་དུ་བཤད་དེ། དེའང་ཉན་ཐོས་ཀྱི་མཆོད་རྟེན་ནི་ཆོས་གོས་བཞི་བལྟབ་བྱས་པའི་སྟེང་དུ་ལྷུང་བཟེད་ཁ་སྦུབ་པ་ལ་འཁར་གསིལ་བཙུགས་པ་ལྟ་བུའོ། ། རང་སངས་རྒྱས་ཀྱི་མཆོད་རྟེན་ནི་རྨང་གྲུ་བཞི་པའི་སྟེང་དུ་ངོས་གྲུ་བཞི་ཟླུམ་པོ་བང་རིམ་བཅུ་གཉིས་པ་འཁོར་ལོ་རྩིབས་བརྒྱད་པའི་རྣམ་པ་ཅན་ནོ། ། ཐེག་པ་ཆེན་པོའི་མཆོད་རྟེན་ནི་ལྷུང་བཟེད་ཁ་སྦུབ་པ་ལྟ་བུ་བིམྦའི་ཟླུམ་པོ་དང༌།
ཁང་བུ་ལྟ་བུ་དང༌། རྒྱལ་མཚན་ལྟ་བུའི་མཆོད་རྟེན་བརྒྱད་ལ་སོགས་པ་ཡོད་པར་ཀླུ་སྒྲུབ་ཀྱིས་གསུངས་སོ། ། གཞན་ཡང་འདུལ་བ་ལུང་ལས། ཆོས་འཁོར་ལ་གདུགས་དང༌། གདུགས་ལ་ཆར་ཁེབས་སུ་བཏགས་ནས་སོ་སོ་སྐྱེ་བོའི་མཆོད་རྟེན་ལ་གདུགས་མེད་པ་དང༌། ༼༢༦༡༽ ཉན་ཐོས་ཀྱི་མཆོད་རྟེན་ལ་འབྲས་བུའི་གྲངས་ཀྱི་གདུགས་ཡོད་པ་དང༌། རང་རྒྱལ་གྱི་མཆོད་རྟེན་ལ་གདུགས་བདུན་ཡོད་པ་དང༌། སངས་རྒྱས་ཀྱི་མཆོད་རྟེན་ལ་གདུགས་བཅུ་གསུམ་པ་ཆར་ཁེབས་ཏོག་དང་བཅས་པ་སྟེ་རྣམ་པ་ཐ་དད་ཉིད་དུ་ཡོད་པར་གསུངས་སོ། ། དེ་དག་ལས་བྱེ་བྲག་ཏུ་མཆོད་རྟེན་ཐམས་ཅད་ཀྱི་གཙོ་བོར་གྱུར་པ་ནི། ལས་ཀྱི་མཐའ་བརྗོད་པའི་མདོ་ལས།
སྤྲུལ་པ་མཛད་པ་སྔོན་བསྟན་ཕྱིར། ། མཆོད་རྟེན་བརྒྱད་དུ་སྐུ་གདུང་བཞག ། ཅེས་བཤད་པ་ལྟར་སྟོན་པའི་མཛད་པ་མཐའ་ཡས་པའི་ནང་ནས་མཛད་པའི་གཙོ་བོ་རྣམས་ལ་བརྟེན་ནས་ཡུལ་འཁོར་ཆེན་པོ་དེ་དང་དེའི་རྒྱལ་པོ་ལ་སོགས་པའི་སྐྱེ་འགྲོ་རྣམས་སྤྲོ་བ་མཆོག་ཏུ་སྐྱེས་ཤིང་བསོད་ནམས་ཀྱི་ཞིང་དུ་བསྐྲུན་པ་ཤཱཀྱ་ཐུབ་པའི་མཆོད་རྟེན་ཆེན་པོ་བརྒྱད་དུ་གྲགས་པ་དང༌། གཞན་ཡང་སྐུ་གདུང་ཆ་བརྒྱད་དུ་བགོས་པའི་མཆོད་རྟེན་བརྒྱད་དང༌། རས་ཚིག་པ་དང་མ་ཚིག་པ་དང་སོལ་བའི་མཆོད་རྟེན་གསུམ་སྟེ་བཅུ་གཅིག་གོ ། གཞན་ཡང་སྔ་ཕྱིར་བྱུང་བའི་མཆོད་རྟེན་གྲངས་མེད་པ་ཡོད་ཀྱང་གཙོ་བོ་སྐུ་བལྟམས་པ་ནས་མྱ་ངན་ལས་འདས་ཀྱི་བར་དུ་བྱུང་བའི་མཆོད་རྟེན་བརྒྱད་པོ་འདི་ཉིད་ཡིན་པས། དེང་གི་དུས་སུ་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་གང་བཞེང་ཡང་རྣམ་པ་ནི་བརྒྱད་པོ་དེ་དག་གང་ཡང་རུང་བ་རེའི་དབྱིབས་ཅན་དུ་བྱ་བ་ཡིན་ནོ། ། འདི་དག་གི་གོ་རིམ་ནི་སྟག་ཚང་ལོ་ཙཱ་བ་ལ་སོགས་པ་བཀྲ་ཤིས་སྒོ་མངས་ནས་ཐོག་མར་བྱས་པ་དང༌། ཁ་ཅིག་ལྷ་བབས་ཀྱིས་ཐོག་དྲངས་པ་དང༌། ཁྱད་པར་སྟག་ཚང་བས་མཆོད་རྟེན་བརྒྱད་ཀྱི་བསྟོད་པར།
སྐུ་བལྟམས་པའི་དུས་ཀྱི་མཆོད་རྟེན་བཀྲ་ཤིས་སྒོ་མངས་དང༌། ཆོས་ཀྱི་འཁོར་ལོ་བསྐོར་བའི་མཆོད་རྟེན་ད་ལྟའི་ཆོ་འཕྲུལ་མཆོད་རྟེན་ལ་ངོས་འཛིན་པ་དང༌། ཆོ་འཕྲུལ་བསྟན་པའི་ཚེའི་མཆོད་རྟེན་པདྨ་སྤུངས་པ་ལ་ངོས་འཛིན་པའི་མི་འདྲ་བའི་ཁྱད་པར་ཅུང་ཟད་བྱུང་ཡང༌། མངའ་རིས་པ་ཚུལ་ཁྲིམས་འོད་ཟེར་དང༌། པཎ་ཆེན་ནམ་མཁའ་དཔལ་བཟང་དང༌། རྒྱལ་དབང་ལྔ་པ་ལ་སོགས་པ་ཕྱིས་ཀྱི་མཁས་པ་ཕལ་ཆེ་བས་ལེགས་པར་བཤད་པའི་གོ་རིམ་མཐུན་པར་སྐུ་བལྟམས་པའི་ཚེ་གཏེར་ཁ་ལྔ་བརྒྱ་བྱུང་བ་ལ་སོགས་པ་བཀྲ་ཤིས་པ་དང་དགེ་ལེགས་ཀྱི་མཚན་མ་བརྒྱ་ཕྲག་མང་པོ་མངོན་དུ་བྱུང་བའི་རྟེན་འབྲེལ་གྱི་དབང་དང༌། དུས་དེ་ཉིད་དུ་ཕྱོགས་ ༼༢༦༢༽ དྲུག་ན་ཞབས་ཀྱི་གོམ་པ་བདུན་བདུན་དུ་བོར་བར་པདྨ་རེ་རེ་བྱུང་བ་ལ་སོགས་པ་རྒྱུ་མཚན་དུ་བྱས་ནས་པདྨ་སྤུངས་པ་ནས་མགོ་འཛིན་པར་མཛད་དོ། ། དེ་ལ་དང་པོ་གྲོང་ཁྱེར་སེར་སྐྱར་ལུམྦིའི་ཚལ་དུ་སྐུ་བལྟམས་པའི་དུས་ཀྱི་མཆོད་རྟེན་ནི་དབྱིབས་ཟླུམ་པོ་པདྨའི་རྣམ་པ་ཅན་བང་རིམ་བཞི་པ་པདྨ་དང་འཁོར་ལོས་སྤྲས་པ་སའི་བདག་པོ་ཟས་གཙང་ལ་སོགས་པས་བཞེངས་པ་ལ་པདྨ་སྤུངས་པའི་མཆོད་རྟེན་ཞེས་བྱའོ། ། གཉིས་པ་མ་ག་དྷཱ་རྒྱལ་པོའི་ཁབ་ཏུ་མངོན་པར་བྱང་ཆུབ་པའི་དུས་ཀྱི་མཆོད་རྟེན་ནི། དབྱིབས་གྲུ་བཞི་པ་བང་རིམ་བཞིས་མཛེས་པ་མ་སྐྱེས་དགྲ་དང་གཟུགས་ཅན་སྙིང་པོ་ལ་སོགས་པས་བཞེངས་པ་ལ་བྱང་ཆུབ་ཆེན་པོའི་མཆོད་རྟེན་ཞེས་བྱའོ། །
གསུམ་པ་ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར་བའི་དུས་ཀྱི་མཆོད་རྟེན་ནི། དབྱིབས་གྲུ་བཞི་པ་བང་རིམ་བཞི་པ་གློ་འབུར་དང་བཅས་སྒོ་རབ་བརྒྱ་རྩ་བརྒྱད་ལ་སོགས་པས་མཛེས་པ་ཡོངས་སུ་གྲགས་པ་ལྟར་རམ། ཡང་ན་བདེན་པ་རྣམ་པ་བཞིའམ་བཅུ་དྲུག་དང་རྣམ་པར་ཐར་པ་སོགས་ཀྱི་མཚོན་བྱེད་དུ་ལོགས་རེར་སྒོ་བཞིའམ་བརྒྱད་དམ་བཅུ་དྲུག་རེར་ཡོད་པ་ལྔ་སྡེ་བཟང་པོ་འཕགས་པས་བཞེངས་པ་ལ་བཀྲ་ཤིས་སྒོ་མངས་ཀྱི་མཆོད་རྟེན་ཞེས་བྱའོ། ། བཞི་པ་མཉན་དུ་ཡོད་པར་ཆོ་འཕྲུལ་བསྟན་པའི་དུས་ཀྱི་མཆོད་རྟེན་ནི། དབྱིབས་གྲུ་བཞི་པ་བང་རིམ་བཞི་དང་ལྡན་ཞིང་ཕྱོགས་བཞིར་གློ་འབུར་དང་བཅས་པ་ལིཙྪ་བཱི་རྣམས་ཀྱིས་རྒྱལ་བྱེད་ཚལ་དུ་བཞེངས་པ་ལ་མུ་སྟེགས་ཕམ་བྱེད་ཀྱི་མཆོད་རྟེན་ནམ་ཆོ་འཕྲུལ་ཆེན་པོའི་མཆོད་རྟེན་ཞེས་བྱའོ། ། ལྔ་པ་ནི་གནས་སུམ་ཅུ་རྩ་གསུམ་དུ་ལྷའི་ཡུལ་ན་དབྱར་གནས་པ་མཛད་ཅིང་ཡུམ་ལ་ཆོས་གསུངས་ནས་ཕྱི་དྲོ་ནམ་མཁའ་ནས་བབ་པའི་དུས་ཀྱི་མཆོད་རྟེན་ནི། དབྱིབས་གྲུ་བཞི་པ་བང་རིམ་བརྒྱད་པའམ་བཞི་པ་ངོས་རེ་ལ་གློ་འབུར་དང་བཅས་པའི་གློ་འབུར་གྱི་དབུས་སུ་ཐེམ་སྐས་ཡོད་པ་གསལ་ལྡན་གྱི་དད་པ་ཅན་རྣམས་ཀྱིས་བཞེངས་པ་ལ་སུམ་ཅུ་རྩ་གསུམ་ལྷའི་མཆོད་རྟེན་ནམ་ལྷ་བབ་ཏུ་གྲགས་པའི་མཆོད་རྟེན་ཞེས་བྱའོ། ། དྲུག་པ་ནི་རྒྱལ་པོའི་ཁབ་ཏུ་ལྷས་བྱིན་གྱིས་དགེ་འདུན་གྱི་དབྱེན་བྱས་པ་མཆོག་ཟུང་གིས་བསྡུམ་པར་བྱས་པའི་དུས་ཀྱི་མཆོད་རྟེན་ནི། དབྱིབས་བང་རིམ་བཞི་པ་གྲུ་བཞིའི་གྲྭ་བཞི་པོ་མཉམ་པར་བཅད་པ་རྒྱལ་བྱེད་ལ་སོགས་པའི་མ་ག་དྷཱ་པས་བཞེངས་པ་ལ་འོད་ཟེར་ཅན་ནམ་བྱམས་དངོས་སམ་དབྱེན་བསྡུམས་ ༼༢༦༣༽ པའི་མཆོད་རྟེན་ཞེས་བྱའོ། ། བདུན་པ་ཡངས་པ་ཅན་དུ་སྐུ་ཚེ་ཟླ་བ་གསུམ་དུ་བྱིན་གྱིས་བརླབས་པའི་དུས་ཀྱི་མཆོད་རྟེན་ནི།
དབྱིབས་ཟླུམ་པོ་བང་རིམ་གསུམ་པ་ལྷ་རྣམས་ཀྱིས་བརྩིགས་པའམ་ཡངས་པ་ཅན་གྱི་གྲོང་ཁྱེར་བ་རྣམས་ཀྱིས་བཞེངས་པར་གྲགས་པ་ལ་སྐུ་ཚེ་བྱིན་གྱིས་བརླབས་པའི་མཆོད་རྟེན་ནམ་རྣམ་པར་རྒྱལ་བའི་མཆོད་རྟེན་ཞེས་བྱའོ། ། བརྒྱད་པ་རྩྭ་མཆོག་གི་གྲོང་དུ་མྱ་ངན་ལས་འདའ་བའི་ཚུལ་བསྟན་པའི་དུས་ཀྱི་མཆོད་རྟེན་ནི། དབྱིབས་བང་རིམ་དང་བྲལ་བ་གདན་ཁྲིའི་སྟེང་དུ་བུམ་རྟེན་ཡན་ཆད་བཞུགས་པ་རྩྭ་ཅན་གྱི་གྱད་རྣམས་ཀྱིས་བརྩིགས་པ་ལ་མྱ་ངན་འདས་པའི་མཆོད་རྟེན་ཞེས་བྱ་བ་སྟེ་མཆོད་རྟེན་བརྒྱད་པོ་དེ་དག་གི་ཆ་ཚད་ལ་སོགས་པ་སྟོན་པར་བྱེད་པའི་བསྟན་བཅོས་རྣམས་དང༌། དེར་མ་ཟད་གསང་སྔགས་རྡོ་རྗེ་ཐེག་པའི་རྒྱུད་སྡེ་སོ་སོ་ནས་བཤད་པའི་གཞལ་ཡས་ཁང་དང་བུམ་པ་དང་རྡོ་རྗེ་དྲིལ་བུ་དང་ཞི་རྒྱས་དབང་དྲག་གི་ལས་དང་རྗེས་སུ་མཐུན་པའི་ཐབ་ཀྱི་ཐིག་དང་དགང་གཟར་དང་བླུགས་གཟར་ལ་སོགས་པའི་ཚད་དང་མཚན་ཉིད་ལ་སོགས་པ་སྟེ། མདོར་ན་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་རྟེན་གྱི་རིགས་སུ་གཏོགས་པ་རྣམས་ཀྱི་སོ་སོའི་ཚད་དང་མཚན་ཉིད་ལ་སོགས་པ་སྟོན་པར་བྱེད་པའི་བསྟན་བཅོས་ནི་ལོགས་སུ་གནས་པ་དང་མདོ་སྡེ་དང་རྒྱུད་སྡེ་སོ་སོའི་འགྲེལ་པ་རྣམས་ཀྱི་གསེབ་ཚག་ནས་བསྟན་པ་ཅི་རིགས་པར་འབྱུང་བ་རྣམས་ལྟ་བུའོ། ། གཞན་ཡང་བཟོ་རིག་པ་ཕལ་པ་ནི། མདོ་སྡེ་ལས་གསུངས་པའི་བཟོ་སྦྱངས་བཅོ་བརྒྱད་ཅེས་པ། ཚོང་པ་དང༌། རྫ་མཁན་དང༌། ཕྲེང་བ་མཁན་དང༌།
ཆང་ཚོང་དང༌། ཕྱུགས་བཙོང་བ་དང༌། འདྲེག་མཁན་དང༌། འབྲུ་མར་འཚིར་བ་དང༌། མགར་བ་དང༌། ཤིང་མཁན་དང༌། ཕྱ་མཁན་དང༌། ཐ་ག་པ་དང༌། ཀོ་པགས་མཁན་དང༌། རྐྱལ་ཆེན་པ་དང༌།
བཙོ་བླག་མཁན་དང༌། སྨྱིག་མ་མཁན་དང༌། བཤན་པ་དང༌། གདོལ་པ་མཁན་དང༌། ཤིང་རྟ་མཁན་ཏེ་བཟོ་སྦྱངས་བཅོ་བརྒྱད་དང༌། གཞན་ཡང་རིན་པོ་ཆེ་བརྟག་པ། ས་གཞི་བརྟག་པ། གོས་བརྟག་པ། ལྗོན་ཤིང་བརྟག་པ། རྟ་བརྟག་པ།
གླང་པོ་ཆེ་བརྟག་པ། སྐྱེས་པ་བརྟག་པ། བུད་མེད་བརྟག་པ་སྟེ་བརྟག་པ་བརྒྱད་དང༌། གཞན་ཡང་མདོ་སྡེ་རྣམས་སུ་སྒྱུ་རྩལ་གྱི་རིག་པ་ཇི་སྙེད་པའི་བྱ་བ་བསྟན་ཏེ། དེ་དག་དྲུག་ཅུ་རྩ་བཞིར་བསྡུ་བ་ཡང༌། ༼༢༦༤༽ རོལ་མོའི་མཚན་ཉིད་སྒྱུ་མ་དང༌། ། འགྱེད་སྟོབས་དང་ནི་མེ་ཏོག་ལས། ། དམག་རྣམས་ཀྱི་ནི་བདག་ཉིད་ཤེས། ། གཡོས་སུ་བྱ་བ་རྣམ་པར་ངེས། ། ཚོང་དང་ནོར་ནི་བསྒྱུར་བ་དང༌། །
རྒྱན་དང་ལག་རྩིས་བཅུད་ཀྱིས་ལེན། ། འཁྲུལ་འཁོར་སྦྱོར་དང་དྲི་བ་དང༌། ། འཕོངས་དཔྱད་དང་ནི་ཚོམ་སྦྱོར་སྒྲ། ། ཡི་གེ་དང་ནི་ཁྭ་སྐད་དང༌། ། རང་རང་བཟོ་དང་མཚོན་རྣམས་བརྟག ། གཅོད་ཐབས་དང་ནི་སོག་ལེ་དང༌། ། ཕུབ་རྣམས་བསྐོར་བར་བྱེད་པ་དང༌། ། སོང་དང་འོང་བ་ཤེས་པ་དང༌། ། གཞི་ཡི་མཚན་ཉིད་ཤེས་པ་དང༌། ། མདུང་དང་རྡོ་རྗེ་བརྟག་པ་དང༌། །
ཐབས་ཀྱི་ཚོར་བའི་མཚན་ཉིད་དང༌། ། ཟུག་རྔུ་འབྱིན་དང་མིག་འཕྲུལ་དང༌། ། བྷ་ར་ཏ་ཡི་བསྟན་བཅོས་ཤེས། ། བཅིང་དང་ཁང་པ་བརྩེགས་མ་དང༌། ། དེ་བཞིན་གོས་ཀྱི་འཕང་བ་དང༌། ། ཡན་ལག་མཉེ་དང་མོ་འདེབས་དང༌། ། དེ་བཞིན་ཆུ་ཡི་ཀུན་འཛིན་དང༌། ། དུང་གི་སྒྲ་དང་སྡེབ་སྦྱོར་དང༌། ། གྲོང་རྡལ་དང་ནི་གློག་འདྲ་དང༌། ། མཚན་མོ་ཆོམ་རྐུན་ཤེས་པ་དང༌། །
སྒྲ་དང་ས་རྟོག་བྱེད་པ་དང༌། ། སྐྱེས་པ་བུད་མེད་རྟ་དང་ནི། ། གླང་པོའི་མཚན་ཉིད་གར་སློབ་དང༌། ། འབྱུང་པོ་དག་ནི་གསོ་བ་དང༌། ། ཟངས་མ་འཁར་བ་གསེར་དག་དང༌། ། ཤིང་དང་དུང་དང་ཤེས་པ་དང༌། ། རི་མོ་མཚོན་དང་གསོ་དག་གི ། ལས་རྣམས་དེ་དག་གོ་རིམ་བཞིན། ། སྐར་མའི་གཏན་ཚིགས་ཤེས་པ་དང༌། ། མཚན་མོ་ཤེས་པ་ཉིད་དང་ཡང༌། །
ངེས་པའི་ཚིག་གི་གཞུང་རྣམས་ཀྱིས། ། སྒྱུ་རྩལ་དྲུག་ཅུ་རྩ་བཞིར་དྲན། ། ཞེས་བྱ་བ་བསྡུས་ཏེ་སྟོན་པའི་བསྟན་བཅོས་འདུལ་བ་ཕྲན་ཚེགས་ཀྱི་འགྲེལ་པ་ལྟ་བུའམ། ཡང་ན་སྙན་དངགས་མེ་ལོང་དུ་འདི་ལྟར་སྒྱུ་རྩལ་དྲུག་ཅུ་རྩ་བཞི་ཞེས་འབྱུང་བའི་བཟོར་གཏོགས་པ་སུམ་ཅུ་དང༌། རོལ་མོའི་བྱེ་བྲག་བཅོ་བརྒྱད། གླུ་དབྱངས་ཀྱི་ངེས་པ་བདུན། གར་གྱི་ཉམས་དགུའོ། ། དེ་ལ་བཟོར་གཏོགས་པ་སུམ་ཅུ་ནི། སྒྱུ་རྩལ། ཡི་གེ
ལག་རྩིས། གྲངས་ཅན། རྩིས། འཛིན་སྟངས། ཐོར་ཚུགས། གོམ་སྟབས། ལྕགས་ཀྱུས་བསྒྱུར་ཐབས། རལ་གྲིས་ཐབས། ཞགས་པ་གདབ་པ། མདའ་བོ་ཆེ་འཕེན་ཐབས།
འཕོང་གི་སློབ་དཔོན། མདུན་དུ་སྣུར་བ། ཕྱིར་སྣུར་བ། གཅད་པ། དྲལ་བ། དབུག་པ། རྒྱང་ནས་འཕོག་པ། སྒྲ་གྲག་པར་འཕོག་པ། གནད་དུ་འཕོག་པ། མི་འཆོར་བར་འཕོག་པ།
ཚབས་ཆེ་བ། གནས་ལྔ་ལ་བྱང་བར་གྱུར་ཏོ། ། མཆོངས་པ། གྱད་ཀྱི་འཛིན་སྟངས། བང༌། ༼༢༦༥༽ རྐྱལ། རྒལ་བ། གླང་པོ་ཆེའི་གཉར་ཞོན་པ། རྟ་ལ་ཞོན་པ། ཤིང་རྟའི་ཐབས།
མདའ་གཞུ་འགྱེད་སྟོབས། རོལ་མོའི་བྱེ་བྲག་བཅོ་བརྒྱད་ནི། གར་མཁན་ནམ་གྲོ་མཁན། གར་རམ་བྲོ། རྔ་བོ་ཆེ། རྫ་རྔ། རྔ། རྫ་རྔ་ཆེན་པོ། འཁར་རྔ། པི་ཝང་རྒྱུད་གཅིག་པ།
རྫ་རྔ་ཁ་གཅིག ལྕགས་ཀྱི་སིལ་ཁྲོལ། ཁར་དཀྲོལ། པི་ཝང་རྒྱུད་གསུམ་པ། རྔ་མུ་ཀུནྡ། སིལ་སྙན། གླུ་དབྱངས། ཕེག་རྡོབ་པ། རོལ་མོའི་སྒྲ། པི་ཝང༌།
གླིང་བུ། གླུ་དབྱངས་ཀྱི་ངེས་པ་བདུན་ནི། བར་མ། དྲང་སྲོང༌། ས་འཛིན་པ། དྲུག་ལྡན་པ། ལྔ་པ། བློ་གསལ། འཁོར་ཉན། གར་སྟབས་ཀྱི་ཉམས་དགུ་ནི།
སྟེགས་པའམ་སྒེག་པའམ་འཛིན་པ། དཔའ་བོ། མི་སྡུག་པ། དྲག་ཤུལ་ཅན། བཞད་གད། འཇིགས་སུ་རུང་བ། སྙིང་རྗེ་བ། རྔམ་པ། ཞི་བ་སྟེ་དེ་ལ་སོགས་པའི་རྣམ་གྲངས་སྟོན་པར་བྱེད་པའི་བསྟན་བཅོས་རྣམས་དང༌། གཞན་ཡང་དུས་འཁོར་བསྡུས་རྒྱུད་ལས།
གཡུལ་དུ་ཕམ་པའི་དགྲ་བོ་དག་ནི་གལ་ཏེ་འཕྲལ་ལ་རྫོང་གི་ནང་དུ་ཞུགས་པར་གྱུར་པ་ན། ། ཕྱི་རོལ་དུ་ནི་འཕྲུལ་འཁོར་བྱ་སྟེ་རྒྱུན་ཆད་མེད་པར་རྡོ་དང་མེ་མདའ་རབ་ཏུ་འབེབས་པ་དང༌། ། རལ་གྲི་ལ་སོགས་གཅོད་པའི་འཕྲུལ་འཁོར་དག་དང་ས་གཞིའི་གནས་ལ་གུར་དང་གོ་ནི་དབྱེ་བ་ཡིས། ། དེ་ཡིས་རྫོང་ནི་ཕྱེ་མར་བྱས་ཏེ་ཉིན་ཞག་ཅུང་ཟད་དག་གིས་གདུག་པ་དེ་ནི་བསྒྲུབ་པར་བྱ། ། ཞེས་ངོ་མཚར་བའི་སྦྱོར་བ་ཐང་རྫོང་གཞིག་པ་རྡོའི་འཕྲུལ་འཁོར། ཆུ་རྫོང་འཇོམས་པ་གྲུའི་འཕྲུལ་འཁོར། རི་རྫོང་འཇོམས་པ་མེའི་འཕྲུལ་འཁོར། རལ་གྲི་འཁོར་བ་གྲི་གུག་གི་འཕྲུལ་འཁོར། རྩེ་མོ་འབྱེད་པ་རླུང་གི་འཕྲུལ་འཁོར། རྩིག་པ་འཇིག་པ་གུར་གྱི་འཕྲུལ་འཁོར།
གོ་ཆ་འཇིག་པ་ལྕགས་མདའི་འཕྲུལ་འཁོར་རྣམས་དང༌། རང་ཕྱོགས་སྲུང་བ་རལ་གྲིའི་འཕྲུལ་འཁོར། རྒྱལ་རིགས་འཐབ་པ་ཤིང་རྟའི་ཚད། ལྟད་མོ་ལ་འགྲོ་བའི་དོན་དུ་ཁང་བཟང་གི་མཚན་ཉིད། དགའ་སྟོན་གྱི་དོན་དུ་ཁྱོགས་ཀྱི་མཚན་ཉིད། ལྡུམ་ར་བཅུ་པའི་དོན་དུ་ཆུ་འདྲེན་པའི་འཕྲུལ་འཁོར་སོགས་དུས་ཀྱི་འཁོར་ལོ་ལས་གསུངས་པ་དང༌། གཞན་ཡང་མི་དཔྱད་རྟ་དཔྱད་ཐོར་བུར་འདུག་པ་རྣམས་སྟོན་པར་བྱེད་པའི་བསྟན་བཅོས་ལོགས་སུ་མེད་ནའང་མདོ་དང་རྒྱུད་ཀྱི་འགྲེལ་པ་རྣམས་ཀྱི་གསེབ་ཚག་ནས་ཅི་རིགས་པར་འབྱུང་བ་ལྟ་བུའོ། ། གཉིས་པ་གཞན་རྗེས་སུ་འཛིན་པར་བྱེད་པ་རིག་པའི་གནས་གཉིས་ ༼༢༦༦༽ པ། ཚེ་རིང་བ་དང་ནད་མེད་པའི་བདེ་བ་སྒྲུབ་པར་བྱེད་པ་རིག་པའི་གནས་གཉིས་པ་གསོ་བ་རིག་པ་ལ། གསོ་བ་རིག་པ་ལ་འཇུག་པའི་དགོས་པ་དང༌།
དེ་སྟོན་པའི་བསྟན་བཅོས་ཀྱི་རང་བཞིན་བསྟན་པའོ། ། དང་པོ་ནི་རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བའི་བྱང་ཆུབ་སེམས་དཔའ་རྣམས་ཀྱིས་གནས་སྐབས་སུ་བྲོ་ནད་རྣམ་པ་སྣ་ཚོགས་ཀྱིས་བཏབ་པའི་ལུས་ཅན་རྣམས་ཀྱི་ནད་ཀྱི་ཟུག་རྔུ་མཐའ་དག་སེལ་བར་བྱེད་པ་ལ་མཁས་པ་དང༌། དུས་མ་ཡིན་པར་འཆི་བའི་སྡུག་བསྔལ་གྱི་འཇིགས་པ་ལས་སྐྱོབ་པའི་ནུས་པ་དང་ལྡན་པར་བྱས་ནས་ཕན་པ་རྒྱ་ཆེན་པོ་བསྒྲུབ་པའི་ཕྱིར། རླུང་ལས་གྱུར་པ་དང༌། མཁྲིས་པ་ལས་གྱུར་པ་དང༌། བད་ཀན་ལས་གྱུར་པ་དང༌། འདུས་པ་ལས་གྱུར་པའི་ནད་དང༌། ནད་ཀྱི་གླེང་གཞི་དང༌། ནད་མེད་པར་བྱ་བ་དང༌། དེའི་ཐབས་ཀྱི་ཁྱད་པར་མང་པོ་ལ་མ་རྨོངས་པར་བྱས་ནས་གཞན་གྱི་དོན་རྗེས་སུ་བསྒྲུབ་པ་དང༌།
མཐར་ཐུག་གི་སྨན་པ་བླ་ན་མེད་པ་ཐམས་ཅད་མཁྱེན་པའི་གོ་འཕང་གི་རྒྱུར་འགྱུར་བ་དང༌། དེ་ཉིད་མངོན་དུ་གྱུར་ནས་ཀྱང་གདུལ་བྱར་གྱུར་པའི་འགྲོ་བ་ཐམས་ཅད་ཀྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་འགྱུར་བའི་བདུད་རྩིའི་སྒོ་མོ་དེ་སྙེད་ཀྱི་གྲངས་དང་མཉམ་པར་ཕྱེ་བས་གནས་སྐབས་དང་མཐར་ཐུག་གི་བདེ་བ་ལ་འགོད་པའི་ཐབས་ལ་དབང་བརྙེས་པར་འགྱུར་བའི་དགོས་པ་དམ་པས་ཡིད་ཡོངས་སུ་དྲངས་ཏེ་ཚུལ་འདི་ལ་འཇུག་པར་རིགས་སོ། ། དེ་ལྟར་ཡང་རྒྱན་གྱི་འགྲེལ་བཤད་ལས། གསོ་བ་རིག་པ་བྱང་ཆུབ་སེམས་དཔའ་ཚོལ་བར་བྱེད་དོ། ། ཅིའི་ཕྱིར་ཞེ་ན། ནད་དང་ནད་ཀྱི་གླེང་གཞི་དང༌། ནད་མེད་པ་དང༌། ནད་མེད་པའི་ཐབས་ཤེས་པར་བྱ་བ་དང༌། སེམས་ཅན་རྣམས་ཀྱི་ནད་རྣམ་པ་སྣ་ཚོགས་པ་ཞི་བར་བྱ་བའི་ཕྱིར་ཚོལ་བར་བྱེད་དོ་ཞེས་དང༌། སྟོན་པས་ཆོས་ཀྱི་འཁོར་ལོ་དང་པོའི་སྐབས་སུ་ཡང་དགེ་སློང་ནད་པས་ནི་སྨན་པ་ལ་དྲིས་ཏེ་བྱའོ་ཞེས་དང༌།
བཅོམ་ལྡན་འདས་མགོན་མེད་ཟས་སྦྱིན་གྱི་ཀུན་དགའ་རྭ་བ་ན་བཞུགས་པའི་ཚེ་དགེ་སློང་རྣམས་སྟོན་ཀའི་བྲོ་ནད་ཀྱིས་སྐྱ་བོ་བསེང་བསེང་པོར་གྱུར་པའི་ཚེ། སྨན་སོ་སོར་བསྟེན་པར་གསུངས་ཀྱང་དུས་སུ་མ་གཏོགས་པར་དེ་ལས་ཡོལ་བར་བསྟེན་པར་མ་གནང་བས་སྐྱ་བོར་གྱུར་པ་ལས། ཀུན་དགའ་བོ་དེ་ལྟ་བས་ན་རྗེས་སུ་གནང་སྟེ། དགེ་སློང་རྣམས་ཀྱི་སྨན་རྣམ་པ་བཞི་པོ་དུས་སུ་རུང་བ་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌། ཇི་སྲིད་ ༼༢༦༧༽ འཚོའི་བར་དུ་སོ་སོར་བཅང་བ་བསྟན་པར་བྱའོ། ། དེ་ལ་དུས་སུ་རུང་བ་ནི། ལྡེ་གུ་དང་ཞེས་བྱ་བ་ལ་སོགས་པས་རྒྱས་པར་བཀའ་སྩལ་པ་དང༌། ཡན་ལག་བརྒྱད་པའི་སྙིང་པོ་བསྡུས་པའི་མདོའི་གནས་ལེའུ་གཉིས་པ་ཉིན་རེའི་སྤྱོད་པའི་ལེའུ་ལས་ཀྱང༌།
སེམས་ཅན་ཐམས་ཅད་བདེ་འདོད་ཕྱིར། ། རྩོམ་པ་ཀུན་ལ་འཇུག་པར་འདོད། ། ཅེས་དང༌། མགོའི་བཤད་པའི་ལེའུ་ལས་ཀྱང༌། ཚེ་ནི་རིང་བར་འདོད་པ་ཡིས། ། ཆོས་དང་ནོར་དང་བདེ་བ་སྒྲུབ། ། ཚེ་ཡི་རིག་བྱེད་ལུང་བཤད་པ། ། རབ་ཏུ་གུས་པར་བྱ་བ་གྱིས། ། ཞེས་བྱ་བ་ལ་སོགས་པའི་དགོས་པ་མང་དུ་ཡོད་པར་ཤེས་པར་བྱའོ། ། གཉིས་པ་ནི་དགོས་པ་དེ་དང་ལྡན་པའི་གསོ་བ་རིག་པའི་གཞུང་གི་བསྟན་བཅོས་ནི་བཤད་མ་ཐག་པའི་གཞུང་དེ་ཉིད་ལས།
ཚངས་པས་ཚེ་ཡི་རིག་བྱེད་དྲན། ། སྐྱེ་དགུས་བདག་ལ་བཤད་པ་ཡིན། ། དེ་ཡིས་ཐ་སྐར་དེས་བརྒྱ་བྱིན། ། དེས་རྒྱུན་ཤེས་སོགས་དྲང་སྲོང་ལའོ། ། དེ་ཡིས་མེ་བཞིན་འཇུག་ལ་སོགས། ། དེ་རྣམས་ཀྱིས་ཀྱང་སོ་སོར་བྱས། ། ཤིན་ཏུ་འཐོར་བ་དེ་རྣམས་ལས། ། རབ་གཅེས་ཕལ་ཆེར་བཏུས་པ་ནི། ། ཤིན་ཏུ་བསྡུས་མིན་རྒྱས་མིན་པར། ། ཡན་ལག་བརྒྱད་པའི་སྙིང་པོ་བྱ། །
ཞེས་འབྱུང་བ་ལྟར་ལྷ་དང་མིའི་དྲང་སྲོང་ལ་སོགས་པ་མཁས་པ་གང་དག་བྱུང་བ་རྣམས་ཀྱིས་མཛད་པའི་གཞུང་མང་དུ་བྱུང་བར་གྲགས་ཀྱང༌། གཞུང་དེ་ཐམས་ཅད་ཀྱི་སྙིང་པོ་བསྡུས་ཏེ་རྒྱས་བསྡུས་འཚམ་པ་ལེགས་པར་བཤད་པ་ཀུན་གྱི་མཐར་ཐུག་པ་ནི་ཡན་ལག་བརྒྱད་པའི་སྙིང་པོ་བསྡུས་པ་ཞེས་བྱ་བ་འདི་ཉིད་དེ། འདིའི་གཞུང་གི་ཚད་ནི་ཤླཽ་ཀ་དགུ་སྟོང་དང་བཞི་བརྒྱ་ལྷག་ཙམ་ལ། བརྗོད་པར་བྱ་བའི་སྙིང་པོ་ནི་ཡན་ལག་བརྒྱད་དེ། བརྒྱད་ནི། ལུས་དང་བྱིས་པ་གདོན་ལུས་སྟོད། ། མཚོན་དང་མཆེ་བ་རྒས་རོ་ཙ། ། གསོ་དཔྱད་གང་ལ་གནས་གྱུར་པ། ། ཡན་ལག་བརྒྱད་ཅེས་དེ་ལ་བརྗོད། ། ཅེས་པ་སྟེ།
དེ་ཡང་བརྗོད་ཚུལ་ནི། མདོ་གནས་ལུས་དང་ནད་གཞི་དང༌། ། གསོ་གནས་ཆོ་ག་གྲུབ་ཕྱི་མ། ། ཞེས་པ་ལྟར་གནས་དྲུག་ཏུ་བྱས་ནས། མདོ་གནས་ལེའུ་སུམ་ཅུ་དང༌། ལུས་གནས་ལེའུ་དྲུག་དང༌། ནད་ཀྱི་གཞི་ལེའུ་བཅུ་དྲུག་དང༌། གསོ་བའི་གནས་ལེའུ་ཉི་ཤུ་རྩ་གཉིས་དང༌། ཆོ་ག་གྲུབ་པ་ལེའུ་དྲུག་དང༌། ཕྱི་མའི་གནས་ལེའུ་བཞི་བཅུ་སྟེ་ཡོངས་སུ་བསྡོམས་པ་ལེའུ་བརྒྱ་དང་ཉི་ཤུའོ། །
དེ་ལས་མདོ་གནས་དང་ ༼༢༦༨༽ པོ་ཚེ་རིང་བའི་ལེའུས་ནི་ནད་གསུམ་གྱི་ངོ་བོ། སྨན་དང་སྨན་པ། ནད་པ་དང་ནད་གཡོག་རྣམས་ཆོས་བཞི་ལྡན་ལ་སོགས་པའི་སྤྱིའི་རྣམ་གཞག་དང༌། ལེའུ་རྣམས་ཀྱི་རྣམ་གྲངས་སྟོན་པས་རྩ་བའི་རྒྱུད་དང༌། དེ་ནས་གནས་ལྔ་པ་ཡན་ཆད་ཀྱིས་དེ་ཉིད་ཚང་བར་བཤད་པས་བཤད་པའི་རྒྱུད་དང༌། ཐ་མས་ཡན་ལག་ཕྱི་མ་རྣམས་སྟོན་པས་ཕྱི་མ་རྒྱུད་ཀྱི་ཚུལ་དུ་གནས་པ་སྟེ། དེ་ལྟར་ན་གཞུང་འདིས་བརྗོད་པར་བྱ་བ་ཐམས་ཅད་བརྒྱད་པོ་དེ་ཉིད་དུ་བསྡུས་ནས་སྟོན་པ་ལྟ་བུའོ། ། གསུམ་པ་ལོག་པར་རྟོག་པ་གཞན་དག་ཚར་གཅོད་པར་བྱེད་པའི་རིག་པའི་གནས་གཉིས་ཀྱི་དང་པོ་ཚིག་གི་འགལ་འབྲེལ་གཅོད་པའི་རིག་པ་གནས་གསུམ་པ་བརྡ་སྤྲོད་པའི་བསྟན་བཅོས་ལ། བརྡ་སྤྲོད་པའི་རིག་པ་ལ་འཇུག་པའི་དགོས་པ་དང༌། དེ་སྟོན་པའི་བསྟན་བཅོས་ཀྱི་རང་བཞིན་བསྟན་པའོ། །
དང་པོ་ནི་རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བའི་བྱང་ཆུབ་སེམས་དཔའ་རྣམས་གནས་སྐབས་སུ་བདག་ཉིད་ལེགས་པར་སྦྱར་བའི་སྐད་ལ་འབྱོངས་ནས་ཆོས་ཐམས་ཅད་ཀྱི་ངེས་པའི་ཚིག་ལ་མཁས་ཤིང་གཞན་གྱིས་བཀུར་བ་དང༌། མཁས་པར་རློམ་པ་གཞན་དག་ཚར་གཅད་པ་ལ་དབང་བ་དང༌། སྒྲ་གཅིག་ཅིག་ལ་ཡང་ངེས་པའི་ཚིག་མང་པོ་དགྲོལ་ཏེ་བཤད་པ་ལ་གཞན་གྱི་དྲིང་ལ་མི་འཇོག་པའི་མཁས་པར་གྱུར་ནས་སངས་རྒྱས་ཀྱི་ཆོས་ལ་བྱ་བ་བྱས་པའི་དམ་པ་དམ་པ་ཞེས་བྱ་བའི་གྲངས་སུ་འགྲོ་བ་དང༌། མཐར་ཐུག་ཆོས་སོ་སོ་ཡང་དག་པའི་རིག་པ་དང༌། དོན་སོ་སོ་ཡང་དག་པའི་རིག་པ་དང༌། ངེས་པའི་ཚིག་སོ་སོ་ཡང་དག་པའི་རིག་པ་དང༌། སྤོབས་པ་སོ་སོ་ཡང་དག་པའི་རིག་པ་སྟེ་རིག་པ་བཞི་པོ་དེ་ལ་སོགས་པ་ཡོན་ཏན་ཐམས་ཅད་ལ་དབང་བརྙེས་པ་རྫོགས་པའི་སངས་རྒྱས་སྒྲ་སྒྲོགས་དབང་པོའི་རྒྱུར་འགྱུར་བ་དང་དེ་ཉིད་མངོན་དུ་བྱས་ནས་ཀྱང་གདུལ་བྱར་གྱུར་པའི་འགྲོ་བ་སྣ་ཚོགས་པར་རང་རང་གི་སྐད་དང་རྗེས་སུ་མཐུན་པའི་ཆོས་སྟོན་པ་ལ་དབང་དམ་པའི་ཕ་རོལ་དུ་སོན་པའི་དགོས་པ་དམ་པས་ཡིད་ཡོངས་སུ་དྲངས་ཏེ་རིག་པའི་ཚུལ་འདི་ལ་འཇུག་པར་རིགས་སོ། ། དེ་སྐད་དུ་ཡང་མདོ་སྡེ་རྒྱན་གྱི་འགྲེལ་བཤད་ལས། སྒྲ་རིག་པ་བྱང་ཆུབ་སེམས་དཔའ་འཚོལ་བར་བྱེད་དེ། བདག་ཉིད་སཾ་སྐྲྀ་ཏའི་སྐད་ལ་མཁས་པའི་སྒོ་ནས་བདག་ལ་མཁས་པ་གཞན་དག་ཡིད་ཆེས་པར་བྱ་བ་དང༌།
སྒྲའི་གཙུག་ལག་ཤེས་པར་རློམ་པའི་མུ་སྟེགས་པ་དག་ཚར་གཅད་པར་བྱ་བ་དང༌། དོན་གཅིག་ ༼༢༦༩༽ ལ་ངེས་པའི་ཚིག་མང་པོ་བསྟན་ཅིང་བཤད་པའི་ཆོས་ཀྱི་ཐ་སྙད་ལ་མཁས་པར་བྱ་བའི་ཕྱིར་ཚོལ་བར་བྱེད་དོ་ཞེས་བྱ་བའི་དོན་ཏོ་ཞེས་དང༌། གཞན་ཡང་མདོ་ལས་བྱང་ཆུབ་སེམས་དཔའ་ཅིའི་ཕྱིར་སྒྲ་ལ་སློབ་པར་བྱེད་ཅེ་ན། སྒྲའི་ཚིག་ཡོངས་སུ་དག་པར་བྱ་བ་དང༌། ཡོངས་སུ་མ་དག་པའི་ཚིག་གི་དོན་གསལ་བར་སྟོན་ནུས་པ་དང༌། དོན་ཐམས་ཅད་ཤེས་ཤིང་ཁོང་དུ་ཆུད་པར་བྱ་བ་དང༌། ཡང་དག་པའི་ཚིག་མི་ཉམས་པས་ང་རྒྱལ་གྱིས་མི་ཤིགས་པ་དང༌། ངན་པར་ལྟ་བ་ལས་ལྡོག་ཅིང་སེམས་ཅན་འདུལ་བའི་ཐབས་དང་མཁས་པས་ཤེས་པར་བྱ་བའི་ཕྱིར། བྱང་ཆུབ་སེམས་དཔའ་སྒྲ་རིག་པའི་བསྟན་བཅོས་ལ་སློབ་པར་བྱེད་དོ་ཞེས་དང༌། ཐོན་མི་ལོ་ཙཱས་ཀྱང༌།
བསླབ་པ་ཀུན་གྱི་གཞི་འཛིན་ཅིང༌། ། རིག་བྱེད་སྨྲ་བ་རྣམས་ཀྱི་རྒྱུ། ། ཞེས་གསུངས་པ་ལྟར་སངས་རྒྱས་པའི་གྲུབ་མཐའ་བྱེ་བྲག་ཏུ་སྨྲ་བ་དང༌། མདོ་སྡེ་པ་དང༌། སེམས་ཙམ་པ་དང༌། དབུ་མ་པ་སྟེ་གྲུབ་པའི་མཐའ་སྨྲ་བ་བཞིའམ། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའི་བསླབ་པར་བྱ་བ་ཐམས་ཅད་ཀྱི་གཞི་འཛིན་ཅིང༌། རིག་བྱེད་ནི་ཕྱི་རོལ་པའི་ལུགས་ཀྱི་ངེས་བརྗོད་ལ་སོགས་པ་བཞི་སྟེ། དེའང་ཇི་སྐད་དུ། སྙན་ཚིག་མཆོད་སྦྱིན་སྲིད་སྲུང་དང༌། །
ངེས་བརྗོད་རིག་བྱེད་རིག་བྱེད་བཞི། ། ཞེས་བྱ་བའི་རིག་བྱེད་སྨྲ་བ་རྣམས་ཀྱང་འདི་ལ་མ་བརྟེན་པར་མི་འབྱུང་ཞིང༌། ཆོས་ཀྱི་དོན་རྟོགས་པར་བྱེད་པ་ལའང་ཐོག་མར་ཚིག་ལ་མཁས་པར་བྱ་དགོས་ཏེ། ས་སྐྱ་པཎྜི་ཏས་ཀྱང༌། ཚིག་ཀྱང་སྒྲིགས་ལེགས་མི་ཤེས་ན། ། དོན་བཟང་སྨོས་ཀྱང་ཅི་ཞིག་དགོས། ། ཞེས་དང༌། བརྡ་སྤྲོད་ཀྱི་གཞུང་འདི་ཁོ་ནར་མ་ཟད། རིག་པའི་གནས་ཐམས་ཅད་ལ་འཇུག་པའི་སྒོ་གཅིག་པུ་ཡང་འདི་ཉིད་ཡིན་ཏེ། ཇི་སྐད་དུ།
གང་ཞིག་ཤེས་ན་མཁས་པའི་གནས་ཐོབ་ཅིང༌། ། མཐར་ཐུག་ཀུན་མཁྱེན་གོ་འཕང་བདེ་བླག་བགྲོད། ། གཞུང་ལུགས་ཀུན་ལ་ཐོགས་མེད་འཇུག་པའི་སྒོ། ། བརྡ་སྤྲོད་རིག་གནས་བསྟན་བཅོས་རྣམ་དབྱེ་བགྱི། ། ཞེས་གསུངས་པ་ལ་སོགས་པ་རྒྱ་ཆེར་འབྱུང་བ་ཡིན་ནོ། ། གཉིས་པ་ནི། དགོས་པ་དེ་དང་ལྡན་པའི་བརྡ་སྤྲོད་རིག་པའི་གཞུང་འདིས་བརྗོད་པར་བྱ་བ་ཅི་ཞིག་ཡིན་སྙམ་ན། དཔལ་ལྡན་བློ་གྲོས་བརྟན་པས། རང་བཞིན་རྐྱེན་དང་རྣམ་འགྱུར་གསུམ། ། བརྡ་སྤྲོད་གཞུང་གི་བརྗོད་བྱ་ཡིན། །
ཞེས་པ་སྟེ། གཞུང་གི་བརྗོད་བྱ་མ་ལུས་པ་མདོར་ ༼༢༧༠༽ བསྡུ་ན། རང་བཞིན་དང་རྐྱེན་དང་རྣམ་འགྱུར་ཏེ་གསུམ་དུ་འདུ་ཞིང༌། རང་བཞིན་ལའང་དབྱེ་ན། བྱིངས་དང་མིང་གཉིས་ཏེ། དེ་སྐད་དུའང༌། རང་བཞིན་མིང་དང་བྱིངས་དེ་ལའང༌། ། ཞེས་སོ། ། བྱིངས་ལའང་ནང་གསེས་ཀྱི་སྒོ་ནས་དབྱེ་ན། མདོའི་བྱིངས་དང༌།
རྐྱེན་གྱིས་བཅོས་པའི་བྱིངས་དང༌། གླེགས་བམ་ལས་འབྱུང་བའི་བྱིངས་དང་གསུམ་དུ་འགྱུར་རོ། ། རང་བཞིན་གཉིས་པ་ནི་མིང་ངམ་རྟགས་ཏེ། དེ་ཡང་བྱིངས་ཀྱི་ཡི་གེ་གང་ལ་ཀྲྀཏ་རྐྱེན་བྱིན་པས་བྱིངས་ཡིན་པའང་བོར། སན་ལ་སོགས་པ་མ་བྱིན་པས་རྐྱེན་གྱིས་བཅོས་པའི་བྱིངས་ཀྱང་མ་ཡིན་ལ།

ཚིག་ཏུ་འགྲུབ་པར་བྱེད་པའི་རྣམ་དབྱེ་ཡང་མ་བྱིན་པ་སྟེ། ལུང་སྟོན་པ་ཀ་ལཱ་པའི་མདོ་ལས། བྱིངས་དང་རྣམ་དབྱེ་བོར་བའི་དོན་དང་ལྡན་པ་ནི་རྟགས་སོ་ཞེས་འབྱུང་ངོ༌། ། རྟགས་ལ་ཡང་དབྱངས་དང་གསལ་བྱེད་ཀྱི་མཐའ་ངེས་པ་ཅན་གྱི་སྒོ་ནས་དབྱེ་ན། སྐྱེས་པའི་རྟགས་དང་བུད་མེད་ཀྱི་རྟགས་དང་མ་ནིང་གི་རྟགས་གསུམ་སྟེ། དེ་དག་གི་རྣམ་པར་དབྱེ་བ་རྒྱས་པར་སྟོན་པའི་བསྟན་བཅོས་ནི་མཁས་པ་འཆི་བ་མེད་པའི་སེང་གེས་མཛད་པའི་མིང་དང་རྟགས་རྗེས་སུ་བསྟན་པའི་མངོན་བརྗོད་ཀྱི་བསྟན་བཅོས་ཨ་མ་ར་ཀོ་ཥ་དང༌། དེའི་འགྲེལ་པ་འདོད་འཇོའི་བ་མོ་ལ་སོགས་པ་ལྟ་བུའོ། ། གཞན་ཡང་དེའི་བྱེ་བྲག་ཏུ་གྱུར་པའི་ཉེ་བར་བསྒྱུར་བ་རྣམས་ཀྱང་རང་བཞིན་གྱི་ཁོངས་སུ་བསྡུའོ། ། རྐྱེན་ནི་རང་བཞིན་དེ་ཉིད་རྣམ་འགྱུར་གཞན་དུ་སྒྲུབ་པར་བྱེད་པ་སྒྲའི་ཡན་ལག་སྟེ། དེའི་དབྱེ་བ་བྱིངས་ལས་མིང་དུ་སྒྲུབ་པར་བྱེད་པ་བྱེད་ལྡན་གྱི་རྐྱེན་དང༌། མིང་ལས་མིང་གཞན་སྒྲུབ་པར་བྱེད་པ་དེ་ཕན་གྱི་རྐྱེན་ནོ། །
དེ་ལའང་སྤྱི་དང་གྲངས་མེད་དང་དངོས་པའི་རྐྱེན་གསུམ་དུ་འགྱུར་རོ། ། བྱིངས་ལས་ཚིག་ཏུ་སྒྲུབ་ཅིང་རྣམ་པར་འབྱེད་པར་བྱེད་པ་ཏིང་ང་དང༌། མིང་ལས་ཚིག་ཏུ་སྒྲུབ་ཅིང་དོན་རྣམ་པར་འབྱེད་པ་སུཔྲ་དང༌། རང་བཞིན་དང་རྐྱེན་དག་གི་བར་དུ་གཞུག་པ་ཨ་ག་མ་དང༌། བྱིངས་གཞན་དུ་བསྒྱུར་བ་ཉེ་བར་བསྒྱུར་བ་རྣམས་སོ། ། རྣམ་འགྱུར་ནི་དཔང་ལོ་ཆེན་པོས། རང་བཞིན་རྐྱེན་དང་འབྲེལ་པ་དང༌། ། ཡི་གེ་ཙམ་དང་འབྲེལ་པ་ཡི། ། བསྒྱུར་དང་དབྱེ་བ་རྣམ་འགྱུར་ཏེ། ། ཞེས་གསུངས་པ་ལྟར་སྒྲའི་ཡན་ལག་གི་ཡི་གེ་བསྒྱུར་དང་དབྱི་བ་དང༌།
བར་རྐྱེན་སྟེར་བ་དང༌། ཚིག་གི་བསྡུ་བ་བྱ་བ་རྣམས་ཏེ། དེ་དག་ཏུ་སྒྲའི་བརྗོད་བྱ་ཐམས་ཅད་བསྡུས་པའོ། ། ཡང་ན་མཚམས་སྦྱོར་དང་མིང་དང་ཀུན་བཤད་ ༼༢༧༡༽ དང་ཀྲྀཏ་དང་བཞིས་མདོའི་རྩ་བ་སྟོན་ལ། བྱིངས་དང་ཉེར་བསྒྱུར་དང་ཨུཎ་ལ་སོགས་པ་ཡན་ལག་སྟེ། དེ་དག་གིས་འཆད་པ་ཀ་ལཱ་པ་ལྟ་བུའོ། ། ཡི་གེའི་ཚོགས་དང༌། མིང་གི་ཚོགས་དང༌། ཚིག་གི་ཚོགས་ཏེ་གསུམ་དུ་སྟོན་པ་སྨྲ་བའི་སྒོ་མཚོན་ཆ་ལྟ་བུའོ། ། དེ་དག་དང་རྗེས་སུ་འབྲེལ་པ་སྡེབ་སྦྱོར་གྱི་བསྟན་བཅོས་ནི།
ཡི་གེ་ལྕི་ཡང་གི་བྱེ་བྲག་སྦྱོར་བའི་སྒོ་ནས་ཚིགས་སུ་བཅད་པའི་རིགས་རྣམས་རྒྱས་པར་སྟོན་པར་བྱེད་པ་སྟེ། ཚིགས་སུ་བཅད་པ་གང་ལའང་ལུང་ལས་འབྱུང་བའི་ཚིགས་སུ་བཅད་པ་དང༌། བསྟན་བཅོས་ལས་འབྱུང་བའི་ཚིགས་སུ་བཅད་པ་གཉིས་སོ། ། དང་པོ་ནི་མངོན་པ་ཀུན་ལས་བཏུས་པར། ཚིགས་སུ་བཅད་པ་རྐང་པ་གཉིས་པ་ནས་དྲུག་པའི་བར་དུ་ཡོད་པར་གསུངས་པ་དང༌། རྗེ་ངོར་ཆེན་ཐམས་ཅད་མཁྱེན་པས། ལུང་ལས་ཚིགས་བཅད་རྐང་པ་གཉིས་པ་ནས། ། བརྩམས་ཏེ་དྲུག་པའི་བར་དུ་གསུངས་པས་ན། ། དེ་དང་མཐུན་པའི་ཚིགས་སུ་བཅད་པ་བགྲང༌། ། ཞེས་གསུངས་ཏེ།
དེའང་རྐང་པ་གཉིས་པ་ནི། བྲམ་ཟེ་ཆུ་ལ་ཇི་ཙམ་ཞིག ། ཅེས་ཚིག་རྐང་པ་གཅིག་གིས་དྲིས་པ་ལ། མི་ཡི་བདག་པོ་པུས་ནུབ་ཙམ། ། ཞེས་ཚིག་རྐང་གཅིག་གིས་ལན་བཏབ་པས་ཚིགས་སུ་བཅད་པ་རྫོགས་པ་ལྟ་བུ་སྟེ། དེས་མཚོན་ཏེ་ལུང་རྣམས་ལས་མང་དུ་འབྱུང་བ་ལྟ་བུའོ། ། གཉིས་པ་ནི་སྙན་དངགས་མེ་ལོང་དུ། ཚིགས་བཅད་རྐང་བཞི་དེ་ཡང་ནི། ། བྲྀཏྟ་ཛཱ་ཏི་ཞེས་རྣམ་གཉིས། ། དེ་ཡི་སྤྲོས་པ་མཐའ་དག་ནི། །
སྡེབ་སྦྱོར་གཞུང་དུ་ངེས་པར་བསྟན། ། རིགས་དེ་སྙན་དངགས་རྒྱ་མཚོ་ནི། ། ཟབ་མོ་བརྒལ་འདོད་རྣམས་ཀྱི་གྲུ། ། ཞེས་འབྱུང་བ་བཞིན་དུ་སྡེབ་སྦྱོར་གྱི་བསྟན་བཅོས་རྣམས་ལས་ཚིགས་སུ་བཅད་པ་རེ་ལ་རྐང་པ་བཞི་བཞི་བསྒྲིགས་པའི་ཚིགས་སུ་བཅད་པ་བྱ་བ་ཡིན་ཏེ། དེ་ལའང་ཡི་གེ་བགྲང་བ་དང་ཕྱི་མོ་བགྲང་བའི་བྱེ་བྲག་གིས་བྲྀཏྟའི་སྡེབ་སྦྱོར་དང༌། ཛཱ་ཏིའི་སྡེབ་སྦྱོར་གཉིས་སུ་དབྱེའོ། ། བྲྀཏྟའི་སྡེབ་སྦྱོར་ལ་མཉམ་པ་དང༌། ཕྱེད་མཉམ་པ་དང༌། མི་མཉམ་པའི་བྲྀཏྟ་ཞེས་བྱ་བ་སྟེ་གསུམ་མོ། ། ཛཱ་ཏིའི་སྡེབ་སྦྱོར་ལའང་འཕགས་མའི་ཛཱ་ཏི་དང༌།
རོ་ལངས་ཅན་གྱི་ཛཱ་ཏི་དང༌། ཕྱི་མོ་མཉམ་པའི་ཛཱ་ཏི་སྟེ། དེ་དག་གི་དབྱེ་བ་སྟོན་པའི་བསྟན་བཅོས་ནི། མདོར་བསྡུས་ཚིགས་བཅད་གསལ་བ་དང༌། ། མདོ་ཉིད་ ༼༢༧༢༽ དཔེར་བརྗོད་གྱུར་པ་དང༌། ། མ་འདྲེས་རིམ་ཅན་འདོན་སླ་དང༌། ། སྡོད་དང་ཚོགས་དང་ཡོན་ཏན་བརྒྱད། ། ཅེས་པའི་ཡོན་ཏན་བརྒྱད་ཀྱིས་གཞན་ལས་ཁྱད་པར་དུ་གྱུར་པའི་རིན་ཆེན་འབྱུང་གནས་ལྟ་བུའོ། ། སྙན་དངགས་ཀྱི་བསྟན་བཅོས་ནི། ལུས་བཤད་པ་དང༌།
རྒྱན་བཤད་པ་དང༌། སྐྱོན་སེལ་བ་བཤད་པ་སྟེ་གསུམ་གྱི་ལུས་ལ་ཚིགས་སུ་བཅད་པ་དང༌། ལྷུག་པ་དང༌། སྤེལ་མ་སྟེ་གསུམ་མོ། ། རྒྱན་ལ་ཐུན་མོང་མ་ཡིན་པའི་རྒྱན་གྱི་འདོད་པ་རྣམ་པར་དབྱེ་བ་དང༌། ཐུན་མོང་བ་དོན་རྒྱན་སུམ་ཅུ་རྩ་ལྔ་དང༌། སྒྲ་རྒྱན་བྱ་སླ་བྱ་དཀའ་ལ་སོགས་པ་དང༌། གབ་ཚིག་གི་རྒྱན་དང༌། དེ་དག་གི་རྣམ་འགྱུར་རྣམས་སོ། ། སྐྱོན་སེལ་བ་ནི།
དོན་ཉམས་དོན་འགལ་དོན་གཅིག་པ། ། ཐེ་ཚོམ་ཅན་དང་རིམ་པ་ཉམས། ། སྒྲ་དམན་གཅོད་མཚམས་ཉམས་པ་དང༌། ། སྡེབ་སྦྱོར་ཉམས་དང་མཚམས་སྦྱོར་བྲལ། ། ཡུལ་དུས་སྒྱུ་རྩལ་འཇིག་རྟེན་དང༌། ། ལུང་རིགས་དག་དང་འགལ་བ་སྟེ། ། སྐྱོན་བཅུ་དེ་དག་སྙན་དངགས་ལ། ། སྙན་དངགས་མཁན་གྱིས་རྣམ་པར་སྤང༌། ། ཞེས་པའི་སྐྱོན་རྣམ་པ་བཅུ་སེལ་བ་ལ་སོགས་པ་སྔོན་གྱི་སྙན་དངགས་ཀྱི་གཞུང་རྣམས་ལས་ཕུལ་དུ་བྱུང་བ་སློབ་དཔོན་དབྱུག་པ་ཅན་གྱིས་མཛད་པའི་སྙན་དངགས་མེ་ལོང་ཞེས་བྱ་བའི་བསྟན་བཅོས་ལ་སོགས་པ་ལྟ་བུའོ། ། མངོན་བརྗོད་ཀྱི་བསྟན་བཅོས་ནི།
འདོད་འཇོའི་བ་མོར། མཐོ་རིས་མཁའ་དང་ཕྱོགས་དུས་བློ། ། སྒྲ་སོགས་གར་དང་བཅས་པ་དང༌། ། ས་འོག་གདེངས་ཅན་དམྱལ་བ་ཆུ། ། དེ་རྣམས་ཀྱི་ནི་ཚོགས་བཅས་བཤད། ། ཅེས་དང༌། ས་ཡི་སྡེ་ཚན་གྲོང་ཁྱེར་དང༌། ། རི་བོ་དང་ནི་ནགས་ཚལ་དང༌། ། སྨན་དང་རི་དྭགས་ལ་སོགས་དང༌། ། མི་དང་བྲམ་ཟེ་རྒྱལ་རིགས་དང༌། །
རྗེའུ་རིགས་དམངས་རིགས་ཡན་ལག་བཅས། ། ཉེ་བའི་ཡན་ལག་བཅས་འདིར་བརྗོད། ། ཅེས་པ་སྡེ་ཚན་དུ་བཅད་དེ། དེ་དག་གི་དོན་རེ་རེ་ལའང་མིང་གི་རྣམ་གྲངས་མང་པོ་འབྱུང་བ་སྟོན་པ། དཔེར་ན་འཆི་མེད་སེང་གེས། ཉི་མ་འོད་འགྱེད་བསྟན་བྱ་དང༌། ། མི་སྦྱིན་སྐྱེས་དང་བཅུ་གཉིས་བདག ། ཉིན་བྱེད་འོད་བྱེད་སྣང་བྱེད་དང༌། ། རབ་ཏུ་གསལ་བྱེད་རྣམ་གསལ་བྱེད། ། འོད་ཟེར་མིག་གཟུགས་རྟ་བདུན་པ། །
རྟ་ལྗང་དང་ནི་ཚ་ཟེར་ཅན། ། རྣམ་འགྱུར་མཆོད་འོས་མ་ཟླུམས་དང༌། ། ཆར་འབེབས་འོད་འགྲོ་གསོ་བྱེད་དང༌། ། ནམ་མཁའི་ནོར་བུ་སྒྲོལ་བྱེད་ ༼༢༧༣༽ བཤེས། ། སྣ་ཚོགས་འོད་ཟེར་འོད་སྣང་བྱེད། ། འོད་ཀྱི་ནོར་ཅན་གཟའ་ཡི་བདག ། འོད་ཟེར་བདག་པོ་སྣང་བྱེད་བདག ། འོད་ཅན་འཇོམས་བྱེད་འོད་སྟོང་པ། ། གདུང་བ་འོད་འབྱིན་འོད་ཟེར་གཟུང༌། ། ཞེས་པ་ཉི་མ་གཅིག་པུའི་མིང་ལ་རྣམ་གྲངས་སུམ་ཅུ་རྩ་བདུན་འབྱུང་བ་དང༌།
མིང་གཅིག་ཉིད་དོན་མང་པོ་ལ་འཇུག་པ། དཔེར་ན་ཀླུ་སྒྲུབ་ཞབས་ཀྱིས། ངག་ཕྱོགས་ས་དང་འོད་ཟེར་དང༌། ། ཕྱུགས་དང་མིག་དང་རྡོ་རྗེ་དང༌། ། མཐོ་རིས་ཆུ་སྟེ་དོན་དགུ་ལ། ། མཁས་པས་གོ་སྒྲ་ངེས་པར་བཟུང༌། ། ཞེས་པ་གོའི་སྒྲ་ལྟ་བུའི་མིང་གཅིག་ཉིད་ལའང་དོན་དགུ་ལ་འཇུག་པར་སྟོན་པ་སྟེ། དེ་དག་སྟོན་པའི་བསྟན་བཅོས་ཨ་མ་ར་ཀོ་ཥ་དང༌། དེའི་འགྲེལ་པ་འདོད་འཇོའི་བ་མོ་དང༌། མུ་ཏིག་ཕྲེང་བ་ལ་སོགས་པ་ལྟ་བུའོ། །
ཟློས་གར་གྱི་བསྟན་བཅོས་ནི། སྔོན་བྱུང་གི་གཏམ་ལྟ་བུའི་གཟུགས་སུ་བྱས་ཏེ་སྐད་རིགས་སོ་སོའི་རྗོད་བྱེད་རྣམས་ཉེ་བར་དྲངས་པའི་གླུ་ཟློས་ཤིང་གར་བྱེད་པ་ལ། ལུས་ཀྱི་རྣམ་འགྱུར་རྣམ་པ་སྣ་ཚོགས་པ་དང༌། དབྱངས་ཀྱི་བྱེ་བྲག་ཐ་དད་པ་རྣམས་དང༌། ལྷའི་རྗེས་སུ་སྐྱེས་པ་དང༌། དྲང་སྲོང་གི་རྗེས་སུ་སྐྱེས་པ་དང༌། བློ་གསལ་གྱི་རྗེས་སུ་སྐྱེས་པ་ལ་སོགས་པ་དང༌། འདྲེན་པ་དང༌། དཀྱུས་གཅིག་ཏུ་སྦྱར་བ་དང༌། དཀྱུས་གཉིས་པ་དང་ཕྱེད་ཕྱི་མ་ལ་སོགས་པའི་མཚན་ཉིད་རྣམས་དང་ལྡན་ཞིང་རྗོད་བྱེད་ཀྱི་ཚིག་ཕལ་ཆེར་སཾ་སྐྲྀ་ཏའི་སྐད་དང༌།
པྲ་ཀྲྀ་ཏའི་སྐད་དང༌། ཨ་བ་བྷྣཾ་ཤའི་སྐད་དང༌། པི་ཤཱ་ཙིའི་སྐད་ཀྱིས་གླུར་ཚིགས་སུ་བཅད་པ་དང༌། ལྷུག་པ་དང༌། སྤེལ་མ་རྣམས་རོལ་མོ་དང་བསྡེབས་ནས་བསྒྱུར་བ་སྟེ། དེ་ཡང་ལྷ་དང༌། ཀླུ་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌།
གནོད་སྦྱིན་དང༌། མི་དང་མི་མ་ཡིན་པ་རྣམས་ཀྱི་གར་དང་སྐད་རིགས་སོ་སོའི་གླུའི་ཁྱད་པར་རྣམ་པ་བདུན་ཏེ། ཇི་སྐད་དུ། རྩེད་མོ་རློམ་པར་བླང་བ་ནི། ། ལྔ་པ་དང་ནི་བར་མའི་དབྱངས། ། དཔའ་བོ་དྲག་པོ་ངོ་མཚར་དུ། ། དྲུག་སྐྱེས་ཁྱུ་མཆོག་དེ་བཞིན་ནོ། ། ས་འཛིན་པ་དང་འཁོར་ཉན་དབྱངས། ། སྙིང་རྗེའི་རོ་ལ་བླང་བར་བྱ། ། འཐབ་མོ་འཇིགས་དང་བཅས་པ་ལ། །
བློ་གསལ་དབྱངས་ནི་བླང་བར་བྱ། ། ཞེས་པ་ལྟར་སྟོན་པའི་གཞུང་ནི། བྷ་ར་ཏ་དང༌། རྒྱལ་པོ་སྤྲིན་གྱི་བཞོན་པས་ཀླུའི་སྲོག་བསྐྱབས་པའི་སྐྱེས་རབས་ཀླུ་ཀུན་དུ་དགའ་བའི་ཟློས་གར་དགའ་བའི་ལྷས་མཛད་པ་དང༌། ༼༢༧༤༽ གཙུག་གི་ནོར་བུའི་བར་བཏང་ནས་བྲམ་ཟེའི་དབུལ་བ་བསལ་བའི་ཕྱིར་རང་ཉིད་ཚོང་དུ་བཅུག་སྟེ་དགྲ་ལ་སྟེར་དུ་བཅུག་པས་ཐམས་ཅད་བཏུལ་བའི་སྐྱེས་རབས་འཇིག་རྟེན་ཀུན་དུ་དགའ་བའི་ཟློས་གར་ཙནྡྲ་གོ་མིས་མཛད་པ་ལྟ་བུའོ། ། སྐར་རྩིས་ཀྱི་རིག་པ་ནི། ཕྱི་ནང་གཞན་གསུམ་སྟོན་པ་དཔལ་ལྡན་དུས་ཀྱི་འཁོར་ལོའི་རྒྱུད་ལས་བཤད་པའི་ཕྱི་དུས་ཀྱི་འཁོར་ལོའི་རྩིས་ཀྱི་རིག་པ་སྟེ། ཨངྒིའི་གྲངས་ཀྱི་རི་མོ་འདྲི་བ་དང༌། དབྲི་བ་དང་བསྣན་པ་དང་བསྒྱུར་བ་དང་བགོད་པ་སྟེ་ཡི་གེའི་ཡན་ལག་ལྔ་དང༌། གཟའ་དང༌།
ཚེས་དང༌། སྐར་མ་དང༌། སྦྱོར་བ་དང༌། བྱེད་པ་སྟེ་རྩིས་ཀྱི་ཡན་ལག་ལྔ་དང༌། གཟའ་ལྔ་དང༌། ཁྱིམ་དང༌། ལོངས་སྤྱོད་དང༌། སྒྲ་གཅན་དང༌། དུས་མེ་དང༌། ཉི་ཟླ་འཛིན་པའི་རྩིས་དང༌།
ཉི་ལྡོག་ལ་སོགས་པ་དང༌། དུས་སྦྱོར་དང༌། ཞག་གསུམ་གྱི་རྣམ་པར་དབྱེ་བ་དང༌། དེ་དག་གི་དགེ་དང་མི་དགེའི་འབྲས་བུ་བརྟག་པ་ལ་སོགས་པ་སྟེ། དེ་དག་སྟོན་པར་བྱེད་པའི་བསྟན་བཅོས་ནི་ཕྱི་དུས་ཀྱི་འཁོར་ལོའི་རྒྱུད་ཀྱི་འགྲེལ་པ་རྣམས་ལས་འབྱུང་བ་ལྟ་བུ་དང༌། འཕགས་པ་སྤྱན་རས་གཟིགས་དབང་ཕྱུག་བཅོམ་ལྡན་འདས་ཐལ་བའི་དབང་པོའི་སྐུར་བཞེངས་ནས། ལྷ་མོ་ཨུ་མ་དང་ཞུ་བ་དང་ལན་གྱི་ཚུལ་དུ་ཕྱི་རོལ་པའི་ལུགས་སུ་གསུངས་པའི་དཔལ་གཡུལ་ལས་རྣམ་པར་རྒྱལ་བ་ཞེས་བྱ་བའི་རྒྱུད་ཀྱི་རྒྱལ་པོ་དབྱངས་འཆར་བ་ལྟ་བུའོ། ། གཞན་ཡང་བརྩི་བར་བྱ་བ་དུས་ཀྱི་ཚད་བརྩི་བ་དང༌། གཟུགས་ཅན་གྱི་ཚད་འཇལ་བ་གཉིས་ལས། དང་པོ་ནི་སེམས་ཀྱི་རྣམ་པར་རྟོག་པའི་སྐད་ཅིག་མ་གཅིག་ལ་དུས་མཐའི་སྐད་ཅིག་མའོ། །
དེ་བརྒྱ་ཉི་ཤུ་ལ་བྱ་རྫོགས་ཀྱི་སྐད་ཅིག་མའོ། ། དེ་དྲུག་ཅུ་ལ་ཐང་གཅིག་གོ ། དེ་སུམ་ཅུ་ལ་ཡུད་ཙམ་མོ། ། དེ་སུམ་ཅུ་ལ་ཉིན་ཞག་གོ ། དེ་སུམ་ཅུ་ལ་ཟླ་བའོ། ། ཟླ་བ་གཉིས་ལ་དུས་གཅིག་གོ ། དེ་གསུམ་མམ་ཟླ་བ་དྲུག་ལ་བགྲོད་པ་གཅིག་གོ ། བགྲོད་པ་གཉིས་སམ་ཟླ་བ་བཅུ་གཉིས་ལ་ལོ་སྟེ། མཛོད་ལས། སྐད་ཅིག་མ་བརྒྱ་ཉི་ཤུ་ལ། །
དེ་ཡི་སྐད་ཅིག་དེ་དག་ཀྱང༌། ། དྲུག་ཅུ་ལ་ནི་ཐང་གཅིག་གོ ། ཡུད་ཙམ་ཉིན་ཞག་ཟླ་བ་རྣམས། ། གོང་ནས་གོང་དུ་སུམ་ཅུར་འགྱུར། ། ཞག་གི་ཐུན་དང་བཅས་པ་ཡི། ། ཟླ་བ་བཅུ་གཉིས་ལ་ནི་ལོ། ། ཞེས་སོ། ། གཉིས་པ་ནི་རྫས་ཀྱི་རྡུལ་ཕྲ་རབ་བདུན་ལ་རྡུལ་ཕྲན་གཅིག་གོ ། དེ་བདུན་ལ་ལྕགས་ ༼༢༧༥༽ རྡུལ་ལོ། ། དེ་བཞིན་དུ་བདུན་འགྱུར་གྱིས་བསྒྲེ་བའི་ཆུ་རྡུལ་དང༌།
རི་བོང་གི་རྡུལ་དང༌། ལུག་རྡུལ་དང༌། གླང་རྡུལ་དང༌། ཉི་ཟེར་རྡུལ་དང༌། སྲོ་མ་དང༌། ཤིག་དང༌། ནས་དང༌། སོར་མོ་དང༌། སོར་མོ་བརྒྱ་ཉི་ཤུ་རྩ་བཞི་ལ་ནི་ཁྲུ་གང་ངོ༌། ། ཁྲུ་བཞི་ལ་ནི་གཞུ་འདོམ་གང་ངོ༌། །
དེ་ལྔ་བརྒྱ་ལ་ནི་རྒྱང་གྲགས་གཅིག་གམ་དགོན་པའོ། ། དེ་བརྒྱད་ལ་དཔག་ཚད་གཅིག་གོ ། དེས་འཇིག་རྟེན་གྱི་ཁམས་ཀྱི་ཚད་ཐམས་ཅད་འཇལ་བར་བྱེད་དེ། མཛོད་ལས། ཕྲ་རབ་རྡུལ་དང་ནི། རྡུལ་ཕྲན་དང་ནི་དེ་བཞིན་དུ། ། ལྕགས་ཆུ་རི་བོང་ལུག་དང་གླང༌། ། ཉི་ཟེར་རྡུལ་དང་སྲོ་མ་དང༌། ། དེ་ལས་བྱུང་དང་དེ་བཞིན་དུ། ། སོར་ཚིགས་ཞེས་བྱ་གོང་བདུན་བསྒྱུར། །
སོར་མོ་ཉི་ཤུ་བཞི་ལ་ཁྲུ། ། ཁྲུ་བཞི་ལ་ནི་གཞུ་གང་ངོ༌། ། དེ་དག་ལྔ་བརྒྱ་རྣམས་ལ་ནི། ། རྒྱང་གྲགས་དེ་ལ་དགོན་པར་འདོད། ། དེ་བརྒྱད་དཔག་ཚད་ཅེས་བྱའོ། ། ཞེས་སོ། ། ཡང་ན་རྒྱ་དཔངས་ཀྱི་ཚད་འཇལ་བར་བྱེད་པ་ལ་སོར་མོ་ལྕི་ཚད་འཇལ་བར་བྱེད་པ་ལ་སྲང་དང༌། བོངས་ཚད་འཇལ་བ་ལ་བྲེ་ཉིད་ཡིན་ཏེ། འཆི་མེད་མཛོད་ལས། འཇལ་བྱེད་སྲང་དང་སོར་དང་བྲེ། །
མ་རུ་ལྔ་སོགས་མ་ཤ་ཀ ། དེ་དག་དྲུག་ཅུ་ཞོ་ཡིན་ཏེ། ། ཞོ་བཞི་ལ་ནི་སྲང་གང་ངོ༌། ། ཞེས་གསུངས་པ་ལྟ་བུའོ། ། རྩི་བྱེད་གྲངས་ཀྱི་གནས་གཞན་ནི་མཛོད་ཀྱི་རང་འགྲེལ་ལ་སོགས་པ་ནས་འབྱུང་བ་ཚིགས་སུ་བཅད་པར་བསྡེབས་པ་རྐྱང་པ་དང་ཁུག་པ་གཉིས་ཀྱི་དང་པོ་ནི། གཅིག་བཅུ་བརྒྱ་སྟོང་ཁྲི་འབུམ་དང༌། ། ས་ཡ་བྱེ་བ་དུང་ཕྱུར་རྣམས། ། རྐྱང་བའི་གྲངས་སུ་ཤེས་པར་བྱ། ། ཞེས་པ་ལྟར་རོ། ། གཉིས་པ་ཁུག་པ་ནི་གནས་འདི་ལ་ཡང་ནང་གསེས་སུ་དབྱེ་ན་གསུམ་དུ་འགྱུར་ཏེ།
ཐེར་འབུམ་ཁྲག་ཁྲིག་རབ་བཀྲམ་དང༌། ། གཏམ་དཀྲིགས་མི་འཁྲུགས་ཁྱད་འབྱིན་དང༌། ། སྤང་རྟེན་དེད་འདྲེན་ཞེས་བྱ་བ་འདི་ཡན་ཆད་ཀྱི་གནས་དགུ་ལ། ཐེར་འབུམ་བཅུ་ལ་ཐེར་འབུམ་ཆེན་པོ་ལ་སོགས་པ་སྦྱར་བའི་བཅོ་བརྒྱད་ལ་ནི་ཁུག་པ་དང་པོ་ཞེས་བྱའོ། ། དེའི་རྗེས་སུ་མཐའ་སྣང་དང༌། རྒྱུ་རིགས་འོད་མཛེས་དབང་པོ་དང༌། ། ལེགས་འབྱིན་རྟོགས་འགྲོ་འབྱིན་རྡུལ་དང༌། ། བརྒྱ་རྟགས་སྟོབས་འཁོར་ཞེས་བྱ་བ། ། འདི་ཡན་ཆད་ཀྱི་གནས་དགུ་ལ་སྔ་མ་བཞིན་དུ་ཆེན་པོ་དང་བཅས་པའི་བཅོ་བརྒྱད་ལ་ཁུག་པ་གཉིས་པ་ཞེས་བྱའོ། ། ༼༢༧༦༽ དེའི་རྗེས་སུ་བརྡ་ཤེས་དང༌།
རྣམ་བྱུང་སྟོབས་མིག་ཅེས་བྱ་བ་འདི་ཡན་ཆད་ཀྱི་གནས་གསུམ་པོ་ལ་ཆེན་པོ་དང་བཅས་པའི་དྲུག་འབྱུང་བ་ལ་ཁུག་པ་གསུམ་པ་ཞེས་བྱའོ། ། དེ་ལྟར་ན་ཁུག་པ་གཉིས་པ་ཡན་ཆད་ལ་ཆེན་པོ་དང་བཅས་པའི་གནས་སོ་དྲུག་དང༌། ཐ་མའི་དྲུག་དང་བཅས་པའི་ཞེ་གཉིས་དང༌། རྐྱང་པའི་གནས་དགུ་དང་བཅས་པའི་ལྔ་བཅུ་རྩ་གཅིག་གོ ། དེ་ལ་གནས་དྲུག་ཅུའི་དབང་དུ་བགྱིས་ན་གནས་བརྒྱད་ཐ་མ་དང་བཅས་པ་མ་ཚང་བར། བྱམས་པ་སྙིང་རྗེ་དགའ་བ་དང༌། བཏང་སྙོམས་རྣམས་ཞེས་པ་ཆེན་པོ་དང་བཅས་པའི་བརྒྱད་ཁུག་པ་གསུམ་པར་བསྟན་པས་གྲངས་ཀྱི་གནས་བཅུ་བཞི་སྟེ་ཐམས་ཅད་བསྡོམས་པའི་ལྔ་བཅུ་རྩ་དགུ་ནི་གྲངས་ཀྱི་མིང་དུ་བཏགས་ལ། དྲུག་ཅུ་པ་ནི་དེ་ལྟ་བུའི་མིང་ལས་འདས་པས་གྲངས་མེད་པ་ཞེས་བྱའོ། ། ཡང་ན་གོང་གི་སྟོབས་མིག་ཅེས་པའི་རྗེས་སུ་ཉལ་ཉུལ་དང༌། ཝལ་ཝོལ་ཁྱད་ཁྱུད་ཕྱད་ཕྱིན་རྣམས། །
ཆེན་པོར་བཅས་ཏེ་བགྲང་བར་བྱ། ། གྲངས་མེད་པ་ནི་ཐ་མ་ཡིན། ། ཞེས་བྱ་བའང་བཤད་དོ། ། བཞི་པ་ལོག་པར་རྟོག་པ་ཚར་གཅོད་པར་བྱེད་པའི་རིག་པའི་གནས་གཉིས་པ་དོན་གྱི་འགལ་འབྲེལ་གཅོད་པར་བྱེད་པའི་རིག་གནས་བཞི་པ་རྒྱུ་རིག་པའམ་རྟོག་གེ་རིག་པའམ་གཏན་ཚིགས་རིག་པ་ལ་འདུག་པའི་དགོས་པ་དང༌། དེ་སྟོན་པའི་བསྟན་བཅོས་ཀྱི་རང་བཞིན་བསྟན་པའོ། ། དང་པོ་ནི་རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བའི་བྱང་ཆུབ་སེམས་དཔའ་རྣམས་ཀྱིས་གནས་སྐབས་སུ་རིགས་པ་དང་མི་རིགས་པར་སྨྲ་བ་ཐམས་ཅད་ཀྱི་དབྱེ་བ་རྣམ་པར་ཕྱེད་ཅིང༌། མུ་སྟེགས་པའི་འདོད་པ་སྙིང་པོས་དབེན་པ་ལ་ཡང་དག་པ་ཉིད་དུ་མངོན་པར་ཞེན་ཅིང་འཇུག་པ་རྣམས་ཚར་གཅོད་པའི་ཕྱིར་དང༌། མུ་སྟེགས་ཅན་ལ་སོགས་པ་རྒྱུ་རིག་པ་ཤེས་པར་རློམ་པ་རྣམས་ཚར་གཅད་པ་དང༌། བསྟན་པ་ལ་མི་དད་པ་རྣམས་དད་པར་བྱ་བ་དང༌། དད་པ་རྣམས་ཀྱི་དད་པའི་དབང་པོ་ཕྱིར་ཞིང་འཕེལ་བར་བྱ་བ་དང༌།
དེ་བཞིན་གཤེགས་པའི་ཆོས་རྣམས་ཀྱི་མཚན་ཉིད་གཞན་དུ་མཆི་ན་དེ་དག་གི་འགལ་འབྲེལ་རྣམ་པར་དཔྱོད་པ་དང༌། མཐར་ཐུག་སྟོན་པ་ཚད་མར་གྱུར་པའི་གོ་འཕང་གི་རྒྱུར་འགྱུར་བ་དང༌། དེ་ཉིད་མངོན་དུ་བྱས་ནས་ཀྱང་ཚད་མར་གྱུར་པའི་ཆོས་ཀྱི་སྣང་བ་ཆེན་པོས་གདུལ་བྱར་གྱུར་པ་རྣམས་ཀྱི་མ་རྟོགས་པ་དང་ལོག་པར་ ༼༢༧༧༽ རྟོགས་པ་དང༌། ཐེ་ཚོམ་གྱི་དྲྭ་བ་མ་ལུས་པ་གཅོད་པར་བྱེད་པ་ལ་གཞན་དྲིང་མི་འཇོག་པར་འགྱུར་བའི་དགོས་པ་དམ་པས་ཡིད་ཉེ་བར་དྲངས་ཏེ་ཚུལ་འདི་ལ་འཇུག་པར་རིགས་སོ། ། དེ་ལྟར་ཡང་རྒྱན་གྱི་འགྲེལ་བཤད་ལས། རྒྱུ་རིག་པ་བྱང་ཆུབ་སེམས་དཔའ་ཚོལ་བར་བྱེད་དེ། འདི་ལྟར་ལེགས་པར་སྨྲས་པ་དང་ཉེས་པར་སྨྲས་པ་རྣམས་ཀྱི་དོན་ཕྱིན་ཅི་མ་ལོག་པར་ཤེས་པར་བྱ་བ་དང༌། རྒྱུ་རིག་པའི་གཙུག་ལག་ཤེས་པར་རློམ་པའི་མུ་སྟེགས་པ་དག་ཚར་གཅད་པ་དང༌། བསྟན་པ་འདི་ལ་མ་དད་པ་རྣམས་དད་པར་སྐྱེད་པ་དང༌། དད་པ་སྐྱེད་པ་རྣམས་ཀྱི་དད་པ་ཕྱིར་ཞིང་འཕེལ་བར་བྱ་བའི་ཕྱིར་བརྩོན་པར་བྱེད་དོ་ཞེས་དང༌།
ཐབས་ལ་མཁས་པ་སངས་རྒྱས་ཀྱི་དྲིན་ལན་བསབས་པ་ཞེས་བྱ་བ་ཐེག་པ་ཆེན་པོའི་མདོ་ལས་ཀྱང༌། སེམས་ཅན་དད་པའི་སེམས་བསྐྱེད་པར་བྱ་བའི་ཕྱིར་རྒྱུ་རིག་པའི་བསྟན་བཅོས་སློབ་པར་བྱེད་དོ་ཞེས་དང༌། ཚད་མ་ཀུན་ལས་བཏུས་པ་ལས། ཚད་མ་དང་གཞལ་བྱ་ཉེ་བར་བརྗོད་པ་ཉིད་ཀྱིས་མུ་སྟེགས་པའི་འདོད་པ་སྙིང་པོས་དབེན་པའི་ཕྱིར། དེར་ཞེན་པ་རྣམས་ལྡོག་པའི་དོན་དུ་འདི་བརྩམས་པ་ཡིན་གྱིས། འདི་ཙམ་གྱིས་དེ་བཞིན་གཤེགས་པའི་བསྟན་པ་ལ་གཞུག་པའི་དོན་དུ་ནི་མ་ཡིན་ཏེ། དེའི་ཆོས་ནི་རྟོག་གེའི་ཡུལ་མ་ཡིན་པའི་ཕྱིར་རོ། ། ལྡོག་པ་ལ་ནི་སྟོན་པའི་ཆོས་ཉིད་ཐོས་ནས་འབད་པ་མེད་པར་རྟོགས་པར་འགྱུར་ཏེ་བར་དུ་མ་བསྐལ་པའི་ཕྱིར་རོ་ཞེས་བྱ་བ་དང༌། ཡང་དེ་ཉིད་ལས། གང་ཞིག་རྟོག་གེའི་ལམ་ནས་ཆོས་ཉིད་ལ་ཁྲིད་ན། །
ཐུབ་པའི་ཆོས་ལས་ཆེས་བསྲིངས་ཉམས་པར་བྱས་པ་ཡིན། ། དེ་ལྟ་ན་ཡང་དེ་བཞིན་གཤེགས་པའི་ཆོས་ཀྱི་མཚན་ཉིན་གཞན་དུ་འགྲོ་ན་དཔྱད་པར་རིགས་ཞེས་དང༌། ཆོས་མངོན་པའི་མདོ་ལས། དགེ་སློང་དག་གམ་མཁས་རྣམས་ཀྱིས། ། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡིས་གུས་ཕྱིར་མིན། ། ཞེས་བྱ་བ་ལ་སོགས་པ་རྒྱ་ཆེར་གསུངས་པའི་ཕྱིར་རོ། ། གཉིས་པ་ནི་སྟོན་པ་རྫོགས་པའི་སངས་རྒྱས་ཀྱིས་ལེགས་པར་གསུངས་པའི་བཀའ་གང་ལས་བརྩམས་ཏེ་རིགས་པར་སྨྲ་བའི་དབང་ཕྱུག་ཆེན་པོ་རྣམས་ཀྱིས་ལེགས་པར་བཀྲལ་བའི་བསྟན་བཅོས་ལ་མངོན་སུམ་དང༌། རང་དོན་རྗེས་ ༼༢༧༨༽ དཔག
གཞན་དོན་རྗེས་དཔག གཞན་སེལ་དཔེ་དང༌། ལྟག་ཆོད་བརྟག་པ་སྟེ་དྲུག་ཏུ་བསྡུས་ནས་སྟོན་པ་ཚད་མའི་མདོ་ལྟ་བུའམ། དེའི་དགོངས་འགྲེལ་རབ་ཏུ་བྱེད་པ་སྡེ་བདུན་ལྟ་བུའམ། བརྟག་པ་སྡེ་བདུན་ནམ། གྲུབ་པ་སྡེ་བརྒྱད་དམ། རྗེས་འབྲེལ་བདུན་ལ་སོགས་པའོ། ། དེ་ལ་རབ་ཏུ་བྱེད་པ་སྡེ་བདུན་ནི། གཙོ་བོ་ལུས་ལྟ་བུའི་བསྟན་བཅོས་གསུམ་དང༌། གྱེས་པ་ཡན་ལག་དང་འདྲ་བའི་བསྟན་བཅོས་བཞིའོ། །
དང་པོ་ལ་གང་ཟག་དབང་པོ་རྣོ་འབྲིང་རྟུལ་གསུམ་གྱིས་ཡང་དག་པའི་ཤེས་པ་བདེ་བླག་ཏུ་རྟོགས་པར་བྱེད་པའི་ཐབས་སྟོན་པའི་བསྟན་བཅོས་ནི་རིམ་པ་བཞིན་དུ་རིགས་པའི་ཐིགས་པའི་རབ་ཏུ་བྱེད་པ་དང༌། ཚད་མ་རྣམ་པར་ངེས་པ་དང༌། རྒྱས་པའི་བསྟན་བཅོས་ཚད་མ་རྣམ་འགྲེལ་ཏེ་གསུམ་མོ། ། དེའི་དང་པོ་ནི་དབང་པོ་རབ་མགོ་སྨོས་པ་ཙམ་གྱིས་དོན་རྟོགས་པའི་དབང་དུ་བྱས་ནས་རང་ལུགས་སྙིང་པོ་ཙམ་མ་གཏོགས་གཞན་སུན་འབྱིན་ལ་སོགས་པ་མེད་པའི་རིགས་པའི་ཐིགས་པའི་རབ་ཏུ་བྱེད་པ་ལེའུ་གསུམ་པའི་བདག་ཉིད་ཅན་ཏེ། དེའང་ལེའུ་དང་པོ་མངོན་གྱུར་རྟོགས་པར་བྱེད་པའི་ཐབས་ཏེ། དེ་ལའང་དབང་པོའི་ཤེས་པའམ་མངོན་སུམ་དང༌། དེ་བཞིན་དུ་ཡིད་ཀྱི་ཤེས་པ་དང༌། རང་རིག་པ་དང༌། རྣལ་འབྱོར་པའི་ཤེས་པའམ་མངོན་སུམ་སྟེ་བཞིའི་སྒོ་ནས་གཏན་ལ་འབེབས་ཤིང༌། དེའི་ཡུལ་ནི་རང་གི་མཚན་ཉིད་དེ།
ཇི་སྐད་དུ། ཡང་དག་པའི་ཤེས་པ་ནི་སྐྱེས་བུའི་དོན་ཐམས་ཅད་འགྲུབ་པའི་སྔོན་དུ་འགྲོ་བ་ཅན་ཡིན་པས་དེ་བསྟན་ཏོ། ། ཡང་དག་པའི་ཤེས་པ་ནི་རྣམ་པ་གཉིས་ཏེ་ཞེས་སོགས་མངོན་སུམ་གྱི་ལེའུ་དང༌། ལེའུ་གཉིས་པ་ལྐོག་གྱུར་གྱི་འཇལ་བྱེད་སྒྲུབ་བྱེད་དང་དངོས་སྟོབས་རྗེས་དཔག་གི་རྟེན། འབྲས་བུའི་དང་རང་བཞིན་དང་མ་དམིགས་པའི་གཏན་ཚིགས་གསུམ་སྟེ། ཇི་སྐད་དུ། དེ་ལ་རང་གི་དོན་གྱི་རྗེས་སུ་དཔག་པར་བྱ་བ་ལ་ཚུལ་གསུམ་པའི་རྟགས་ལས་ཤེས་པ་གང་ཡིན་པའོ་ཞེས་སོགས་རང་གི་དོན་གྱི་རྗེས་སུ་དཔག་པའི་ལེའུ་དང༌། ལེའུ་གསུམ་པ་གཞན་རྗེས་སུ་འཛིན་པའི་ཡན་ལག་ལ་གཞན་གྱི་དོན་གྱི་རྗེས་སུ་དཔག་པའི་རྟགས་བརྗོད་པ་སྟེ། རྒྱུ་ལ་འབྲས་བུ་བཏགས་པའི་ཕྱིར་རོ་ཞེས་སོགས་གཞན་དོན་རྗེས་སུ་དཔག་པའི་ལེའུ་རྣམས་སོ། ། འབྲིང་རྣམ་པར་ངེས་པ་ལ་ཡང་ལེའུ་གསུམ་གྱི་ ༼༢༧༩༽ བདག་ཉིད་ཅན་ཏེ།
དེ་ཡང་ལེའུ་དང་པོས་དབང་མངོན་ཡིད་མངོན་རང་རིག་མངོན་སུམ་རྣལ་འབྱོར་མངོན་སུམ་རྣམས་སྟོན་པ་མངོན་སུམ་ལེའུ། གཉིས་པ་རང་དོན་ལེའུ། གསུམ་པ་གཞན་དོན་ལེའུ་རྣམས་སོ། ། རྒྱས་པ་ཚད་མ་རྣམ་འགྲེལ་ལེའུ་བཞིའི་བདག་ཉིད། ལེའུ་དང་པོ་རང་གི་གཞལ་བྱ་རྟོགས་པར་བྱེད་པའི་ཐབས་ཀྱི་ནང་ནས་ལྐོག་གྱུར་རྟོགས་བྱེད་ཀྱི་རྟགས་ཡང་དག་གསུམ་གྱི་སྒོ་ནས་རྟགས་ཀྱི་མཚན་ཉིད་དང༌། དེའི་ལྡོག་པ་གཏན་ཚིགས་ལྟར་སྣང་དང་བཅས་པའི་དོན་གཏན་ལ་འབེབས་པར་བྱེད་པ་ལ། ཕྱོགས་ཆོས་དེ་ཆེས་ཁྱབ་པ་ཡི། ། གཏན་ཚིགས་དེ་ནི་རྣམ་གསུམ་ཉིད། ། ཅེས་སོགས་རང་དོན་གྱི་ལེའུ། ལེའུ་གཉིས་པ་སྟོན་པ་ཚད་མར་གྱུར་པ་གང་ལས་གཤེགས་པའི་ལམ་རྒྱས་པར་སྟོན་པར་བྱེད་པ་ལ།
ཚད་མ་བསླུ་མེད་ཅན་ཤེས་པ། ། དོན་བྱེད་ནུས་པར་གནས་པ་ནི། ། ཞེས་སོགས་ཚད་མ་གྲུབ་པའི་ལེའུ་དང༌། ལེའུ་གསུམ་པ་མངོན་གྱུར་རྟོགས་པར་བྱེད་པའི་ཐབས་མངོན་སུམ་བཞི་གཏན་ལ་འབེབས་པར་བྱེད་པ་ལ། གཞལ་བྱ་གཉིས་ཕྱིར་ཚད་མ་གཉིས། ། དོན་བྱེད་ནུས་དང་མི་ནུས་ཕྱིར། ། ཞེས་བྱ་བ་ལ་སོགས་པས་མངོན་སུམ་གྱི་ལེའུ་དང༌། ལེའུ་བཞི་པ་གཞན་རྗེས་སུ་འཛིན་པའི་ཡན་ལག་ལ། གཞན་དོན་རྗེས་སུ་དཔག་པའི་མཚན་ཉིད་དང༌། དེའི་དབྱེ་བ་དང༌།
དེ་ལ་ལོག་པར་རྟོགས་པ་སྤང་བའི་ཚུལ། ། བྱེ་བྲག་ཏུ་སོ་སོའི་སྒོ་ནས་རྒྱས་པར་སྟོན་པ། ། གཞན་ལ་བསྟན་པར་བྱ་ཉིད་ཕྱིར། ། བདག་མཐོང་མིན་ཡང་གཞན་དག་གི ། ཞེས་སོགས་གཞན་དོན་ལེའུ་རྣམས་ཏེ་གསུམ་མོ། ། གཉིས་པ་གྱེས་པ་ཡན་ལག་ལྟ་བུའི་བསྟན་བཅོས་བཞི་ནི། མངོན་སུམ་ལེའུ་ལས་འཕྲོས་པ་ནི་མེད་ལ། རང་དོན་རྗེས་དཔག་ལས་འཕྲོས་ནས་ཕྱོགས་ཆོས་ཁྱབ་པ་སྤྱིར་གཏན་ལ་འབེབས་པ་གཏན་ཚིགས་ཐིགས་པ་དང༌། རྟོགས་དཀའ་བ་ཁྱབ་པའམ་ལྟག་ཆོད་ཀྱི་འབྲེལ་པ་གཏན་ལ་འབེབས་པས་འབྲེལ་པ་བརྟག་པ་སྟེ་གཉིས་སོ། ། གཞན་དོན་ལེའུ་ལས་འཕྲོས་ནས་དག་ལས་གཞན་བློ་རྟོགས་པ་ཐ་སྙད་དུ་སེམས་ཙམ་ལའང་མི་འགལ་བར་སྟོན་པ་རྒྱུད་གཞན་གྲུབ་པ་དང༌།
རྒོལ་ཕྱིར་རྒོལ་རྩོད་པ་དང༌། རྒྱལ་འཕམ་ཚར་བཅད་ཀྱི་གནས་སྟོན་པ་རྩོད་པའི་རིག་པའི་བསྟན་བཅོས་དང་གཉིས་ཏེ་བསྡོམས་པས་སྡེ་བདུན་ ༼༢༨༠༽ རྩ་འགྲེལ་དང་བཅས་པ་ལྟ་བུའོ། ། དེ་དག་ལ་སོགས་པའི་རྟོག་གེའི་བསྟན་བཅོས་རྣམས་བོད་དག་མངོན་པའི་སྡེ་སྣོད་དུ་སྨྲ་བ་ནི་མི་འཐད་དེ། རྟོག་གེ་ནི་གཏན་ཚིགས་རིག་པའི་བསྟན་བཅོས་ཡིན་ལ། མངོན་པ་ནི་ནང་རིག་པའི་བསྟན་བཅོས་ཡིན་པའི་ཕྱིར་རོ། ། ཅིའི་ཕྱིར་ན། དེ་དག་ལུང་ལ་མི་བརྟེན་པར་བཤད་པའི་ཕྱིར་ཏེ། མགོན་པོ་བྱམས་པས། རྟོག་གེ་བརྟན་ཅིང་མ་ངེས་ལ། ། མ་ཁྱབ་ཀུན་རྫོབ་སྐྱོ་བ་ཅན། །
བྱིས་པ་ལ་ནི་བརྟེན་པར་འདོད། ། ཅེས་གསུངས་ཤིང༌། མངོན་པ་ནི་ཆོས་ཐམས་ཅད་ཀྱི་མ་མོ་ཡིན་པའི་ཕྱིར་དེ་ལས་ལྡོག་པའི་ཁྱད་པར་མང་དུ་ཡོད་པའི་ཕྱིར་རོ། ། ལྔ་པ་རིག་པའི་གནས་ཐམས་ཅད་ཀྱི་གཙོ་བོའམ་ཕུལ་དུ་བྱུང་བ་ནི་འཕགས་པའི་ལམ་ཕྱིན་ཅི་མ་ལོག་པར་སྟོན་པར་བྱེད་པ་རིག་པའི་གནས་ལྔ་པ་ཀུན་ཤེས་པར་བྱེད་པ་རྒྱལ་བའི་བསྟན་པ་རིན་པོ་ཆེ་ནང་སྟོང་པའི་བསྟན་བཅོས་ལ། ནང་དོན་རིག་པ་ལ་འཇུག་པའི་དགོས་པ་དང༌། དེ་སྟོན་པའི་བསྟན་བཅོས་ཀྱི་རང་བཞིན་བསྟན་པའོ། ། དང་པོ་ནི་རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བའི་བྱང་ཆུབ་སེམས་དཔའ་རྣམས་ཀྱིས་གནས་སྐབས་སུ་བདག་ཉིད་ཐེག་པ་གསུམ་དུ་གཏོགས་པའི་འཕགས་པའི་ལམ་ཐམས་ཅད་དང༌། དེ་དག་གི་དེ་ཁོ་ན་ཉིད་ཕྱིན་ཅི་མ་ལོག་པར་ཁོང་དུ་ཆུད་པར་བྱས་ནས་ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པའི་སྤང་བྱ་མ་ལུས་པ་སྤོང་བའི་གཉེན་པོ་ལ་ཤིན་ཏུ་མཁས་པར་བྱ་བ་དང༌། གཞན་དག་ལའང་རྒྱ་ཆེར་ཡང་དག་པར་རབ་ཏུ་སྟོན་པ་ལ་ཤིན་ཏུ་མཁས་པར་བྱ་བ་དང༌། མཐར་ཐུག་སྒྲིབ་གཉིས་བག་ཆགས་དང་བཅས་པ་ལས་ཤིན་ཏུ་འདས་པའི་ཆོས་ཀྱི་རྒྱལ་པོ་ཆེན་པོའི་གོ་འཕང་རིན་པོ་ཆེ་མངོན་དུ་བྱ་བ་དང༌།
གང་མངོན་དུ་གྱུར་ནས་ཀྱང་ཐེག་པ་གསུམ་གྱི་རིགས་སུ་གཏོགས་པའི་གདུལ་བྱ་རྣམས་སོ་སོའི་ཁམས་དང་བསམ་པ་དང་བག་ལ་ཉལ་དང་རྗེས་སུ་འཚམ་པའི་ཆོས་ཀྱི་འཁོར་ལོ་བསྐོར་བ་ལ་དབང་བརྙེས་པ་དམ་པའི་ཕ་རོལ་དུ་སོན་པར་བྱ་བའི་དགོས་པ་བླ་ན་མེད་པས་ཡིད་ཡོངས་སུ་དྲངས་ནས་ཚུལ་འདི་དག་ལ་འཇུག་པར་རིགས་སོ། ། དེ་ལྟར་ཡང་རྒྱན་གྱི་འགྲེལ་བཤད་ལས། ནང་རིག་པ་བྱང་ཆུབ་སེམས་དཔའ་འཚོལ་བར་བྱེད་དོ། ། ཅིའི་ཕྱིར་ཞེ་ན། བདག་ཉིད་ཀྱིས་འབགས་པའི་ལམ་དང༌། དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པས་ཉོན་ ༼༢༨༡༽ མོངས་པ་སྤང་བར་བྱ་བ་དང༌། བྱས་པ་ཆུད་ཟོས་པ་དང༌། མ་བྱས་པ་འོང་བ་མེད་པ་ཕྱིན་ཅི་མ་ལོག་པ་ཤེས་པར་བྱ་བ་དང༌། གཞན་ལའང་མངོན་པར་རྒྱ་ཆེར་བསྟན་པའི་ཕྱིར་ཚོལ་བར་བྱེད་དོ་ཞེས་དང༌། མདོ་ལས།
སྡུག་བསྔལ་དག་ནི་ཐམས་ཅད་དང༌། ། སྒྲིབ་པ་ཀུན་སེལ་དམ་པའི་ཆོས། ། ཞེས་བྱ་བ་ལ་སོགས་པ་རྒྱ་ཆེར་འབྱུང་ངོ༌། ། གཉིས་པ་དེ་སྟོན་པའི་བསྟན་བཅོས་ཀྱི་རང་བཞིན་བསྟན་པ་ལ་མཚན་ཉིད་ཐེག་པའི་དགོངས་པ་འགྲེལ་པའི་བསྟན་བཅོས་དང༌། སྔགས་ཀྱི་ཐེག་པའི་དགོངས་པ་འགྲེལ་པའི་བསྟན་བཅོས་སོ། ། དང་པོ་ལའང་བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོའི་དགོངས་པ་འགྲེལ་པའི་བསྟན་བཅོས་དང༌། བར་པ་མཚན་ཉིད་མེད་པའི་ཆོས་ཀྱི་འཁོར་ལོའི་དགོངས་པ་འགྲེལ་པའི་བསྟན་བཅོས་དང༌། ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོའི་དགོངས་པ་འགྲེལ་པའི་བསྟན་བཅོས་ཏེ་གསུམ་མོ། ། དང་པོ་ལ་ལྟ་བའི་ཆ་གསལ་བར་བྱེད་པའི་བསྟན་བཅོས་དང༌། སྤྱོད་པའི་ཆ་གསལ་བར་བྱེད་པའི་བསྟན་བཅོས་གཉིས་ལས།
དང་པོ་ལྟ་བའི་ཆ་གསལ་བར་བྱེད་པ་ནི་ཉན་ཐོས་པའི་ཐུན་མོང་མ་ཡིན་པའི་འདུལ་བ་མངོན་པ་སྡེ་བདུན་ཏེ། དེ་ཡང་ཇི་སྐད་དུ། ཆོས་ཀྱི་ཕུང་པོ་ཤཱ་རིའི་བུས། ། གདགས་པའི་བསྟན་བཅོས་མཽང་གལ་བུས། ། ཁམས་ཀྱི་ཚོགས་ནི་གང་པོས་བྱས། ། རྣམ་ཤེས་ཚོགས་ནི་ལྷ་སྐྱིད་ཀྱིས། ། ཡེ་ཤེས་ལ་འཇུག་ཀ་ཏྱའི་བུས། ། རབ་ཏུ་བྱེད་པ་དབྱིག་བཤེས་ཀྱིས། ། ཡང་དག་འགྲོ་བའི་རྣམ་གྲངས་ནི། ། གསུས་པོ་ཆེ་ཡིས་བྱས་ཞེས་གྲགས། །
ཞེས་པ་ལྟར་བདུན་ཏེ། འདི་དག་ནི་བྱེ་བྲག་ཏུ་སྨྲ་བ་རྣམས་ནི་བཀའ་ཡིན་པར་འདོད་དེ། རྒྱུ་མཚན་གང་གི་ཕྱིར་ན། བཅོམ་ལྡན་འདས་ཀྱིས་ཡུལ་ཐ་དད་པ་དང༌། དུས་ཐ་དད་པ་དང༌། གང་ཟག་ཐ་དད་པ་དག་ཏུ་རང་དང་སྤྱིའི་མཚན་ཉིད་ཀྱི་ཆོས་འཐོར་བུའི་ཚུལ་དུ་གསུངས་པ་རྣམས་དགྲ་བཅོམ་པ་བདུན་གྱིས་བསྡུས་པ་ཡིན་ནོ། ། གལ་ཏེ་དེ་ལྟར་མ་ཡིན་ན་བཀའ་ལ་སྡེ་སྣོད་གསུམ་མ་ཚང་བར་འགྱུར་བའི་སྐྱོན་ཡོད་དོ་ཞེས་ཟེར་རོ། ། མདོ་སྡེ་པ་ཡན་ཆད་ནི། བཅོམ་ལྡན་འདས་ཀྱི་བཀའ་གང་ལ་ནི་མངོན་པའི་སྡེ་སྣོད་མ་ཚང་བའི་སྐྱོན་ཡོད་པ་མ་ཡིན་ཏེ། ཅིའི་ཕྱིར་ཞེ་ན།
མདོ་སྡེ་དང་འདུལ་བ་གཉིས་ཀའི་སྤྱི་ཁྱབ་ཏུ་བསྟན་པའམ་གསེབ་ཚགས་རྣམས་ནས་བསྟན་པའི་ཕྱིར་རོ། ། དེས་ན་འདི་དག་ནི་བསྟན་བཅོས་ཡིན་ནོ་ཞེས་གསུང་ངོ༌། ། བདུན་པོ་དེ་ ༼༢༨༢༽ དག་གི་དགོངས་པ་འགྲེལ་པར་བྱེད་པ་ནི་བྱང་ཕྱོགས་རི་བོ་འབིགས་བྱེད་གར་མཁན་གྱི་གཙུག་ལག་ཁང་ག་ལ་བ་དེར་འཕགས་པ་ཉེར་སྦས་ཀྱི་སློབ་མ་ཟླ་བ་ནོར་བུ་ཞེས་བྱ་བ་ལ་སོགས་པའི་དགྲ་བཅོམ་པའི་དགེ་འདུན་ལྔ་བརྒྱས་བསྟན་བཅོས་བྱེ་བྲག་ཏུ་བཤད་པའི་མཚོ་ཆེན་པོ་ཞེས་བྱ་བ་གཞུང་གི་ཚད་ཤླཽ་ཀ་འབུམ་ཕྲག་གཅིག་ཡོད་པ་ཞིག་མཛད་དོ། ། ཕྱིས་སློབ་དཔོན་དེ་རྣམས་ལས་རིམ་པར་བརྒྱུད་དེ། སློབ་དཔོན་དབྱིག་གཉེན་གྱིས་གསན་ནས། བསྟན་བཅོས་དེ་ཐམས་ཅད་ཀྱི་བརྗོད་པར་བྱ་བའི་སྙིང་པོ་མ་ལུས་པ་བསྡུས་ནས། ཐེག་པ་དམན་པའི་ལུགས་སུ། ཆོས་མངོན་པ་མཛོད་ཀྱི་ཚིག་ལེའུར་བྱས་པ་ཞེས་བྱ་བ་གནས་བརྒྱད་དང་ལྡན་པའི་བདག་ཉིད་ཅན་གྱི་བསྟན་བཅོས་ཆེན་པོ་འདི་མཛད་དོ། ། དེའང་འདིའི་བརྗོད་བྱའི་གནས་དང་པོས་ནི་ཤེས་པར་བྱ་བའི་གནས་ཐམས་ཅད་ཟག་པ་དང་བཅས་པ་དང༌། ཟག་པ་མེད་པའི་ཆོས་ཀྱི་ཚོགས་གཉིས་སུ་བསྡུས་ཏེ་མདོར་བསྟན་ནས།
ཡན་ལག་རྒྱས་པར་བཤད་པ་འདུས་བྱས་ཀྱི་རྣམ་པར་གཞག་པ་དང༌། ཕུང་པོ་དང་ཁམས་དང་སྐྱེ་མཆེད་རྣམས་ཀྱི་རྣམ་པར་གཞག་པ་སྤྱིར་བསྟན་ནས། ཆོས་ཐམས་ཅད་དེ་གསུམ་གྱིས་ཇི་ལྟར་བསྡུས་པའི་ཚུལ་དང༌། ཁམས་ཀྱི་རྣམ་པའི་རབ་ཏུ་དབྱེ་བ་རྒྱས་པར་སྟོན་པ་ཁམས་བསྟན་པའི་མཛོད་དོ། ། གནས་གཉིས་པས་ནི་དབང་པོ་རྣམས་ཀྱི་རང་བཞིན་དང༌། འདུས་བྱས་ཀྱི་ཆོས་རྣམས་ཀྱི་སྐྱེ་བའི་ཚུལ་དང༌། རྒྱུ་རྐྱེན་འབྲས་བུ་དང་བཅས་པ་སྟོན་པ་དབང་པོ་བསྟན་པའི་མཛོད་དོ། ། གནས་གསུམ་པ་འབྲས་བུ་སྡུག་བསྔལ་གྱི་བདེན་པའི་སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་དང༌། འགྲོ་བའི་དབྱེ་བ་དང༌།
སྐྱེ་བའི་ཚུལ་གྱི་རྟེན་འབྲེལ་དང༌། སྐྱེས་པ་གནས་པའི་རྐྱེན་དང༌། གནས་པ་འཆི་འཕོ་བའི་སེམས་དང༌། སེམས་ཅན་གྱི་ཚོགས་གསུམ་དུ་བསྡུ་བ་རྣམས་ཀྱི་སྒོ་ནས་བརྟེན་པ་སེམས་ཅན་གྱི་འཇིག་རྟེན་དང༌། རྟེན་སྣོད་ཀྱི་འཇིག་རྟེན་དང༌། དེ་དག་གི་ཚད་དང་འཇལ་བྱེད་ལ་སོགས་པ་སྟོན་པ་འཇིག་རྟེན་བསྟན་པའི་མཛོད་དོ། ། གནས་བཞི་པས་ནི་འཇིག་རྟེན་སྣ་ཚོགས་སུ་སྐྱེ་བའི་རྒྱུ་ཀུན་ནས་འབྱུང་བའི་བདེན་པ་གཏན་ལ་དབབ་པ་ལ་སོགས་པ་སྟོན་པ་ལས་བསྟན་པའི་མཛོད་དོ། ། གནས་ལྔ་པ་ཀུན་ནས་འབྱུང་བའི་ལས་ཀྱི་འབྲས་བུ་འབྱིན་པར་བྱེད་པ་ནི་ཕྲ་རྒྱས་ལ་རག་ལས་སོ་ ༼༢༨༣༽ ཞེས་ཤེས་པའི་ཆེད་དུ་དེ་དག་སྟོན་པ་ཕྲ་རྒྱས་བསྟན་པའི་མཛོད་དོ། ། གནས་དྲུག་པས་ནི་ཀུན་ནས་འབྱུང་བའི་ལས་དང་ཉོན་མོངས་པ་དེ་དག་གི་རྒྱུན་འགོག་པར་བྱེད་པའི་གཉེན་པོ་ཉིད་ནི་ལམ་དང་གང་ཟག་ལ་རག་ལས་སོ་ཞེས་ཤེས་པའི་ཆེད་དུ་རྣམ་པར་གྲོལ་བའི་ལམ་དང་གང་ཟག་བསྟན་པའི་མཛོད་དོ། ། གནས་བདུན་པས་ནི་མཐོང་བ་དང་སྒོམ་པས་སྤང་བར་བྱ་བ་སྤངས་པའི་འབྲས་བུ་ཤེས་པ་རྣམ་པ་བཅུ་ཤེས་པ་དང་ལྡན་པ་དང༌།
འཐོབ་པ་དང༌། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་བརྗོད་པ་ཡེ་ཤེས་བསྟན་པའི་མཛོད་དོ། ། གནས་བརྒྱད་པས་ནི། འཇིག་རྟེན་པ་དང་ཐུན་མོང་བའི་ཡོན་ཏན་བསམ་གཏན་དང༌། གཟུགས་མེད་ཀྱི་ཏིང་ངེ་འཛིན་གྱི་དབྱེ་བ་བསྟན་པ་སྙོམས་པར་འཇུག་པ་བསྟན་པའི་མཛོད་དེ། འདི་ལ་སློབ་དཔོན་རང་ཉིད་ཀྱིས་མཛད་པའི་རང་འབྲེལ་དང་བཅས་པ་ལྟ་བུའོ། ། གཉིས་པ་སྤྱོད་པའི་ཆ་གསལ་བར་བྱེད་པ་ནི། འདི་ལྟར། རབ་བྱུང་གསོ་སྦྱོང་གཞི་དང་ནི། ། དགག་དབྱེ་དབྱར་དང་ཀོ་པགས་དང༌། །
སྨན་དང་གོས་དང་སྲ་བརྐྱང་དང༌། ། ཀོ་ཤམྦྷི་དང་ལས་ཀྱི་གཞི། ། དམར་སེར་ཅན་དང་གང་ཟག་དང༌། ། སྤོ་དང་གསོ་སྦྱོང་བཞག་པ་དང༌། ། གནས་མལ་དང་ནི་རྩོད་པ་དང༌། ། དགེ་འདུན་དབྱེན་རྣམས་བསྡུས་པ་ཡིན། ། ཞེས་ལུང་བར་སྡོམ་ལས་འབྱུང་བའི་གཞི་བཅུ་བདུན་གྱི་གོ་རིམ་སྨོས་པ་དག་དང་ཅུང་ཟད་མི་འདྲ་བའི་ཁྱད་པར་མིན་པ་གཞན་ལུང་གཞི་ནས་བྱུང་བའི་དོན་རྣམས་ནི་གཞུང་གི་ཚུལ་དུ་བཤད། ལུང་རྣམ་པར་འབྱེད་པ་ལས་བྱུང་བ་རྣམས་ནི་འགྲེལ་པའི་ཚུལ་དུ་མཛད། ལུང་ཕྲན་ཚེགས་ནས་བྱུང་བ་རྣམས་ནི་ཁ་སྐོང་བའི་ཚུལ་དུ་བཤད། ཞུ་བའི་སྐབས་སུ་ལུང་བླ་མ་ནས་བྱུང་བ་རྣམས་དོགས་གཅོད་ཀྱི་ཚུལ་དུ་བཤད་དེ།
མདོར་ན་ལུང་སྡེ་བཞིའི་བརྗོད་བྱའི་སྙིང་པོ་མཐའ་དག་ཚང་ལ་མ་ནོར་བར་སྟོན་པ་སྟེ། གཞུང་འདི་ཉིད་ཀྱི་གཤམ་དུ་ཡང་འདུལ་བའི་མདོ་ཞེས་བྱ་བ་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་པ། འདུལ་བ་རྒྱ་མཚོའི་སྙིང་པོ་མདོར་བསྡུས་པ་ལྷག་པའི་ཚུལ་ཁྲིམས་ཀྱི་བསླབ་པ་མཐའ་དག་གི་མཛོད་དུ་གྱུར་པ། འདུལ་བའི་སྡེ་སྣོད་ཐམས་ཅད་ཀྱི་མ་ལྟ་བུ་ཞེས་མངོན་པར་བསྔགས་པའི་གཞུང་འདི་ལ་ ༼༢༨༤༽ ལེའུའི་ཐ་སྙད་མ་མཛད་ཅིང༌། བཀའ་ལུང་གི་འཁྲུགས་པ་གོ་རིམས་སུ་བསྡེབས་ནས་འཆད་པར་བྱེད་པ་འདུལ་བ་མདོ་རྩ་ཞེས་བྱ་བ་གཞུང་ཚིག་ལྷུག་བམ་པོ་དགུ་ཤླཽ་ཀ་ཉིས་སྟོང་དང་བདུན་བརྒྱ་པ་སྟེ། གཞུང་འདིས་བསྟན་པར་བྱ་བ་ཉིད་ནི་གཞི་བཅུ་བདུན་ཉིད་དོ། ། དེའང་དང་པོ་རབ་བྱུང་གི་གཞིས་ནི། སྔར་སྡོམ་པ་མ་ཐོབ་པ་ཐོབ་པར་བྱེད་པ་འབོག་པའི་ཆོ་ག་ལ་སྔོན་གྱི་ཆོ་ག་ཞེས་པ་རབ་ཏུ་བྱུང་བ་དང་བསྙེན་པར་རྫོགས་པ་ཅིག་ཅར་དུ་སྒྲུབ་པའི་ཐབས་དང༌། ད་ལྟར་གྱི་ཆོ་ག་ཞེས་པ་གསོལ་བ་དང་གཞིའི་ལས་ཀྱིས་རིམ་ཅན་དུ་སྒྲུབ་པའི་ཐབས་དང༌། འབུལ་བའི་ཆོ་ག་དང༌།
ཐོབ་པ་མི་ཉམས་པར་སྲུང་བའི་ཐབས་སུ་དགེ་སློང་ཕ་མའི་བསླབ་པར་བྱ་བ་ལ་སློབ་པ་ལ་སོགས་པ་རབ་བྱུང་གི་གཞི་ཀུན་ལ་ཉེ་བར་མཁོ་བ་རྣམས་སྟོན་ཏོ། ། གཉིས་པ་གསོ་སྦྱོང་གི་གཞིས་ནི། གསོ་སྦྱོང་བཅུ་བཞི་པ་དང༌། བཅོ་ལྔ་པ་དང༌། གནོད་པ་ཞི་བའི་གསོ་སྦྱོང་དང༌། མཐུན་པའི་གསོ་སྦྱོང་དང༌། བཀྲ་ཤིས་པའི་གསོ་སྦྱོང་དང༌། ཞི་གནས་ཀྱི་གསོ་སྦྱོང་དང་བཅས་པའི་དབྱེ་བསྡུ་ལ་སོགས་པ་བསྟན་ཏོ། ། གསུམ་པ་དབྱར་གནས་པའི་གཞིས་ནི། དབྱར་གནས་པའི་གཞི་དང༌།
དགོས་པ་དང༌། གང་ཟག་དང༌། དུས་དང༌། གནས་དང༌། ཡུན་དང༌། བསམ་པ་དང༌། ཆོ་ག་དང༌། ཁས་ལེན་ཇི་ལྟར་བྱ་བ་རྣམས་སྟོན་ཏོ། ། བཞི་པ་དགག་དབྱེའི་གཞིས་ནི། ཡུལ་དང༌།
གང་ཟག་དང༌། བྱེད་པ་པོ་དང༌། དངོས་པོ་དང༌། དུས་དང༌། བསམ་པ་དང༌། ཆོ་ག་དང༌། དགོས་ཆེད་ལ་སོགས་པ་སྟོན་ཏོ། ། ལྔ་པ་སྲ་བརྐྱང་གི་གཞིས་ནི། སྲ་བརྐྱང་འདིང་བ་དང༌། བརྐྱང་བའི་ཚུལ་དང༌།
དབྱུང་བའི་ཆོ་ག་ལ་སོགས་པ་སྟོན་ཏོ། ། དྲུག་པ་གོས་ཀྱི་གཞིས་ནི། གོས་ཇི་ལྟར་སྒྲུབ་པ་དང༌། གོས་ཀྱི་རྒྱུ་དང༌། རྒྱུ་དེ་ལས་གྲུབ་པའི་གོས་ཀྱི་རྣམ་པར་གཞག་པ་ལ་སོགས་པས་སྟོན་ཏོ། ། བདུན་པ་ཀོ་པགས་ཀྱི་གཞིས་ནི། ཡུལ་དབུས་དང༌། མཐའ་འཁོབ་ཀྱི་མཚམས་སུ་བཅང་བའི་ཚུལ་ལ་སོགས་པ་སྟོན་ཏོ། ། བརྒྱད་པ་སྨན་གྱི་གཞིས་ནི། སྨན་རྣམ་པ་བཞིར་དབྱེ་བ་དང༌།
མཚན་གཞི་དང༌། མཚན་ཉིད་དང༌། དགོས་པ་དང༌། སྒྲ་དོན་དང༌། བརྟེན་པའི་ཚུལ་ལ་སོགས་པས་སྨན་ཇི་ལྟར་སྒྲུབ་པ་དང༌། སྨན་གྱི་སྣོད་དང༌། བསྟེན་པའི་གང་ཟག་དང༌། གཞག་པའི་ ༼༢༨༥༽ གནས་དང༌། རུང་བའི་ཁང་པ་དང༌། སྨན་ལ་འཇུག་པའི་ཚུལ་ལ་སོགས་པ་སྟོན་ཏོ། །
དགུ་པ་ལས་ཀྱི་གཞིས་ནི། ལས་དངོས་དང༌། གང་ཟག་དང་འབྲེལ་པའི་ལས་ཞར་བྱུང་དང་བཅས་པ་རྒྱས་པར་སྟོན་ཏོ། ། བཅུ་པ་ཕྱིར་བཅོས་ཀྱི་གཞིས་ནི། མི་མོས་པ་ནན་ཏུར་གྱིས་ཕྱིར་བཅོས་སུ་འཇུག་པ་ནན་ཏུར་དང༌། ཕྱིར་བཅོས་ཀྱི་རྣམ་པར་གཞག་པ་དང་བཅས་པ་སྟོན་ཏོ། ། བཅུ་གཅིག་པ་དུས་དང་དུས་མ་ཡིན་པ་བསྡུས་པ་འབྱུང་བའི་གཞིས་ནི། འཆབ་པའི་གཞི་དང༌། བསམ་པ་དང༌། སྦྱོར་བ་དང༌།
མཐར་ཐུག་གི་ཡན་ལག་རྣམས་སྟོན་ཏོ། ། བཅུ་གཉིས་པས་གཞན་ན་གནས་པ་སྤྱོད་པའི་གཞིས་ནི། དེའི་དབྱེ་བསྡུ་དང༌། གྲལ་དང༌། བསླབ་བྱ་དང༌། སྒྲ་དོན་ལ་སོགས་པ་བསྟན་ཏོ། ། བཅུ་གསུམ་པ་ཡོངས་སུ་སྦྱོང་བའི་གཞིས་ནི། ཡུལ་དང༌། གླེང་བ་དང༌། གང་ཟག་དང༌།
བསམ་པ་དང༌། དངོས་པོ་དང༌། དུས་དང༌། ཆོ་ག་དང༌། དགོས་ཆེད་དང༌། ཇི་ལྟར་སྒྲུབ་པ་རྣམས་ཀྱིས་བཤད་དོ། ། བཅུ་བཞི་པ་ལས་བྱེ་བའི་གཞིས་ནི། གཞི་དང༌། བསམ་པ་དང༌། སྦྱོར་བ་དང༌།
མཐར་ཐུག་པ་རྣམས་ཀྱིས་ཞི་བར་བྱ་བ་དང༌། དགེ་འདུན་བྱེ་བའི་རྒྱུ་སྤོང་བ་དང་གཉེན་པོ་བསྟེན་པ་དག་གིས་བྱེ་བ་ཞི་བར་བྱེད་པའི་ཆོ་ག་རྣམས་སྟོན་ཏོ། ། བཅོ་ལྔ་པ་འཁོར་ལོ་བྱེ་བའི་གཞིས་ནི། གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་པ་དང༌། ཉེས་དམིགས་ལ་སོགས་པས་བྱེ་བ་ཞི་བར་བྱ་བ་དང་ཞི་བར་བྱེད་པའི་ཐབས་རྣམས་སྟོན་ཏོ། ། བཅུ་དྲུག་པ་རྩོད་པའི་གཞིས་ནི། འཁྲུག་ལོང་གི་རྒྱུའི་དབྱེ་བ་ཞི་བར་བྱ་བ་དང་ཞི་བར་བྱེད་པ་དག་སྟོན་ཏོ། །
བཅུ་བདུན་པ་གནས་མལ་གྱི་གཞིས་ནི། སོ་སོར་ཐར་པའི་སྡོམ་པས་མཆོག་ཏུ་གྱུར་པ་ལ་ཕྱག་བྱ་བ་དང་མི་བྱ་བའི་ཚུལ་དང་གཙུག་ལག་ཁང་བརྩིགས་པའི་ཐབས་ལ་སོགས་པ་དང༌། གཙུག་ལག་ཁང་བསྐྱང་བའི་ཆོ་ག་དང༌། ལོངས་སྤྱོད་ཀྱི་རྣམ་པ་ཇི་ལྟར་བྱ་བ་རྣམས་དང་བཅས་པ་སྟོན་པའི་གཞུང་དེ་ལྟ་བུའམ། འདུལ་བ་ལུང་རྣམ་པར་འབྱེད་པ་གཞིར་བྱས་ནས་གཞན་ཇི་ལྟར་རིགས་པར་སྦྱར་ནས་འཆད་པ་མེ་ཏོག་ཕྲེང་རྒྱུད་དམ་སུམ་བརྒྱ་པ་ལ་སོགས་ལྟ་བུའོ། ། གཉིས་པ་བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོའི་དགོངས་པ་འགྲེལ་བའི་བསྟན་བཅོས་ལ། ལྟ་བའི་ཆ་ ༼༢༨༦༽ གསལ་བར་བྱེད་པའི་བསྟན་བཅོས་དང༌། སྤྱོད་པའི་ཆ་གསལ་བར་བྱེད་པའི་བསྟན་བཅོས་ཏེ་གཉིས་སོ། ། དང་པོ་ལྟ་བའི་ཆ་གསལ་བར་བྱེད་པ་ནི། ཤིང་རྟའི་སྲོལ་འབྱེད་ཆེན་པོ་བཞིའམ་གཉིས་རྗེས་འབྲང་དང་བཅས་པ་སྟེ།
དེའང་རྒྱུ་ཕ་རོལ་ཏུ་ཕྱིན་པའི་མདོའི་ཕྱོགས་ཀྱི་ལམ་གྱི་གཙོ་བོ་ཉིད་ནི་ཕ་རོལ་ཏུ་ཕྱིན་པ་དྲུག་སྟེ། དེའི་ནང་ནས་མཐར་ཐུག་པར་གྱུར་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། མགོན་པོ་མི་ཕམ་པས། བློ་ལྡན་རྒྱལ་བའི་ཡུམ་འདི་ལ་མོས་པ། ། སངས་རྒྱས་ཡོན་ཏན་ཚོགས་ཀྱི་སྣོད་གྱུར་ཏེ། ། ཞེས་དང༌། སྡུད་པའི་འགྲེལ་པ་ལས། སྤྱིར་ཤེས་རབ་ཀྱི་ཕ་རོལ་དུ་ཕྱིན་པའི་མདོ་དངོས་ཀྱིས་ནི་ཐེག་པ་གསུམ་ཆར་གྱི་ལམ་བསྟན་པ་ཡིན་ཏེ། འདི་ལྟར་ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་བྱ་བ་ལ་སོགས་པ་རྒྱས་པར་གསུངས་ཤིང༌། མཐར་དེ་ཅིའི་ཕྱིར་ཞེ་ན།
ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ཐེག་པ་གསུམ་པོ་རྒྱ་ཆེར་བསྟན་ཏོ་ཞེས་གསུངས་པས་སོ། ། དེ་དག་དང་མཐུན་པར་མངོན་པར་རྟོགས་པར་རྒྱན་གྱི་མཆོད་པར་བརྗོད་པའི་སྐབས་ནས་ཀྱང༌། ཡུམ་གྱི་གླེང་གཞི་དང་མཐུན་པར་ཐེག་པ་གསུམ་ཆར་གྱི་ལམ་བསྟན་པའི་དབང་དུ་བཞེད་ནས། མཁྱེན་གསུམ་གྱི་ཡོན་ཏན་ལ་བསྔགས་པའི་མཆོད་པར་བརྗོད་པ་འབྱུང་བ་ཡིན་ཞིང༌། ལུས་ཀྱི་སྐབས་སུ་ནི་ཐེག་པ་ཆེན་པོའི་ལམ་ཁོ་ན་བསྟན་པ་ཡིན་ཏེ། གཞན་གྱིས་མྱོང་བ་མ་ཡིན་ཏེ་ཞེས་དང༌། མངོན་པར་རྟོགས་པ་བརྒྱད་དམ་ཡང་ན་ཡུལ་གསུམ་གཅིག་ཏུ་བྱས་པའི་དྲུག་གི་ལམ་རིམ་ནི་ཐེག་པ་གཞན་ཡོད་པ་མ་ཡིན་པའི་ཕྱིར་རོ། ། རྟོགས་རིགས་ཀྱི་དབང་དུ་བྱས་ན། ལུས་ཀྱི་སྐབས་སུ་ཡང་ཐེག་པ་གསུམ་ཆར་གྱི་ལམ་བསྟན་པས་མངོན་པ་མཐའ་དག་བསྡུས་པ་འཕགས་པ་དེ་གཉིས་ཀྱིས་གསུངས་པའི་དགོངས་པ་ཡིན་པར་གསུངས་སོ། ། དེ་བཞིན་དུ་དབུ་མ་རིགས་པའི་ཚོགས་ཀྱིས་ཀྱང༌།
ཐེག་པ་གསུམ་ག་དག་གི་བྱང་ཆུབ་ཐོབ་པའི་ཐབས་སུ། གཟུགས་ནི་རང་བཞིན་གྱིས་སྐྱེ་བ་མེད་དོ་ཞེས་སོགས་རྒྱ་ཆེར་དངོས་སུ་བསྟན་པའི་སྐྱེ་མེད་ཀྱི་དོན་གཏན་ལ་འབེབས་པར་བྱེད་དེ། མདོ་ལས། གཟུགས་ནས་རྣམ་པ་ཐམས་ཅད་མཁྱེན་པའི་བར་གྱི་ཆོས་ཐམས་ཅད་སྐྱེ་བ་མེད་པར་གསུངས་ ༼༢༨༧༽ པའི་སྒྲུབ་བྱེད་དུ། རྒྱུ་ལ་དཔྱོད་པ་རྡོ་རྗེའི་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་དང༌། གཉིས་ཀ་ལ་དཔྱོད་པ་མུ་བཞི་སྐྱེ་འགོག་དང༌། ངོ་བོ་ལ་དཔྱོད་པ་གཅིག་དང་དུ་བྲལ་དང༌། ཐམས་ཅད་ལ་དཔྱོད་པ་རྟེན་འབྲེལ་གྱི་རིགས་པ་རྣམས་གསུངས་པའི་ཕྱིར་རོ། ། དེ་དག་ལ་སྔོན་གྱི་མཁས་པ་རྣམས་ཀྱིས་སྦས་དོན་མངོན་པར་རྟོགས་པའི་རིམ་པ་གཏན་ལ་འབེབས་པའི་བསྟན་བཅོས་དང༌།
དངོས་བསྟན་སྟོང་པ་ཉིད་ཀྱི་རིམ་པ་གཏན་ལ་འབེབས་པའི་བསྟན་བཅོས་ཞེས་བྱ་བའི་ཤིང་རྟའི་སྲོལ་ཆེན་པོ་གཉིས་ཀྱི་རྣམ་པར་གཞག་པའི་ཐ་སྙད་མཛད་པ་ཡིན་ཞིང༌། དོན་ལ་ཡང་ཤིན་ཏུ་ཡང་དག་པར་གནས་པ་ཉིད་དེ། དངོས་པོ་རྣམ་པ་བརྒྱད་པོ་དོན་བདུན་ཅུའི་ནང་གསེས་ཀྱི་དབྱེ་བ་དང་བཅས་པ་འདི་དག་ནི་མདོའི་ཤུགས་ཀྱིས་བསྟན་པའམ་སྦས་པའི་དོན་ཡིན་ལ། དེ་བཞིན་དུ་གཟུགས་ལ་སོགས་པ་རང་བཞིན་གྱིས་སྐྱེ་བ་མེད་པ་ལ་སོགས་པ་ནི་མདོ་ལས་དངོས་སུ་བསྟན་པའི་བརྗོད་བྱའི་གཙོ་བོ་ཡིན་པའི་ཕྱིར་རོ། ། དེས་ན་མདོ་འདིས་དངོས་སུ་བསྟན་པའི་སྟོང་ཉིད་བཅུ་དྲུག་ལ་སོགས་པ་སྟོང་པ་ཉིད་ཀྱི་རིམ་པ་གསལ་བར་བྱེད་པ་ནི་དབུ་མ་རིགས་པའི་ཚོགས་རྗེས་སུ་འབྲང་བ་དང་བཅས་པ་སྟེ། དེ་ལ་ཡང་རང་གཞན་གྱི་སྡེ་པ་གཉིས་ཀའི་བསྒྲུབ་བྱ་བདེན་དངོས་ཐུན་མོང་དུ་དགག་པ་དབུ་མ་རྩ་བའི་ཤེས་རབ་ཅེས་བྱ་བ་ལེའུའི་གནས་སུ་རབ་ཏུ་བྱེད་པའི་ཐ་སྙད་བཏགས་པའི་རབ་ཏུ་བྱེད་པ་ཉི་ཤུ་རྩ་བདུན་གྱི་བདག་ཉིད་དང་ལྡན་པའི་རབ་ཏུ་བྱེད་པ་དང་པོ་རྐྱེན་བརྟག་པ། གཉིས་པ་འགྲོ་འོང་བརྟག་པ། གསུམ་པ་དབང་པོ་བརྟག་པ། བཞི་པ་ཕུང་པོ་བརྟག་པ། ལྔ་པ་ཁམས་བརྟག་པ།
དྲུག་པ་མངོན་པར་འདོད་པས་ཆགས་པ་བརྟག་པ། བདུན་པ་སྐྱེ་གནས་འཇིག་པ་བརྟག་པ། བརྒྱད་པ་བྱེད་པ་པོ་བརྟག་པ། དགུ་པ་སྔ་རོལ་ན་གནས་པ་བརྟག་པ། བཅུ་པ་མེ་དང་བུད་ཤིང་བརྟག་པ། བཅུ་གཅིག་པ་སྔོན་དང་ཕྱི་མའི་མཐའ་བརྟག་པ། བཅུ་གཉིས་པ་བདག་གིས་བྱས་པ་དང་གཞན་གྱིས་བྱས་པ་བརྟག་པ། བཅུ་གསུམ་པ་འདུ་བྱེད་བརྟག་པ། བཅུ་བཞི་པ་ཕྲད་པ་བརྟག་པ། བཅོ་ལྔ་པ་རང་བཞིན་བརྟག་པ།
བཅུ་དྲུག་པ་བཅིངས་པ་ཐར་པ་བརྟག་པ། བཅུ་བདུན་པ་ལས་བརྟག་པ། བཅོ་བརྒྱད་པ་ ༼༢༨༨༽ བདག་དང་ཆོས་བརྟག་པ། བཅུ་དགུ་པ་དུས་བརྟག་པ། ཉི་ཤུ་པ་ཚོགས་པ་བརྟག་པ། ཉེར་གཅིག་པ་འབྱུང་བ་དང་འཇིག་པ་བརྟག་པ། ཉེར་གཉིས་པ་དེ་བཞིན་གཤེགས་པ་བརྟག་པ། ཉེར་གསུམ་པ་ཕྱིན་ཅི་ལོག་བརྟག་པ། ཉེར་བཞི་པ་འཕགས་པའི་བདེན་པ་བརྟག་པ། ཉེར་ལྔ་པ་མྱ་ངན་ལས་འདས་པ་བརྟག་པ།
ཉེར་དྲུག་པ་སྲིད་པའི་ཡན་ལག་བཅུ་གཉིས་བརྟག་པ། ཉེར་བདུན་པ་ལྟས་བརྟག་པ་རྣམས་ཚིགས་སུ་བཅད་པ་བམ་པོ་ཕྱེད་དང་གཉིས། ཤླཽ་ཀ་བཞི་བརྒྱ་བཞི་བཅུ་རྩ་དགུའི་གྲངས་ཚད་དུ་བཞུགས་པ་དང༌། རང་སྡེ་དངོས་པོར་སྨྲ་བའི་འདོད་པ་བྱེ་བྲག་ཏུ་དགག་པ་རིགས་པ་དྲུག་ཅུ་པ་ཤླཽ་ཀ་དྲུག་ཅུ་རྩ་གཉིས་ཡོད་པ་སྟེ། དེ་ལྟར་ལུས་ལྟ་བུའི་བསྟན་བཅོས་གཉིས་དང༌། གོང་གི་རྐྱེན་བརྟག་པའི་རབ་ཏུ་བྱེད་པ་ལས་འཕྲོས་ནས་རང་བཞིན་མེད་པར་སྨྲ་བ་ལ་རིགས་པ་དང་འགལ་བ་སྤོང་བ་རྩོད་པ་བཟློག་པ་དང༌། འདུས་བྱས་བརྟག་པའི་རབ་ཏུ་བྱེད་པ་ལས་འཕྲོས་ནས་སྐྱེ་འཇིག་མེད་པར་སྨྲ་བ་ལ་ལུང་དང་འགལ་བ་སྤོང་བ་སྟོང་ཉིད་བདུན་ཅུ་པ་སྟེ། ཡན་ལག་ལྟ་བུའི་བསྟན་བཅོས་གཉིས་དང༌། བདེན་དངོས་ཀྱི་སྒྲུབ་བྱེད་རྟོག་པའི་རིགས་པ་འགོག་པ་ཞིབ་མོ་རྣམ་པར་འཐགས་པ་སྟེ་ལྔ་ནི་འཕགས་པས་མཛད་པ་ཡིན་ལ། ཁ་ཅིག་དོན་དམ་པར་རང་བཞིན་མེད་ཀྱང་ཀུན་རྫོབ་ཏུ་འཇིག་རྟེན་པའི་ཐ་སྙད་འཐད་ཅིང་གྲུབ་པར་སྟོན་པ་ཐ་སྙད་གྲུབ་པ་དང་དྲུག་ཡིན་ནོ་ཞེས་གསུངས་སོ། །
གཉིས་པ་ནི་མདོའི་ཤུགས་ལས་བསྟན་པའི་དོན་དམ་སྦས་པའི་དོན་གཙོ་བོར་སྟོན་པར་བྱེད་པའི་བསྟན་བཅོས་ནི་མངོན་པར་རྟོགས་པའི་རྒྱན་ཏེ། འདིས་བསྟན་པར་བྱ་བའི་སྙིང་པོ་ནི། གཞུང་རྩ་བར། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་པས་ལུས་མདོར་བསྟན། དེ་ནས། རྣམ་ཀུན་ཤེས་ཉིད་ལམ་ཤེས་ཉིད། ། དེ་ནས་ཐམས་ཅད་ཤེས་པ་ཉིད། ། རྣམ་ཀུན་མངོན་རྫོགས་རྟོགས་པ་དང༌། །
རྩེ་མོར་ཕྱིན་དང་མཐར་གྱིས་པ། ། སྐད་ཅིག་གཅིག་མངོན་རྫོགས་བྱང་ཆུབ། ། ཆོས་ཀྱི་སྐུ་དང་དེ་རྣམ་བརྒྱད། ། ཅེས་འཇུག་པའི་ཡུལ་མཁྱེན་པ་གསུམ་དང༌། འཇུག་པ་སྦྱོར་བ་བཞི་དང༌། ཞུགས་པའི་འབྲས་བུ་ཆོས་ཀྱི་སྐུ་དང་བཅས་པའི་སྐབས་རྣམ་པ་བརྒྱད་དུ་བསྡུས་ནས་བསྟན་ཏོ། ། དེ་དག་ཀྱང་ ༼༢༨༩༽ ནང་གསེས་ཀྱི་དབང་གིས་དོན་བདུན་ཅུར་ཕྱེ་ནས་བསྟན་བཅོས་ཀྱི་ལུས་རྣམ་པར་གཞག་པའང༌། དེ་ཉིད་ལས། སེམས་བསྐྱེད་པ་དང་གདམས་ངག་དང༌། ། ངེས་འབྱེད་ཡན་ལག་རྣམ་བཞི་དང༌། །
སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། དམིགས་པ་དག་དང་ཆེད་དང་ནི། ། གོ་ཆ་འཇུག་པའི་བྱ་བ་དང༌། ། ཚོགས་ནི་ངེས་པར་འབྱུང་བཅས་རྣམས། ། ཐུབ་པའི་རྣམ་ཀུན་མཁྱེན་པ་ཉིད། ། ཅེས་རྣམ་མཁྱེན་གྱི་ཆོས་བཅུ་དང༌། ། མོག་མོག་པོར་བྱེད་ལ་སོགས་དང༌། ། སློབ་མ་བསེ་རུའི་ལམ་གང་དང༌། ། འདི་དང་གཞན་པའི་ཡོན་ཏན་གྱིས། །
ཕན་ཡོན་ཆེ་བ་མཐོང་བའི་ལམ། ། བྱེད་པ་དང་ནི་མོས་པ་དང༌། ། བསྟོད་དང་བཀུར་དང་བསྔགས་པ་དང༌། ། བསྔོ་དང་རྗེས་སུ་ཡི་རང་བ། ། ཡིད་ལ་བྱེད་པ་བླ་མེད་དག ། བསྒྲུབ་དང་ཤིན་ཏུ་དག་པ་ཞེས། ། བྱ་བ་འདི་ནི་བསྒོམ་པའི་ལམ། ། བྱང་ཆུབ་སེམས་དཔའ་མཁས་རྣམས་ཀྱི། ། ལམ་ཤེས་ཉིད་ནི་དེ་འདྲར་བཤད། ། ཅེས་ལམ་ཤེས་ཀྱི་ཆོས་བཅུ་གཅིག་དང༌། །
ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་དང༌། ། ཐབས་མ་ཡིན་པས་རིང་བ་དང༌། ། ཐབས་ཀྱིས་རིང་བ་མ་ཡིན་ཉིད། ། མི་མཐུན་གཉེན་པོའི་ཕྱོགས་དག་དང༌། ། སྦྱོར་དང་དེ་ཡི་མཉམ་ཉིད་དང༌། ། ཉན་ཐོས་ལ་སོགས་མཐོང་བའི་ལམ། ། དེ་འདྲ་ཀུན་ཤེས་ཉིད་དུ་འདོད། ། ཅེས་གཞི་ཤེས་པའི་ཆོས་དགུ་དང༌། ། རྣམ་པར་སྦྱོར་བར་བཅས་རྣམས་དང༌། །
ཡོན་ཏན་སྐྱོན་ནི་མཚན་ཉིད་བཅས། ། ཐར་དང་ངེས་འབྱེད་ཆ་མཐུན་དང༌། ། སློབ་པ་ཕྱིར་མི་ལྡོག་པའི་ཚོགས། ། སྲིད་དང་ཞི་བ་མཉམ་ཉིད་དང༌། ། ཞིང་དག་བླ་ན་མེད་པ་ནི། ། རྣམ་ཀུན་མངོན་རྫོགས་རྟོགས་པ་སྟེ། ། འདི་ནི་ཐབས་མཁས་བཅས་པ་ཡིན། ། ཞེས་རྣམ་ཀུན་མངོན་རྫོགས་ཀྱི་སྦྱོར་བའི་ཆོས་བཅུ་གཅིག་དང༌། དེ་ཡི་རྟགས་དང་རྣམ་འཕེལ་དང༌། ། བརྟེན་དང་སེམས་ཀུན་གནས་པ་དང༌། །
མཐོང་ཞེས་བྱ་དང་བསྒོམ་པ་ཞེས། ། བྱ་བའི་ལམ་ནི་སོ་སོ་ལ། ། རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། བར་ཆད་མེད་པའི་ཏིང་ངེ་འཛིན། ། ལོག་པར་བསྒྲུབ་དང་བཅས་པ་ནི། ། རྩེ་མོའི་ ༼༢༩༠༽ མངོན་རྟོགས་ཞེས་རྩེ་མོར་སྦྱོར་བའི་ཆོས་བརྒྱད་དང༌། མཐར་གྱིས་པ་དང༌། རྣམ་གསུམ་རྣམ་བཅུ་ཞེས་མཐར་གྱིས་སྦྱོར་བའི་ཆོས་བཅུ་གསུམ་དང༌། སྐད་ཅིག་མ།
གཅིག་གིས་མངོན་རྫོགས་བྱང་ཆུབ་པ། ། མཚན་ཉིད་ཀྱིས་ནི་རྣམ་པ་བཞི། ། ཞེས་སྐད་ཅིག་མའི་སྦྱོར་བའི་ཆོས་བཞི་དང༌། ངོ་བོ་ཉིད་ལོངས་རྫོགས་བཅས་དང༌། ། དེ་བཞིན་གཞན་པ་སྤྲུལ་པ་ནི། ། ཆོས་སྐུ་མཛད་པ་དང་བཅས་པ། ། རྣམ་པ་བཞིར་ནི་ཡང་དག་བརྗོད། ། ཅེས་བྱ་བས་ཆོས་ཀྱི་སྐུའི་ཆོས་བཞི་མདོར་བསྟན་པ་རྣམས་སོ། ། ཡན་ལག་རྒྱས་པར་བཤད་པའི་སྐབས། སེམས་བསྐྱེད་པ་ནི་གཞན་དོན་ཕྱིར། །
ཞེས་བྱ་བ་ལ་སོགས་པ་དོན་བདུན་ཅུ་པོ་རེ་རེ་ནས་རྒྱས་པར་འཆད་དོ། ། དེ་དག་ཀྱང་འབྲིང་དུ་བསྟན་པ་ན་ཡུལ་གསུམ་གཅིག་ཏུ་བསྡོམས་ནས་དྲུག་ཏུ་འདུ་བ་དང༌། མདོར་བསྡུས་སུ་བསྟན་པ་ན་གསུམ་དུ་འདུ་བ་ཡིན་ནོ། ། དེ་ལྟར་བཤད་མ་ཐག་པའི་སྟོང་པ་ཉིད་ཀྱི་རིམ་པ་གཏན་ལ་འབེབས་པའི་བསྟན་བཅོས་དང༌། མངོན་པར་རྟོགས་པའི་རིམ་པ་སྟོན་པར་བྱེད་པའི་བསྟན་བཅོས་དག་ལ་ནི་ཤིང་རྟའི་སྲོལ་ཆེན་པོ་གཉིས་ཞེས་མཁས་པའི་ཚོགས་ལ་ཡོངས་སུ་གྲགས་ཤིང་གྲུབ་པ་ཡིན་ནོ། ། ཁ་ཅིག་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཐམས་ཅད་སྒོ་གསུམ་རྣམ་གྲངས་བཅུ་གཅིག་གི་སྒོ་ནས་སྟོན་པ་འབུམ་ཊཱིཀ་དང༌། གཙོ་བོའི་དོན་སུམ་ཅུ་རྩ་གཉིས་སུ་བསྡུས་ནས་སྟོན་པ་སློབ་དཔོན་ཕྱོགས་གླང་གིས་མཛད་པའི་བརྒྱད་སྟོང་དོན་བསྡུས་གཉིས་དང་བཅས་པའི་སྲོལ་འབྱེད་བཞིར་འདོད་དེ། དེ་ལྟར་ན་སྒོ་གསུམ་རྣམ་གྲངས་བཅུ་གཅིག་ནི། གདུལ་བྱ་དབང་པོ་རྣོན་པོ་མགོ་སྨོས་པ་ཙམ་གྱིས་རྟོགས་པ་དང༌། དབང་པོ་འབྲིང་པོ་ཅུང་ཟད་སྤྲོས་པ་ཙམ་གྱིས་རྟོགས་པ་དང༌།
ཤིན་ཏུ་སྤྲོས་པའི་ཚིག་གིས་དོན་རྟོགས་དགོས་པ་དག་གི་ངོར་རིམ་པ་བཞིན་དུ་བསྡུས་ཏེ་བསྟན་པའི་སྒོ་དང༌། འབྲིང་དུ་བསྟན་པའི་སྒོ་དང༌། རྒྱས་པར་བསྟན་པའི་སྒོ་རྣམས་སོ། ། རྣམ་གྲངས་བཅུ་གཅིག་ནི། ཤཱ་རིའི་བུ་དང་རབ་འབྱོར་ལ། ། བཀའ་སྩལ་རེ་རེ་བརྒྱ་བྱིན་དང༌། ། རབ་འབྱོར་བྱམས་པ་གཉིས་བཞི་གཉིས། ། ཀུན་དགའ་བོ་ལ་བཀའ་སྩལ་གཅིག ། དེ་ལྟར་རྣམ་གྲངས་བཅུ་གཅིག་གོ ། ཞེས་པ་ལྟར་རོ། །
འབུམ་ཊཱིཀ་འདི་དཾ་ཥྚ྄་སེ་ནཱས་ ༼༢༩༡༽ མཛད་ཟེར་མོད། དབྱིག་གཉེན་གྱིས་མཛད་པའི་གཞུང་འགྲེལ་དུ་རིགས་ཤིང་འདི་དང་བརྒྱད་སྟོང་དོན་བསྡུས་གཉིས་ཀྱིས་སེམས་ཙམ་བསྟན་ནོ་ཞེས་ ་་་་་དང་འདི་ལ་དཀར་ཆག་འཕང་ཐང་མར་ཁྲི་སྲོང་སྡེའུ་བཙན་གྱིས་མཛད་དོ་ཞེས་ཟེར། ཀུན་མཁྱེན་བུ་སྟོན་གསུང་ངོ༌། ། ཁ་ཅིག་ནི་དཔའ་བོས་མཛད་པའི་འབུམ་ཊཱིཀ་ཅེས་ཀྱང་གསུང་ངོ༌། ། གཙོ་བོའི་དོན་སུམ་ཅུ་རྩ་གཉིས་ནི། བརྒྱད་སྟོང་དོན་བསྡུས་ཉིད་དུ། རྟེན་དང་དབང་དུ་བྱ་བ་དང༌། ། ལས་དང་བསྒོམ་པ་དང་བཅས་དང༌། ། རབ་དབྱེ་རྟགས་དང་ལྟུང་བ་དང༌། ། ཕན་ཡོན་བཅས་པར་ཡང་དག་བརྗོད། །
ཅེས་འབྱུང་བའི་རྟེན་ནི་སྟོན་པ་རྫོགས་པའི་སངས་རྒྱས་དང༌། དབང་དུ་བྱ་བ་ནི་འཁོར་དང༌། ལས་ནི་ཡུམ་ལ་ཆོས་སྤྱོད་རྣམ་པ་བཅུས་ཇི་ལྟར་སྤྱད་པ་དང༌། བསྒོམ་པ་ནི་རྣམ་པར་གཡེང་བ་བཅུའི་གཉེན་པོར་གྱུར་པའི་བསྒོམ་པ་རྣམ་པ་བཅུ་དང༌། རབ་ཏུ་དབྱེ་བ་ནི་ནང་སྟོང་པ་ཉིད་ནས་བཟུང་སྟེ་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་མཐར་ཐུག་པའི་བར་གྱི་སྟོང་པ་ཉིད་བཅུ་དྲུག་དང༌། རྟགས་ནི་བདུད་ཀྱི་ལས་ཀྱི་རྟགས་དང༌། ཕྱིར་མི་ལྡོག་པའི་རྟགས་ཏེ་གཉིས་དང༌། ལྟུང་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྤངས་ན་རྣམ་པར་སྨིན་པ་ངན་འགྲོར་ལྟུང་བ་དང༌། ཕན་ཡོན་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལ་སོགས་པ་རིན་པོ་ཆེས་བཀང་ནས་སྦྱིན་པ་སྦྱིན་པ་བས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་ན་བསོད་ནམས་ཆེས་ཆེ་བར་བསྔགས་པ་ལ་སོགས་པ་དང་སུམ་ཅུ་རྩ་གཉིས་ཀྱིས་བརྗོད་བྱ་ཐམས་ཅད་བསྡུས་པར་འདོད་དོ། ། དེ་ལྟ་ན་ཤིང་རྟ་ཆེན་པོ་བཞི་ཞེས་པའི་རྣམ་པར་གཞག་པ་ཡང་མཁས་པ་འགའ་ཞིག་བཞེད་དོ། །
དེ་ལ་རོང་སྟོན་ཤེས་བྱ་ཀུན་མཁྱེན་ལ་སོགས་པས། ཕྱི་མ་གཉིས་པོ་ནི། སྔ་མ་གཉིས་ལས་ལོགས་སུ་གྱུར་པའི་སྲོལ་འབྱེད་གཞན་མ་ཡིན་པས་ན་སྲོལ་འབྱེད་ལ་སྔ་མ་གཉིས་སུ་ངེས་སོ་ཞེས་བཞེད་དོ། ། རྗེ་ངོར་ཆེན་ཐམས་ཅད་མཁྱེན་པ་ཆེན་པོའི་ཞལ་སྔ་ནས་ཀྱང༌། ཤིང་རྟའི་སྲོལ་ཆེན་པོ་ནི་སྔ་མ་གཉིས་པོ་དེ་ཡོངས་སུ་གྲགས་ཤིང་ཡང་དག་པར་གྲུབ་བོ་ཞེས་གསུངས་ཏེ། ཅིའི་ཕྱིར་ཞེ་ན། སྤྱིར་ཤིང་རྟའི་ ༼༢༩༢༽ སྲོལ་འབྱེད་ཅེས་བྱ་བའི་ཐ་སྙད་ཀྱི་གདགས་གཞི་ནི་ཡུམ་གྱི་དགོངས་པ་རྣམ་པར་འགྲེལ་པ་ཙམ་གྱིས་དེ་ལྟར་དུ་འཇོག་པ་མ་ཡིན་ཏེ། སློབ་དཔོན་གཞན་གྱི་མན་ངག་ལ་བརྟེན་ནས་དོན་སྤྱིའི་ཚུལ་གྱིས་འགྲེལ་པ་ལ་མ་ལྟོས་པར་ཆོས་ཉིད་དོན་དམ་པའི་བདེན་པ་མངོན་སུམ་དུ་མཐོང་བའི་སྒོ་ནས་བཀའི་དགོངས་པ་རང་དབང་དུ་འགྲེལ་པ་ལ་ཤིང་རྟའི་སྲོལ་འབྱེད་དུ་འཇོག་པ་གང་ཞིག་དེ་ལ་སྔ་མ་གཉིས་པོ་དེར་ངེས་ཤིང༌། ཕྱི་མ་གཉིས་ནི་གཞན་གྱི་མན་ངག་ལ་བརྟེན་ནས་དོན་སྤྱིའི་ཚུལ་གྱིས་འགྲེལ་པ་ཙམ་ཡིན་པའི་ཕྱིར་རོ། ། བདེན་མོད།
འདིར་ནི་གཙོ་བོའི་དོན་སུམ་ཅུ་རྩ་གཉིས་དང༌། སྒོ་གསུམ་རྣམ་གྲངས་བཅུ་གཅིག་ལ་སོགས་པའི་འགྲེལ་ཚུལ་མི་འདྲ་བའི་སྒོ་ནས་སྲོལ་འབྱེད་སོ་སོར་འཇོག་གོ་ཞེ་ན། གལ་ཏེ་དེ་ལྟ་ན་རྩ་བ་ཤེས་རབ་དང༌། འཇུག་པ་གཉིས་ཀྱང་སྲོལ་འབྱེད་སོ་སོར་འཇོག་དགོས་པར་འགྱུར་ཏེ། སྔ་མས་ནི་རྟེན་ཅིང་འབྲེལ་པར་འབྱུང་བ་སྤྲོས་པའི་མཐའ་བརྒྱད་དང་བྲལ་བར་གཏན་ལ་དབབ་པའི་ཚུལ་གྱིས་འགྲེལ་ལ། ཕྱི་མས་ནི་མདོ་སྡེ་ས་བཅུ་པ་ལས་བཤད་པ་སོགས་དང་སྦྱར་ནས་འགྲེལ་པའི་ཕྱིར་རོ། ། འོ་ན་ཕྱི་མ་གཉིས་པོ་གང་གི་མན་ངག་ལ་བརྟེན་ཞེ་ན། མགོན་པོ་བྱམས་པའི་མན་ངག་ཐོགས་མེད་ནས་བརྒྱུད་པ་ཐོས་ནས་དེའི་རྗེས་སུ་འབྲང་བ་ཡིན་ཏེ། གོང་དུ་འདི་དང་བརྒྱད་སྟོང་དོན་བསྡུས་གཉིས་སེམས་ཙམ་དུ་བསྟན་ནོ་ཞེས་གསུངས་པས་ཀྱང་རྟོགས་པར་ནུས་པའི་ཕྱིར་རོ། ། གཉིས་པ་སྤྱོད་པའི་ཆ་གསལ་བར་བྱེད་པ་ནི།
མདོ་ཀུན་ལས་བཏུས་པའམ། བསླབ་པ་ཀུན་ལས་བཏུས་པའམ། གང་ཟག་གཅིག་གི་ཆ་རྐྱེན་དུ་ལྟ་བ་དང་སྤྱོད་པ་ཟུང་འབྲེལ་དུ་ཉམས་སུ་ལེན་པའི་ཚུལ་རྒྱས་པར་བསྟན་པ་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལྟ་བུའམ། ཡང་ན་རིན་ཆེན་ཕྲེང་བའི་སྒོམ་རིམ་གསུམ་ལྟ་བུའོ། ། གསུམ་པ་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོའི་དགོངས་པ་འགྲེལ་པའི་བསྟན་བཅོས་ལའང་ལྟ་བའི་ཆ་གསལ་བར་བྱེད་པའི་བསྟན་བཅོས་དང༌། སྤྱོད་པའི་ཆ་གསལ་བར་བྱེད་པའི་བསྟན་བཅོས་གཉིས་སོ། ། དང་པོ་ལ། མགོན་པོ་བྱམས་པའི་ཆོས་ལྔ་ལས་གོང་དུ་སྨོས་པའི་མངོན་པར་རྟོགས་པའི་རྒྱན་མ་ ༼༢༩༣༽ གཏོགས་པའི་བྱམས་པའི་ཆོས་བཞི་དང༌། དེ་དང་རྗེས་སུ་འབྲེལ་པའི་ཆོས་སྡེ་བཅོ་ལྔ་སྟེ་བསྡམས་པའི་ཆོས་སྡེ་ཉི་ཤུ་ལ་གཅིག་གིས་དམན་པ་རྩ་འགྲེལ་དང་བཅས་པ་རྣམས་སོ། ། དེ་ལ་སྤྱིར་བྱམས་པ་དང་འབྲེལ་པའི་ཆོས་ཉི་ཤུ་ཞེས་བྱ་བའི་གྲངས་ངེས་ཀྱི་རྣམ་པར་གཞག་པ་འདོད་པ་ཡང་ཡོད་དེ།
དེ་ལྟར་ན་གང་ཟག་གསུམ་གྱིས་མཛད་པའི་ཆོས་ཉི་ཤུ་སྟེ། རྒྱན་གཉིས་འབྱེད་གཉིས་རྒྱུད་བླ་མ་ཞེས་པ་ལྟར་བྱམས་པའི་ཆོས་ལྔ་དང༌། ཐོགས་མེད་ཀྱིས་མཛད་པའི་ས་སྡེ་ལྔ་དང༌། སྡོམ་རྣམ་པ་གཉིས་ཏེ་བདུན་དང༌། དབྱིག་གཉེན་གྱིས་མཛད་པའི་པྲ་ཀཱ་ར་ཎ་སྡེ་བརྒྱད་དང་བཅས་པ་རྣམས་སོ། ། དེ་ལས་དང་པོ་བྱམས་པའི་ཆོས་ལྔས་མདོ་གང་དང་གང་གི་དོན་གཏན་ལ་ཕབ་ངོས་གཟུང་བ་དང༌། ཇི་ལྟར་གཏན་ལ་འབེབས་པའི་ཚུལ་བྱེ་བྲག་ཏུ་བཤད་པ་གཉིས་ལས། དང་པོ་རྗེ་བཙུན་བྱམས་པས་བསྟན་བཅོས་ཆེན་པོ་ལྔ་མཛད་པའི་དེ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་རྣམས་ཀྱི་དགོངས་པ་འགྲེལ་པར་བྱེད་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་མཆོད་པར་བརྗོད་པ་དང་བཅས་པ་མཛད་དོ། ། དེ་ནས་ཐེག་པ་ཆེན་པོའི་མདོ་སྡེ་སྣ་ཚོགས་པ་འཐོར་བ་བསྡུས་པ་ལྟ་བུའི་སྒོ་ནས་མདོ་སྡེ་རྒྱན་མཛད་དོ། ། དེ་ནས་འདི་གཉིས་ཀྱི་དོན་ཅུང་ཟད་བསྡུས་པ་དབུས་དང་མཐའ་རྣམ་པར་འབྱེད་པ་མཛད་དོ། །
དེ་ནས་དེ་དག་གི་དོན་ཤིན་ཏུ་བསྡུས་པ་ཆོས་དང་ཆོས་ཉིད་རྣམ་པར་འབྱེད་པ་མཛད་དོ། ། དེ་ནས་ཆོས་འཁོར་ཕྱི་མའི་དབང་དུ་བྱས་པའི་ངེས་དོན་གྱི་གསུང་རབ་ཕུལ་དུ་ཕྱིན་པའི་དགོངས་པ་འགྲེལ་པར་བྱེད་པ་ཐེག་པ་ཆེན་པོ་རྒྱུད་བླ་མའི་བསྟན་བཅོས་བསྔོ་བ་དང་བཅས་པ་མཛད་དོ། ། དེ་དག་གི་ནང་ནས་བར་པ་གསུམ་ལ་ནི་མཆོད་པ་བརྗོད་པ་དང་བསྔོ་བ་གང་ཡང་མེད། དང་པོ་ལ་བསྔོ་བ་དང་ཐ་མ་ལ་མཆོད་བརྗོད་མེད་པས་ཆོས་ལྔ་པོ་དཀྱུས་ཐོག་གཅིག་ཏུ་མཛད་པ་ཡིན་ནོ་ཞེས་མདོ་སྡེ་རྒྱན་གྱི་འགྲེལ་པ་འགའ་ཞིག་ལས་འབྱུང་ངོ༌། ། དེ་ལྟར་བཤད་པ་དེ་ཐོག་མཐའ་གཉིས་སུ་མཆོད་བརྗོད་དང་བསྔོ་བ་ཡོད་པའི་ཚུལ་དང༌། བར་པ་གསུམ་ལ་དེ་དག་གང་ཡང་མེད་པའི་ཚུལ་ལ་དཔགས་ན་ཤིན་ཏུ་འགྲིགས་ཆེ་བ་ལྟར་མཆིས་ནའང་ ༼༢༩༤༽ འབྱེད་རྣམ་པ་གཉིས་པོ་སྔ་མ་དག་གི་དོན་ཅུང་ཟད་བསྡུས་པ་དང་ཤིན་ཏུ་བསྡུས་ནས་མཛད་ཅེས་པའི་རྣམ་པར་གཞག་པ་དེ་ལྟར་བྱེད་པ་ཡང་འཐད་པ་ཡོད་མེད་དཔྱད་པར་བྱའོ། ། ཡང་སྔོན་གྱི་མཁས་པ་ཁ་ཅིག་ནི། མདོ་སོ་སོ་བ་དང་ཐུན་མོང་བ་གཏན་ལ་འབེབས་པའི་དབང་དུ་བྱས་ནས་བྱམས་པའི་ཆོས་ལྔར་ངེས་པ་ཡིན་ཏེ། མདོ་སྡེ་རྒྱན་གྱིས་ནི་སངས་རྒྱས་ཀྱི་སའི་མདོ་དང༌། མངོན་པར་རྟོགས་པ་རྒྱན་གྱིས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་པ་དང༌།
རྒྱུད་བླ་མས་ནི་འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོའི་དོན་གཏན་ལ་འབེབས་པས་ནི་མདོ་སོ་སོ་བ་དང༌། དབུས་དང་མཐའ་རྣམ་པར་འབྱེད་པས་ནི་གང་ཟག་གཅིག་མངོན་པར་རྫོགས་པར་འཚང་རྒྱ་བའི་ལམ་གྱི་རིམ་པ་སྟོན་ལ། ཆོས་དང་ཆོས་ཉིད་རྣམ་འབྱེད་ཀྱིས་ནི་དེའི་ནང་ནས་ཐེག་པ་ཆེན་པོ་ཐུན་མོང་མ་ཡིན་པའི་ལམ་གྱི་རིམ་པ་སྟོན་པས་ན། གཉིས་པོས་མདོའི་དོན་ཐུན་མོང་དུ་གཏན་ལ་འབེབས་པར་བྱེད་པའི་ཕྱིར་རོ་ཞེས་བཞེད་དོ། ། ཁ་ཅིག་ནི་རྩ་བ་ལུས་ལྟ་བུའི་བསྟན་བཅོས་དང༌། གྱེས་པ་ཡན་ལག་ལྟ་བུའི་བསྟན་བཅོས་ཏེ་རྣམ་པ་གཉིས་ཀྱི་དབང་དུ་བྱས་ནས་ཆོས་ལྔར་ངེས་པ་ཡིན་ཏེ། མངོན་པར་རྟོགས་པའི་རྒྱན་དང་མདོ་སྡེ་རྒྱན་གཉིས་ཀྱིས་མདོ་སྡེའི་སྡེ་སྣོད་དང༌། དབུས་དང་མཐའ་རྣམ་པར་འབྱེད་པས་ནི་མངོན་པའི་སྡེ་སྣོད་གཏན་ལ་འབེབས་པས་གཙོ་བོ་ལུས་ལྟ་བུའི་བསྟན་བཅོས་ཡིན་ལ། རྒྱུད་བླ་མས་ནི། མདོ་སྡེ་རྒྱན་དུ་རིགས་ཆད་ཀྱི་སེམས་ཅན་ཡོད་པར་བསྟན་པ་དེ་དགོངས་པ་ཅན་དུ་བསྟན་ནས་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་བསྒྲུབ་པ་དང༌།
ཆོས་དང་ཆོས་ཉིད་རྣམ་པར་འབྱེད་པས་ནི་དབུས་མཐར་ཐེག་པ་ཐུན་མོང་བའི་ལམ་གྱི་རིམ་པ་བསྟན་ཀྱང༌། ཐེག་པ་ཆེན་པོ་ཐུན་མོང་མ་ཡིན་པའི་ལམ་གྱི་རིམ་པ་མ་བསྟན་པ་དེ་འདིས་བསྟན་པས་ན་གཉིས་པོ་གྱེས་པ་ཡན་ལག་ལྟ་བུའི་བསྟན་བཅོས་ཡིན་ནོ་ཞེས་བཞེད་དོ། ། ཁ་ཅིག་ནི་སྡེ་སྣོད་གསུམ་གཏན་ལ་འབེབས་པའི་དབང་དུ་བྱས་ནས་ཆོས་ལྔར་ངེས་པ་ཡིན་ཏེ། དེ་ཡང་མདོ་སྡེའི་སྡེ་སྣོད་གཏན་ལ་འབེབས་པ་ནི་མདོ་སྡེ་རྒྱན་དང་རྒྱུད་བླ་མ་སྟེ། དེ་ཡང་སྔ་མས་ནི་མདོ་སྡེ་དྲང་ ༼༢༩༥༽ བའི་དོན་དང༌། ངེས་པའི་དོན་སོ་སོར་མ་ཕྱེ་བར་གཏན་ལ་འབེབས་པ་དང༌། ཕྱི་མས་ནི་ངེས་པའི་དོན་གྱི་མདོ་སྡེ་བྱེ་བྲག་ཏུ་གཏན་ལ་འབེབས་པའི་ཕྱིར་རོ། ། འདུལ་བའི་སྡེ་སྣོད་གཏན་ལ་འབེབས་པ་ནི། མངོན་པར་རྟོགས་པའི་རྒྱན་ཏེ། དེ་ཡང་ཐེག་ཆེན་ཐུན་མོང་མ་ཡིན་པའི་འདུལ་བ་ནི་ཉོན་མོངས་པ་འདུལ་བ་ཡིན་ལ།
འདི་ཉིད་ཀྱིས་ནི་དེའི་གཉེན་པོར་བྱེད་པའི་ཕྱིར་རོ། ། མངོན་པའི་སྡེ་སྣོད་གཏན་ལ་འབེབས་པ་ནི་འབྱེད་རྣམ་པ་གཉིས་ཏེ། འདི་དག་གིས་ནི་ཆོས་རྣམས་ཀྱི་རང་དང་སྤྱིའི་མཚན་ཉིད་གཏན་ལ་འབེབས་པའི་ཕྱིར་རོ་ཞེས་གསུངས་སོ། ། དེ་ལྟར་སོ་སོའི་བཞེད་པ་རྣམས་སྨོས་ནས་འདིར་ཡོངས་སུ་གྲགས་པའི་རྩོད་བྲལ་གྱི་མཁས་པ་མང་པོ་རྣམས་ཀྱིས་བཞེད་པའི་དོན་གྱི་སྙིང་པོ་དྲིལ་ཏེ་བརྗོད་ན། ཆོས་ལྔ་པོ་འདི་དག་གིས་ནི་བཤད་པར་བྱ་བའི་མདོ་སྡེ་ཐེག་པ་ཆེན་པོ་ཐུན་མོང་མ་ཡིན་པའི་སྡེ་སྣོད་ཡིན་ལ། དེ་ལ་ཡང་ངེས་པའི་དོན་གྱི་མདོ་སྡེ་གཏན་ལ་འབེབས་པ་དང༌། དྲང་བའི་དོན་གྱི་མདོ་སྡེ་གཏན་ལ་འབེབས་པ་དང༌། དྲང་བའི་དོན་དང་ངེས་པའི་དོན་གྱི་མདོ་སྡེ་སྣ་ཚོགས་གཏན་ལ་འབེབས་པ་དང་གསུམ་ལས། དང་པོ་ངེས་པའི་དོན་གྱི་མདོ་སྡེ་གཏན་ལ་འབེབས་པ་ནི་མངོན་པར་རྟོགས་པའི་རྒྱན་དང་རྒྱུད་བླ་མ་གཉིས་ཏེ། དེ་ལས་ཀྱང་སྔ་མས་ནི་ངེས་པའི་དོན་གྱི་མདོ་སྡེ་ཤེས་རབ་ཀྱི་ཕ་རོལ་ཏུ་ཕྱིན་པའི་རིགས་གཅིག་ཁོ་ན་གཏན་ལ་འབེབས་པར་བྱེད་པ་ཡིན་ཏེ་གོང་དུ་སྨོས་པ་ལྟར་རོ། །
ཕྱི་མས་ནི་ངེས་པའི་དོན་གྱི་མདོ་སྡེ་འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་དང༌། དེ་བཞིན་གཤེགས་པའི་སྙིང་པོའི་མདོ་དང༌། དཔལ་ཕྲེང་གི་མདོ་དང༌། ལྷག་པའི་བསམ་པ་རྣམ་པར་དག་པ་བསྟན་པའི་མདོ་དང༌། འཕེལ་འགྲིབ་མེད་པའི་མདོ་དང༌། ཡེ་ཤེས་སྣང་བ་རྒྱན་གྱི་མདོ་ལ་སོགས་པ་རིགས་དུ་མ་གཏན་ལ་འབེབས་པར་བྱེད་པ་ཡིན་ཏེ། འདི་ལྟར་རྒྱུད་བླ་མའི་འགྲེལ་པ་ཐོགས་མེད་ཀྱིས་མཛད་པ་ལས་ཀྱང་འདི་ལྟར་འབྱུང་སྟེ། རྡོ་རྗེའི་གནས་བསྟན་པ་དེ་ཡང་རྒྱས་པར་ནི་མདོ་ཇི་ལྟ་བ་བཞིན་དུ་རྟོགས་པར་བྱ་སྟེ། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ། ༼༢༩༦༽ དེ་ནི་མིག་གིས་བལྟ་བར་མི་ནུས་སོ། །
ཀུན་དགའ་བོ་ཆོས་ནི་བརྗོད་དུ་མེད་པ་སྟེ། དེ་ནི་རྣ་བས་མཉན་པར་མི་ནུས་སོ། ། ཀུན་དགའ་བོ་དགེ་འདུན་ནི་འདུས་མ་བྱས་པ་སྟེ། དེ་ནི་ལུས་དང་སེམས་ཀྱིས་བསྙེན་བཀུར་བྱ་བར་མི་ནུས་སོ་ཞེས་རྡོ་རྗེའི་གནས་གསུམ་པོ་འདི་ནི་ལྷག་པའི་བསམ་པ་བསྟན་པའི་ལེའུའི་རྗེས་སུ་འབྲངས་ཏེ་རིག་པར་བྱའོ། ། ཤཱ་རིའི་བུ་དོན་འདི་ནི་དེ་བཞིན་གཤེགས་པའི་ཡུལ་ཏེ་དེ་བཞིན་གཤེགས་པའི་སྤྱོད་ཡུལ་ལོ། ། ཤཱ་རིའི་བུ་དོན་འདི་ནི་རེ་ཞིག་ཉན་ཐོས་དང༌། རང་སངས་རྒྱས་ཐམས་ཅད་ཀྱིས་ཀྱང་རང་གི་ཤེས་རབ་ཀྱིས་ཡང་དག་པར་ཤེས་པའམ། ལྟ་བའམ། བརྟག་པར་མི་ནུས་ན་བྱིས་པ་སོ་སོའི་སྐྱེ་བོ་དག་གིས་ལྟ་ཅི་སྨོས་ཏེ། དེ་དེ་བཞིན་གཤེགས་པ་ལ་དད་པས་རྟོགས་པ་ནི་མ་གཏོགས་སོ། །
ཤཱ་རིའི་བུ་དོན་དམ་པར་ནི་དད་པས་རྟོགས་པར་བྱ་བ་ཡིན་ནོ། ། ཤཱ་རིའི་བུ་དོན་དམ་པར་ཞེས་བྱ་བ་འདི་ནི་སེམས་ཅན་གྱི་ཁམས་ཀྱི་ཚིག་བླ་དགས་སོ། ། ཤཱ་རིའི་བུ་སེམས་ཅན་གྱི་ཁམས་ཞེས་བྱ་བ་འདི་ནི་དེ་བཞིན་གཤེགས་པའི་སྙིང་པོའི་ཚིག་བླ་དགས་སོ། ། ཤཱ་རིའི་བུ་དེ་བཞིན་གཤེགས་པའི་སྙིང་པོ་ཞེས་བྱ་བ་འདི་ནི་ཆོས་ཀྱི་སྐུའི་ཚིག་བླ་དགས་སོ་ཞེས་རྡོ་རྗེའི་གནས་བཞི་པ་འདི་ནི་འགྲིབ་པ་མེད་པ་དང་འཕེལ་བ་མེད་པ་ཉིད་བསྟན་པའི་རྗེས་སུ་འབྲངས་ཏེ་རྟོགས་པར་བྱའོ། ། བཅོམ་ལྡན་འདས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་བྱ་བ་འདི་ནི་མྱ་ངན་ལས་འདས་པའི་དབྱིངས་ཀྱི་ཚིག་བླ་དགས་སོ། ། བཅོམ་ལྡན་འདས་མྱ་ངན་ལས་འདས་པའི་དབྱིངས་ཞེས་བགྱི་བ་འདི་ནི་དེ་བཞིན་གཤེགས་པའི་ཆོས་ཀྱི་སྐུའི་ཚིག་བླ་དགས་སོ་ཞེས་རྡོ་རྗེའི་གནས་ལྔ་པ་འདི་ནི་འཕགས་པ་དཔལ་ཕྲེང་གི་མདོའི་རྗེས་སུ་འབྲངས་ཏེ་རྟོགས་པར་བྱའོ། ། ཤཱ་རིའི་བུ་དེ་བཞིན་གཤེགས་པས་བསྟན་པའི་ཆོས་ཀྱི་སྐུ་གང་ཡིན་པ་དེ་ནི་འདི་ལྟ་སྟེ། གངྒཱའི་ཀླུང་གི་བྱེ་མ་སྙེད་ལས་འདས་པའི་དེ་བཞིན་གཤེགས་པའི་ཆོས་དག་དང༌། རྣམ་པར་དབྱེར་མེད་པའི་ཆོས་དང་ལྡན་པ་མ་བྲལ་བའི་ཡེ་ཤེས་ཀྱི་ཡོན་ཏན་ཅན་ཡིན་ནོ་ཞེས་རྡོ་རྗེའི་གནས་དྲུག་པ་འདི་ནི་འགྲིབ་པ་མེད་ཅིང་འཕེལ་བ་མེད་པ་ཉིད་བསྟན་པའི་རྗེས་སུ་འབྲངས་ནས་རྟོགས་པར་བྱའོ། ། འཇམ་ ༼༢༩༧༽ དཔལ་དེ་བཞིན་གཤེགས་པ་ནི་རྟོག་པར་མི་མཛད།
རྣམ་པར་རྟོག་པར་མི་མཛད་མོད་ཀྱི། དེ་ལྟ་ན་ཡང་དེ་འདི་ལྟ་བུའི་རང་བཞིན་གྱི་མཛད་པ་འདི་ནི་མི་རྟོག་རྣམ་པར་མི་རྟོག་པ་བཞིན་དུ་ལྷུན་གྱིས་གྲུབ་པར་འཇུག་གོ་ཞེས་རྡོ་རྗེའི་གནས་བདུན་པ་འདི་ནི་དེ་བཞིན་གཤེགས་པའི་ཡོན་ཏན་དང་ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པ་བསྟན་པའི་རྗེས་སུ་འབྲངས་ནས་རྟོགས་པར་བྱའོ། ། དེ་ལྟར་མདོར་བསྡུས་ནས་རྡོ་རྗེའི་གནས་བདུན་པོ་འདི་ནི་བསྟན་པའི་སྒོ་བསྡུས་པའི་དོན་གྱིས་ན་བསྟན་བཅོས་འདི་མཐའ་དག་གི་ལུས་སུ་རིག་པར་བྱའོ། ། རྡོ་རྗེའི་གནས་བདུན་པོ་འདི་དག་ལས་རང་གི་མཚན་ཉིད་བསྟན་པ་དང༌། རྗེས་སུ་འབྲེལ་པ་ནི་གོ་རིམ་ཇི་ལྟ་བར་འཕགས་པ་གཟུངས་ཀྱི་དབང་ཕྱུག་རྒྱལ་པོའི་མདོར་གླེང་གཞིའི་ལེའུ་ལས་གནས་གསུམ་རིག་པར་བྱ་ལ། དེའི་འོག་ཏུ་ལྷག་མ་བཞི་ནི་བྱང་ཆུབ་སེམས་དཔའ་དང་དེ་བཞིན་གཤེགས་པའི་ཆོས་ཀྱི་དབྱེ་བ་ལས་སོ། ། དེ་ལས་ཇི་སྐད་དུ། བཅོམ་ལྡན་འདས་ཆོས་ཐམས་ཅད་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པ། ཆོས་ཀྱི་འཁོར་ལོ་ལེགས་པར་བསྐོར་བ། སློབ་མའི་ཚོགས་ཤིན་ཏུ་དུལ་བ་མཐའ་ཡས་པ་མངའ་བ་ཞེས་གསུངས་ཏེ།
རྩ་བའི་ཚིག་འདི་གསུམ་གྱིས་ནི་གོ་རིམ་ཇི་ལྟ་བ་བཞིན་དུ་དཀོན་མཆོག་གསུམ་རིམ་གྱིས་སྐྱེ་བ་འགྲུབ་པ་རྣམ་པར་གཞག་པར་རིག་པར་བྱ་ལ། ལྷག་མ་གནས་བཞི་ནི་དཀོན་མཆོག་གསུམ་འབྱུང་བ་དང་རྗེས་སུ་མཐུན་པའི་རྒྱུ་འགྲུབ་པ་བསྟན་པར་རིག་པར་བྱའོ་ཞེས་སོགས་རྒྱས་པར་གསུངས་པའི་ཕྱིར་རོ། ། གཉིས་པ་དྲང་བའི་དོན་གྱི་མདོ་སྡེ་གཏན་ལ་འབེབས་པ་ནི་དབུས་དང་མཐའ་རྣམ་པར་འབྱེད་པ་དང༌། ཆོས་དང་ཆོས་ཉིད་རྣམ་པར་འབྱེད་པ་གཉིས་ཏེ། དེ་དག་གིས་ནི་མདོ་དགོངས་པ་ངེས་འགྲེལ་ལ་སོགས་པ་གཏན་ལ་འབེབས་པའི་ཕྱིར་རོ། ། གསུམ་པ་དྲང་བའི་དོན་དང་ངེས་པའི་དོན་གྱི་མདོ་སྡེ་སྣ་ཚོགས་གཏན་ལ་འབེབས་པ་ནི་མདོ་སྡེ་རྒྱན་ཏེ། འདིས་ནི་གཞིའི་དུས་སུ་རིགས་ཆད་ཀྱི་སེམས་ཅན་ཡོད་པར་བཤད་པ་དང༌། ལམ་གྱི་དུས་སུ་ཆོས་ཐམས་ཅད་སྐྱེ་བ་མེད་པར་གཏན་ལ་འབེབས་པའི་མདོ་དྲང་བའི་དོན་དུ་སྟོན་པ་དང༌། འབྲས་བུའི་དུས་ ༼༢༩༨༽ སུ་མཐར་ཐུག་ཐེག་པ་གཅིག་ཏུ་ངེས་པ་དྲང་བའི་དོན་དུ་བསྟན་ནས་མཐར་ཐུག་ཐེག་པ་གསུམ་དུ་བསྟན་པ་རྣམས་ཀྱིས་དྲང་བའི་དོན་གྱི་མདོ་སྡེ་གཏན་ལ་འབེབས་པའི་ཕྱིར་དང༌། གཞིའི་དུས་སུ་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་བསྟན་པ་དང༌།
ལམ་གྱི་དུས་སུ་ཕ་རོལ་ཏུ་ཕྱིན་པ་དྲུག་དང༌། བསྡུ་བའི་དངོས་པོ་བཞིའི་སྤྱོད་པ་དང༌། འབྲས་བུའི་དུས་སུ་སྐུ་གསུམ་དང་ཡེ་ཤེས་བཞིའི་རྣམ་པར་གཞག་པ་སྟོན་པ་རྣམས་ཀྱིས་ངེས་དོན་གྱི་མདོ་སྡེ་གཏན་ལ་འབེབས་པའི་ཕྱིར་རོ། ། གཉིས་པ་ཇི་ལྟར་གཏན་ལ་འབེབས་པའི་ཚུལ་བྱེ་བྲག་ཏུ་བཤད་པ་ནི། མདོ་སྡེ་རྒྱན་གྱིས་ཐེག་པ་ཆེན་པོའི་དྲང་བའི་དོན་དང་ངེས་པའི་དོན་གྱི་མདོ་སྡེ་དུ་མའི་དོན་ཐམས་ཅད་དཔེ་ལྔས་མཚོན་པའི་དོན་རྣམ་པ་ལྔའི་དབང་དུ་བྱས་ནས་བསྟན་པ་ཡིན་ཏེ། དེའང་རྒྱན་གྱི་རྒྱ་ཆེར་བཤད་པ་ལས་བསྒྲུབ་པར་བྱ་བ་དང༌། བྱེ་བྲག་ཏུ་ཤེས་པར་བྱ་བ་དང༌། བསམ་པར་བྱ་བ་དང༌། བསམ་གྱིས་མི་ཁྱབ་པ་དང༌། ཡོངས་སུ་གྲུབ་པ་རྟོགས་པའི་དོན་སོ་སོ་རང་གིས་རིག་པར་བྱ་བ་དང༌།
བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཉིད་དོ་ཞེས་དང༌། དེའི་འགྲེལ་བཤད་ལས་འདིར་ནི་ཐེག་པ་ཆེན་པོར་དངོས་པོ་ལྔ་པོ་དང༌། ངོ་བོ་ཉིད་གསུམ་དང༌། གང་ཟག་རྣམ་པར་གཞག་པ་སྟེ་རྣམ་པ་གསུམ་གྱིས་འགྲེལ་ཏོ། ། དེ་ལ་དངོས་པོ་ལྔ་གང་ཞེ་ན། མིང་དང༌། རྒྱུ་མཚན་དང༌། རྣམ་པར་རྟོག་པ་དང༌། དེ་བཞིན་ཉིད་དང༌། རྣམ་པར་མི་རྟོག་པའི་ཡེ་ཤེས་སོ་ཞེས་སོགས་རྒྱ་ཆེར་གསུངས་ཤིང་ངོ་བོ་ཉིད་གསུམ་ནི་ཀུན་བརྟག་དང་གཞན་དབང་དང་ཡོངས་གྲུབ་གསུམ་མོ། །
དཔེ་ལྔའི་རྩ་བར། ཇི་སྐད་དུ། གསེར་ལས་བརྡུང་བྱས་འདྲ་ཞིང་པདྨ་རྒྱས་པ་བཞིན། ། བཀྲེས་པས་ཉེན་པ་གཡོས་ལེགས་ཁ་ཟས་ཟ་བ་འདྲ། ། ཕྲིན་ཡིག་ལེགས་པ་ཐོས་འདྲ་རིན་ཆེན་སྒྲོམ་ཕྱེ་ལྟར། ། ཆོས་དེ་འདིར་བཤད་པ་ཡང་དགའ་བའི་མཆོག་བསྐྱེད་དོ། ། ཞེས་འབྱུང་བ་བཞིན་དུ་ཚིགས་སུ་བཅད་པ་རིང་ཐུང་སྣ་ཚོགས་པར་སྤེལ་བའི་གཞུང་གི་ཚད་བམ་པོ་གཉིས། ལེའུ་ཉི་ཤུ་རྩ་གཅིག་གི་བདག་ཉིད་དུ་བཞུགས་པའི་ལེའུ་དང་པོས་སྤྱིར་བསྟན། ལེའུ་གཉིས་པས་ཐེག་པ་ཆེན་པོ་བཀར་སྒྲུབ་པ་དང༌། གསུམ་པས་ ༼༢༩༩༽ སྐྱབས་སུ་འགྲོ་བ་དང༌།
བཞི་པས་རིགས་བསྟན་པ་དང༌། ལྔ་པས་སེམས་བསྐྱེད་པ་དང༌། དྲུག་པས་བསྒྲུབ་པ་དང༌། བདུན་པས་དེ་ཁོ་ན་ཉིད་དང༌། བརྒྱད་པས་མཐུ་དང༌། དགུ་པས་ཡོངས་སུ་སྨིན་པ་དང༌། བཅུ་པས་བྱང་ཆུབ་དང༌། བཅུ་གཅིག་པས་མོས་པ་དང༌། བཅུ་གཉིས་པས་ཡོངས་སུ་ཚོལ་བ་དང༌། བཅུ་གསུམ་པས་བཤད་པ་དང༌།
བཅུ་བཞི་པས་བསྒྲུབ་པ་དང༌། བཅོ་ལྔ་པས་གདམས་ངག་རྗེས་སུ་བསྟན་པ་དང༌། བཅུ་དྲུག་པས་ཐབས་དང་ལྡན་པའི་ལས་དང༌། བཅུ་བདུན་པས་ཕ་རོལ་ཏུ་ཕྱིན་པ་དང་བསྡུ་བ་དང༌། བཅོ་བརྒྱད་པས་མཆོད་པ་དང་བསྙེན་པ་ཚད་མེད་དང༌། བཅུ་དགུ་པས་བྱང་ཆུབ་ཀྱི་ཕྱོགས་དང་མཐུན་པ་དང༌། ཉི་ཤུ་པས་ཡོན་ཏན་དང༌། ཉེར་གཅིག་པས་སྤྱོད་པ་དང་མཐར་ཐུག་བསྟན་པ་རྣམས་སོ། ། དབུས་དང་མཐའ་རྣམ་པར་འབྱེད་པ་ནི། མཐའ་ཞེས་བྱ་བ་ནི་ཡོད་མེད་དང༌།
རྟག་ཆད་ཀྱི་ལྟ་བའོ། ། དབུས་ཞེས་བྱ་བ་ནི་དེ་ཉིད་སྤངས་པ་དབུ་མའི་ལམ་སྟེ། དེ་དག་རྣམ་པར་འབྱེད་པས་ན་དེ་སྐད་ཅེས་བྱ་ཞིང༌། འདིས་ནི་ཐེག་པ་ཐུན་མོང་བའི་ལམ་གྱི་རིམ་པ་དང༌། ཐེག་པ་ཆེན་པོ་ཐུན་མོང་མ་ཡིན་པའི་ལམ་གྱི་རིམ་པ་དོན་བདུན་གྱི་སྒོ་ནས་བསྟན་པ་སྟེ། དེ་ཡང༌། མཚན་ཉིད་སྒྲིབ་པ་དེ་ཁོ་ན། ། གཉེན་པོ་དག་ནི་བསྒོམ་པ་དང༌། ། དེ་ཡི་གནས་དང་འབྲས་བུ་ཐོབ། ། ཐེག་པ་བླ་ན་མེད་པའོ། །
ཞེས་འབྱུང་བ་ལྟར་ཚིགས་སུ་བཅད་པ་གཞུང་གི་ཚད་ལེའུ་ལྔ་ལ་ཤླཽ་ཀ་བདུན་ཅུ་ཡོད་པའི་ལེའུ་དང་པོས་མཚན་ཉིད་དང༌། གཉིས་པས་སྒྲིབ་པ་དང༌། གསུམ་པས་དེ་ཁོ་ན་ཉིད་དང༌། བཞི་པས་གཉེན་པོ་སྒོམ་པ་དང༌། ལྔ་པས་བླ་ན་མེད་པ་དང་བཅས་པའོ། ། ཆོས་དང་ཆོས་ཉིད་རྣམ་པར་འབྱེད་པ་ནི། ཆོས་ནི་ཀུན་ནས་ཉོན་མོངས་པ་འཁོར་བའི་ཆོས་སོ། ། ཆོས་ཉིད་ནི་མྱ་ངན་ལས་འདས་པའི་ཆོས་ཏེ་དེ་གཉིས་ཀྱི་རྣམ་པར་དབྱེ་བ་རབ་ཏུ་སྟོན་པས་ན་དེ་སྐད་ཅེས་བྱ་སྟེ། ཇི་སྐད་དུ། འདི་དག་ཐམས་ཅད་ནི་གཉིས་ཀྱིས་བསྡུས་ཏེ།
ཆོས་དང་ཆོས་ཉིད་ཀྱིས་སོ། ། ཆོས་ཀྱིས་ཉེ་བར་མཚོན་པ་ནི་འཁོར་བའོ། ། འདི་ཉིད་ཀྱིས་ཉེ་བར་མཚོན་པ་ནི་ཐེག་པ་གསུམ་གྱིས་མྱ་ངན་ལས་འདས་པའོ་ཞེས་འབྱུང་བ་ལྟར་ཚིག་ལྷུག་པར་འདོད་པའོ། ། རྒྱུད་བླ་མ་ནི། གཞུང་འདི་ཉིད་ཀྱི་སྐད་དོད་དུ་ཨུཏྟ་ར་ཞེས་ ༼༣༠༠༽ འབྱུང་བ་མཆོག་དང༌། བླ་མ་དང༌། བྱང་དང༌། ཕྱི་མ་རྣམས་སུ་འཇུག་སྟེ། དེའང་ཐེག་པ་ཆེན་པོའི་རྒྱུད་དམ། རྒྱུན་ཆགས་པའི་ཆོས་རྣམས་ཀྱི་གོང་མར་གྱུར་པས་སམ།
ཡང་ན་ཐེག་པ་ཆེན་པོའི་རྒྱུད་ཕྱི་མའི་དགོངས་པ་འགྲེལ་པས་དེ་སྐད་ཅེས་བྱ་ཞིང༌། འདིས་ནི་སྔར་སྨོས་པའི་མདོ་སྡེ་དེ་རྣམས་ཀྱིས་དོན་རྡོ་རྗེའི་གནས་བདུན་དུ་བསྡུས་ནས་སྟོན་པ་སྟེ། ཇི་སྐད་དུ། སངས་རྒྱས་ཆོས་ཚོགས་ཁམས་དང་བྱང་ཆུབ་དང༌། ། ཡོན་ཏན་སངས་རྒྱས་ཕྲིན་ལས་ཐ་མ་སྟེ། ། བསྟན་བཅོས་ཀུན་གྱི་ལུས་ནི་མདོར་བསྡུ་ན། ། རྡོ་རྗེ་ཡི་ནི་གནས་བདུན་འདི་དག་གོ ། ཞེས་འབྱུང་བ་ལྟར་ཚིགས་སུ་བཅད་པ་རིང་ཐུང་སྣ་ཚོགས་ཡོད་པ་སྐབས་བཞིའི་སྐབས་དང་པོས་དཀོན་མཆོག་གསུམ་དང༌། ཁམས་བདེ་བར་གཤེགས་པའི་སྙིང་པོ་དང༌། སྐབས་གཉིས་པས་འབྲས་བུ་བྱང་ཆུབ་དང༌།
སྐབས་གསུམ་པས་ཡོན་ཏན་དྲུག་ཅུ་རྩ་བཞི་དང༌། སྐབས་བཞི་པས་ཕྲིན་ལས་དང༌། སྐབས་ལྔ་པས་ཇི་སྐད་བསྒྲགས་པའི་གནས་བཞི་པོ་དག་ལ་ལྷག་པར་མོས་པ་རྣམས་ཀྱིས་ལྷག་པར་མོས་པའི་ཕན་ཡོན་བསྟན་པ་དང་བཤད་པ། མཇུག་གི་དོན་བསྟན་བཅོས་བརྩམས་པའི་ཚུལ། བདག་ཉིད་དག་པའི་ཐབས་བསྟན་པ། ཉམས་པའི་རྒྱུ་དང་འབྲས་བུ་བསྟན་པ། བརྩམས་པའི་དགེ་བ་བསྔོ་བ་བསྡུས་པའི་དོན་དང་བཅས་པ་རྣམས་བསྟན་ཏོ། ། དེ་ལྟར་བཤད་པ་དེ་དག་གི་སྟེང་དུ་མངོན་པར་རྟོགས་པའི་རྒྱན་བསྣན་པ་ལ་བྱམས་པའི་ཆོས་ལྔ་ཞེས་བྱའོ། ། དེ་དག་དང་རྗེས་སུ་འབྲངས་པའི་འཕགས་པ་ཐོགས་མེད་ཀྱིས་མཛད་པའི་ཆོས་བདུན་ལས་ས་སྡེ་ལྔ་ནི་རྩ་བ་ལྟ་བུ་ཡིན་ལ། དེ་དག་ལས་སའི་དངོས་གཞིས་ནི་གང་ཟག་གཅིག་འཚང་རྒྱ་བའི་ཆ་རྐྱེན་ཐམས་ཅད་ས་བཅུ་བདུན་དུ་བསྡུས་ནས་སྟོན་པ་སྟེ།
དེ་ཉིད་ལས་འབྱུང་བའི་སྤྱི་སྡོམ་དུ། རྣམ་ཤེས་ལྔ་དང་ལྡན་པའི་ས། ། ཡིད་ཀྱི་ས་དང་གཞན་གསུམ་སྟེ། ། རྟོག་དཔྱོད་བཅས་ལ་སོགས་པ་དང༌། ། ཏིང་འཛིན་བཅས་དང་མ་ཡིན་དང༌། ། སེམས་ཡོད་པ་དང་སེམས་མེད་དང༌། ། ཐོས་དང་བསམ་དང་བསྒོམ་ལྡན་དང༌། ། དེ་བཞིན་ཐེག་པ་གསུམ་ལྡན་དང༌། ། ཕུང་པོར་བཅས་དང་ཕུང་མེད་གཞན། ། ཞེས་གསུངས་པ་ལྟར་བཅུ་བདུན་པོ་དེ་ཡང་རྟེན་དང༌།
༼༣༠༡༽ སྤྱོད་པ་དང༌། འབྲས་བུ་གསུམ་གྱི་དབང་དུ་མཛད་པ་ཡིན་ཏེ། དེ་ཡང་རྟེན་གྱི་རང་བཞིན་གྱི་དབང་དུ་བྱས་ནས་ས་དང་པོ་གཉིས་ཏེ། ཉམས་སུ་ལེན་པའི་རྟེན་དེ་ཡང་རྣམ་པར་ཤེས་པ་ཚོགས་བརྒྱད་ཀྱི་རྒྱུན་ལ་འཇོག་དགོས་པའི་ཕྱིར་རོ། ། ཇི་ལྟར་འཇུག་པའི་དབང་དུ་བྱས་ནས་རྟོག་དཔྱོད་དང་བཅས་པ་ལ་སོགས་པའི་ས་གསུམ་སྟེ། རྟེན་དེ་ཡང་བསམ་གཏན་དང་པོའི་དངོས་གཞི་ཙམ་པོ་མན་ཆད་དུ་རྟོག་པ་དང་བཅས་པ་དང༌།

དཔྱོད་པ་དང་བཅས་པའི་སྒོ་ནས་འཇུག་པ་དང༌། ཁྱད་པར་ཅན་གྱི་དུས་སུ་རྟོག་པ་མེད་ཅིང་དཔྱོད་པ་ཙམ་དང་བཅས་པའི་སྒོ་ནས་འཇུག་པ་དང༌། བསམ་གཏན་གཉིས་པ་མན་ཆད་དུ་རྟོག་པ་མེད་པ་དང༌། དཔྱོད་པ་མེད་པའི་སྒོ་ནས་འཇུག་པའི་ཕྱིར་རོ། ། དེའི་གནས་སྐབས་ཀྱི་དབང་དུ་བྱས་ནས་ཏིང་ངེ་འཛིན་དང་བཅས་པ་ལ་སོགས་པའི་ས་བཞི་སྟེ། རྟེན་དེ་ཉིད་གཟུགས་དང་གཟུགས་མེད་པ་ན་ཏིང་ངེ་འཛིན་དང་བཅས་པ་དང༌། འདོད་པ་ན་ཏིང་ངེ་འཛིན་དང་བཅས་པ་མ་ཡིན་པ་དང༌། སྙོམས་པར་འཇུག་པ་གཉིས་ལ་སོགས་པའི་གནས་སྐབས་ན་སེམས་མེད་པ་དང༌། དེ་ལས་གཞན་དུ་ནི་སེམས་ཡོད་པའི་ཕྱིར་རོ། ། གོ་རིམ་གྱི་དབང་དུ་བྱས་ནས་ཐོས་པ་དང༌། བསམ་པ་དང༌།
བསྒོམ་པའི་ས་གསུམ་སྟེ། དེ་གསུམ་ལ་འཇུག་པ་ན་རིམ་མིན་དུ་ནི་ནམ་ཡང་མ་ཡིན་པའི་ཕྱིར་རོ། ། གང་ཐོབ་པའི་དབང་དུ་བྱས་ནས་གནས་སྐབས་ཀྱི་འབྲས་བུ་ཉན་ཐོས་ལ་སོགས་པའི་ས་གསུམ་སྟེ། ཐོབ་པར་བྱ་བའི་ཐེག་པ་ནི་གསུམ་པོ་དེར་མ་འདུས་པ་མེད་པའི་ཕྱིར་རོ། ། དེ་ལ་འགྲོ་བའམ་འདོང་བའི་དབང་དུ་བྱས་ནས་ས་ལྷག་མ་གཉིས་པོ་སྟེ། དེ་ལྟ་བུའི་རྟེན་དེ་ཡང་མཐར་ཐུག་ཐེག་པ་གསུམ་གྱི་འབྲས་བུ་ཕུང་པོ་ལྷག་བཅས་དང༌། ལྷག་མ་མེད་པའི་མྱ་ངན་ལས་འདས་པ་གཉིས་སུ་འགྲོ་བའི་ཕྱིར་རོ། ། དེ་སྐད་དུ་ཡང༌། སའི་སྟོད་འགྲེལ་དུ། རང་བཞིན་དུ་ནི་ཇི་ལྟར་འཇུག །
དེ་ལ་དེ་ཡི་གནས་སྐབས་དང༌། ། གོ་རིམ་དང་ནི་གང་ཐོབ་དང༌། ། དེ་ལ་དེ་ནི་འགྲོ་བ་ཡིན། ། ཞེས་སོ། ། རྣམ་པར་གཏན་ལ་དབབ་པ་བསྡུ་བས་ནི་སའི་དངོས་གཞིའི་འགྲེལ་པ་ལྟ་བུར་བྱེད་པར་ཡང་གསུངས་ཏེ། དེའི་གནས་སྐབས་ཀྱི་ཚིག་དོན་གཉིས་ཀ་མུ་བཞི་ལ་སོགས་པར་གཏན་ལ་ ༼༣༠༢༽ དབབ་པར་བསྟན་ལ། དེའི་ནང་ནས་ཀྱང་ཀུན་ནས་ཉོན་མོངས་པ་དང༌། རྣམ་པར་བྱང་བའི་ཆོས་ཀྱི་རྣམ་གྲངས་བསྟན་པ་ཡིན་ནོ། ། དེ་ལྟར་བཤད་མ་ཐག་པ་གཉིས་པོ་དེས་ནི་གསུང་རབ་རྣམས་ཀྱི་བརྗོད་པར་བྱ་བའི་དོན་གྱི་ཆ་གཏན་ལ་འབེབས་པར་བྱེད་པ་ཡིན་ནོ། ། གཞི་བསྡུ་བས་ནི་རྗོད་པར་བྱེད་པའི་གཞུང་དེ་དག་སྡེ་སྣོད་གསུམ་དུ་བསྡུ་བའི་ཚུལ་བསྟན་པ་སྟེ།
འདི་ཉིད་ཀྱི་མདོར་བསྟན་པའི་སྐབས་སུ་སྡེ་སྣོད་གསུམ་ག་བསྡུ་བ་འབྱུང་བ་སྨོས་ནས། རྒྱས་པར་བཤད་པ་ན་མདོ་སྡེ་དང༌། འདུལ་བ་གཉིས་ལས་མི་འབྱུང་བ་ནི་ས་སྡེ་ལྔ་ཀ་མ་མོའི་བསྡུ་བ་ཡིན་པས་ལོགས་སུ་མ་བསྟན་པ་ཡིན་ཏེ། ཇི་སྐད་དུ། དེ་ལ་མ་མོ་བསྡུ་བ་ནི། ས་བཅུ་བདུན་དང་བསྡུ་བ་བཞིའོ་ཞེས་འབྱུང་བས་སོ། ། རྣམ་གྲངས་བསྡུ་བ་ནི། ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཀྱི་རྣམ་གྲངས་བྱེ་བྲག་ཏུ་གཏན་ལ་འབེབས་པ་སྟེ། འདི་གཉིས་ཀྱི་གསུང་རབ་རྣམས་ཀྱི་རྗོད་པར་བྱེད་པའི་ཚིག་གི་ཆ་གཏན་ལ་འབེབས་པར་བྱེད་པ་ཡིན་ནོ། ། རྣམ་པར་བཤད་པའི་སྒོ་བསྡུ་བས་ནི་དེ་དག་ཇི་ལྟར་འཆད་པའི་ཚུལ་སྟོན་པ་སྟེ།
དེ་ལྟར་ན་གསུང་རབ་རྣམས་ཀྱི་བརྗོད་བྱ་དང་རྗོད་བྱེད་དང༌། ཇི་ལྟར་བཤད་པའི་ཚུལ་སྟོན་པའི་དབང་གིས་ས་སྡེ་ལྔའོ། ། སྡོམ་རྣམ་པ་གཉིས་ལས་མངོན་པ་ཀུན་ལས་བཏུས་ནི་ཐེག་པ་ཐུན་མོང་བའི་སྡོམ་ཡིན་ཏེ། ཉན་ཐོས་པ་དང་ཐུན་མོང་དུ་ཕྱི་རོལ་གྱི་རྣམ་པར་གཞག་པ་དང༌། རྣལ་འབྱོར་སྤྱོད་པ་དང༌། ཐུན་མོང་དུ་མཚན་ཉིད་རྣམ་པ་གསུམ་དང༌། རྣམ་པར་ཤེས་པ་ཚོགས་བརྒྱད་ལ་སོགས་པའི་རྣམ་པར་གཞག་པ་གསུངས་པའི་ཕྱིར་ཏེ། འདིས་བརྗོད་བྱ་ནི་མཚན་ཉིད་ཀུན་ལས་བཏུས་པ་དང༌། བདེན་པ་རྣམ་པར་ངེས་པ་དང༌། ཆོས་རྣམ་པར་ངེས་པ་དང༌།
ཐོབ་པ་རྣམ་པར་ངེས་པ་དང༌། འབེལ་གཏམ་རྣམ་པར་ངེས་པ་སྟེ་ལྔར་བསྡུས་ནས་སྟོན་པ་ཡིན་ནོ། ། ཐེག་པ་ཆེན་པོ་བསྡུས་པ་ནི། ཐེག་པ་ཆེན་པོ་ཐུན་མོང་མ་ཡིན་པའི་སྡོམ་ཡིན་ཏེ། དེ་ནས་བསྟན་པའི་ཤེས་བྱའི་གནས་ལ་སོགས་པ་དེ་རྣམས་རྣལ་འབྱོར་སྤྱོད་པའི་ལུགས་ཀྱི་གཞི་ལམ་འབྲས་བུའི་རྣམ་པར་གཞག་པ་ཁོ་ན་ཡིན་ཏེ། དེ་ཡང༌། ཤེས་བྱའི་གནས་དང་མཚན་ཉིད་དེར་འཇུག་དང༌། ། དེ་ ༼༣༠༣༽ ཡི་རྒྱུ་འབྲས་དེ་རབ་དབྱེ་བ་དང༌། ། བསླབ་པ་གསུམ་དང་དེ་འབྲས་སྤང་བ་དང༌། ། ཡེ་ཤེས་ཐེག་པ་མཆོག་གྱུར་ཁྱད་པར་འཕགས། །
ཞེས་པའི་དོན་རྣམ་པ་བཅུར་བསྡུས་ནས་སྟོན་པའི་ཕྱིར་རོ། ། དེའི་འོག་ཏུ་དབྱིག་གཉེན་གྱིས་རང་རྒྱུད་དུ་བརྩམས་པའི་བསྟན་བཅོས་ལྔ་དང་གཞན་འགྲེལ་ཊཱི་ཀར་བརྩམས་པ་གསུམ་སྟེ། རབ་ཏུ་བྱེད་པ་སྡེ་བརྒྱད་བརྩམས་པ་ནི། ཆོས་ཐམས་ཅད་སེམས་ཙམ་དུ་སྟོན་པ་སུམ་ཅུ་པའི་རབ་ཏུ་བྱེད་པ་སྟེ། འདིས་ནི་ཆོས་དང་གང་ཟག་གི་འགྲོ་བ་ཐམས་ཅད་གྱུར་པ་གསུམ་དུ་བསྡུས་ནས་བདག་མེད་པ་གཉིས་བསྟན་པའི་ཕྱིར་རོ། ། དེ་རིགས་པས་སྒྲུབ་པ་ཉི་ཤུ་པའི་རབ་ཏུ་བྱེད་པ་སྟེ། སྣང་བ་ཐམས་ཅད་སེམས་ཡིན་པའི་སྒྲུབ་བྱེད་བསྟན་པའི་ཕྱིར་རོ། ། དེ་ལྟར་ཆོས་ཐམས་ཅད་སེམས་ཡིན་ན་ཕུང་པོ་ལྔའི་རྣམ་པར་གཞག་པ་མི་འཐད་པར་འགྱུར་རོ་ཞེ་ན། དེ་འཐད་པར་སྟོན་པ་ཕུང་པོ་ལྔའི་རབ་ཏུ་བྱེད་པའོ། ། དེ་ལྟར་ཡིན་ཡང་བཤད་པ་དང་ཉན་པའི་བྱ་བ་འཐད་པར་སྟོན་པ་རྣམ་པར་བཤད་པའི་རིགས་པའོ། །
སྒོ་གསུམ་གྱི་ལས་འཐད་པར་སྟོན་པ་ལས་སྒྲུབ་པའི་རབ་ཏུ་བྱེད་པ་སྟེ་དེ་ལྟར་ལྔའོ། ། རང་དོན་དུ་ཕ་རོལ་ཏུ་ཕྱིན་པ་དྲུག་དང༌། གཞན་དོན་དུ་བསྡུ་བའི་དངོས་པོ་བཞིའི་སྤྱོད་པ་འཐད་པར་སྟོན་པ། མདོ་སྡེ་རྒྱན་གྱི་འགྲེལ་པ། རྟེན་ཅིང་འབྲེལ་པར་འབྱུང་བ་བཅུ་གཉིས་འཐད་པར་སྟོན་པ་རྟེན་འབྲེལ་གྱི་མདོའི་འགྲེལ་པ། མཚན་ཉིད་གསུམ་འཐད་པར་སྟོན་པ་དབུས་དང་མཐའ་རྣམ་པར་འབྱེད་པའི་འགྲེལ་པ་དང་གསུམ་སྟེ་བརྒྱད་དོ། ། ཁ་ཅིག་སློབ་དཔོན་འདིས་མཛད་པའི་ཆོས་དང་ཆོས་ཉིད་རྣམ་པར་འབྱེད་པའི་འགྲེལ་པ་དང༌། ས་བཅུ་པའི་འགྲེལ་པ་ལ་སོགས་པ་མང་དུ་མཛད་པས་སྡེ་བརྒྱད་ཀྱི་གྲངས་ངེས་མེད་ཅེས་དང༌། གཞན་ཡང་འཕགས་པ་ཐོགས་མེད་ཀྱིས་མཛད་པའི་རྒྱུད་བླ་མའི་འགྲེལ་པ་སོགས་ཀྱང་བགྲང་དུ་རུང་སྟེ། བྱམས་པ་དང་འབྲེལ་པའི་ཆོས་ཉི་ཤུའི་གྲངས་ངེས་མི་རིགས་པར་ཡང་སྨྲ་བ་ཡོད་དོ། །
གཉིས་པ་སྤྱོད་པའི་ཆ་གསལ་བར་བྱེད་པའི་བསྟན་བཅོས་ནི་བྱང་ཆུབ་སེམས་དཔའི་སྡོམ་པ་ཉི་ཤུ་པ་ལ་སོགས་པ་ལྟ་བུའོ། ། གཉིས་པ་སྔགས་ཀྱི་ཐེག་པའི་དགོངས་པ་འགྲེལ་བའི་བསྟན་བཅོས་ལ། རྒྱུད་འགྲེལ་བའི་ཐབས་ ༼༣༠༤༽ ཀྱི་གདམས་ངག་གི་རྣམ་གྲངས་སྤྱིར་བསྟན་པ་དང༌། སྐབས་སུ་བབས་པའི་རྒྱུད་ཀྱི་རྣམ་འགྲེལ་དཔེར་མཚོན་པའོ། ། དང་པོ་ལ་སྤྱིར་རྒྱུད་སྡེ་རིན་པོ་ཆེ་འགྲེལ་བའམ་བཤད་པའི་ཐབས་ཀྱི་གདམས་ངག་བསམ་གྱིས་མི་ཁྱབ་ནའང་ཕལ་ཆེར་རྣམ་པ་དྲུག་ཏུ་འདུ་བར་བཞེད་དོ། ། དེའང་འདི་ལྟ་སྟེ། གདམས་ངག་དྲུག་གིས་བཤད་པ་དང༌། རྒྱུད་གསུམ་གྱིས་བཤད་པ་དང༌། བདག་ཉིད་ཅན་གསུམ་གྱིས་བཤད་པ་དང༌། གནས་པ་བཞིས་བཤད་པ་དང༌།
དག་པ་གསུམ་གྱིས་བཤད་པ་དང༌། གསང་བ་བདུན་གྱིས་བཤད་པའོ། ། དང་པོ་ནི། འགྲེལ་པ་པོས་འགྲེལ་སླ་ཞིང་ཉན་པ་པོ་རྣམས་ཀྱིས་ཀྱང་རྟོགས་པར་སླ་བའི་ཕྱིར་གདམས་ངག་དྲུག་གིས་བཤད་པ་སྟེ། དེའང་གང་བརྗོད་པར་བྱ་བའི་དོན་བཤད་པར་བྱ་བའི་མན་ངག་ནི་སྤྱིའི་དོན་དུ་བཤད་པ་དང༌། སྦས་པའི་དོན་དུ་བཤད་པ་དང༌། མཐར་ཐུག་པའི་དོན་དུ་བཤད་པ་སྟེ་གསུམ་དང༌། དེ་རྗོད་པར་བྱེད་པའི་སྒྲ་ནི་ཡན་ལག་གི་དོན་གྱིས་བཤད་པ་དང༌། ཡི་གེའི་དོན་གྱིས་བཤད་པ་དང༌། མན་ངག་གི་དོན་གྱིས་བཤད་པ་སྟེ་གསུམ་མོ། །
དེ་ལྟར་ཡང་དཔལ་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང༌། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པར། ། རྒྱུད་རྣམས་ངེས་པ་ཁོ་ན་ཡིན། ། ཞེས་སོ། ། དེ་ལ་སྤྱིའི་དོན་ཞེས་བྱ་བ་ནི་གཉིས་ཀའི་ཐུན་མོང་དུ་གྱུར་པ་སྟེ། དེ་ལའང་ཕ་རོལ་ཏུ་ཕྱིན་པའི་ཐེག་པའི་སྤྱི་ནི། དེ་ནས་བཤད་པའི་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་དང༌། ལམ་ལྔ་དང༌།
ས་བཅུ་ལ་སོགས་པ་སྟེ། དེ་དག་ནི་ཕ་རོལ་ཏུ་ཕྱིན་པའི་ལམ་ལ་ཞུགས་པ་རྣམས་ཀྱིས་དེ་དག་དང་མི་མཐུན་པའི་འགྱོད་པ་བསལ་བའི་ཕྱིར་དང༌། གསང་བ་སྔགས་ཀྱི་གཞུང་གིས་བརྗོད་བྱ་ཉིད་དུའང་བསྟན་པའི་ཕྱིར་དེ་སྐད་ཅེས་བྱའོ། ། བསྐྱེད་པའི་རིམ་པ་སྤྱི་ནི་བུམ་པའི་དབང་དང་རྗེས་སུ་འབྲེལ་བ་ཡན་ལག་དང་བཅས་པ་སྟེ། འདི་ནི་མཆོག་གི་དངོས་གྲུབ་སྒྲུབ་པ་དང་ཐུན་མོང་གི་དངོས་གྲུབ་སྒྲུབ་པ་གཉིས་ཀས་སློབ་པའི་ཕྱིར་དེ་སྐད་ཅེས་བྱའོ། ། དེ་ལྟར་ཡང་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། ངོ་མཚར་གྱི་རྡོ་རྗེའི་ཚིག་ཐོས་ནས་སྨོད་པར་བྱེད་པ་དེ་རྣམས་ལ་མི་འགལ་བའི་སྒོ་ནས་བཤད་པ་ནི་སྤྱིའི་དོན་ཏོ་ཞེས་དང༌། སློབ་དཔོན་ ༼༣༠༥༽ ཟླ་བ་གྲགས་པས་ཀྱང༌། མདོ་སོགས་ལ་ནི་རབ་ཞུགས་པའི། ། འགྱོད་པ་ཟློག་པར་བྱེད་པ་དང༌། །
བསྐྱེད་པའི་རིམ་དང་ལྡན་པ་དག ། སྤྱི་ཡི་དོན་ནི་ཡིན་པར་བཤད། ། ཅེས་སོ། ། སྦས་པའི་དོན་ཞེས་བྱ་བ་ནི། བུམ་པའི་དབང་ཐོབ་པ་ཙམ་ལ་མ་གྲགས་ཤིང་མཆོག་དབང་གོང་མ་གསུམ་ཐོབ་པ་ཁོ་ནའི་ཡུལ་དུ་གྱུར་པའི་ཕྱིར་དེ་སྐད་ཅེས་བྱ་སྟེ། དེ་ལའང་ཐབས་ཀྱི་ཁྱད་པར་ལ་ལྟོས་ནས་རང་བྱིན་གྱིས་བརླབས་པའི་སྦས་པ་ཞེས་བྱ་བ་དང༌། དཀྱིལ་འཁོར་འཁོར་ལོའི་སྦས་པ་ཞེས་བྱ་བ་གཉིས་ཏེ། ཀྱེ་རྡོ་རྗེ་ལས། དཀྱིལ་འཁོར་འཁོར་ལོའི་ཐབས་དང་ནི། ། རང་བྱིན་བརླབས་པའི་རིམ་པས་ཀྱང༌། །
ཀུན་རྫོབ་དོན་དམ་ཚུལ་ཅན་གྱིས། ། བྱང་ཆུབ་སེམས་ནི་རབ་ཏུ་བསྐྱེད། ། ཅེས་སོ། ། མཐར་ཐུག་པའི་དོན་ཞེས་བྱ་བ་ནི་ལམ་གང་ཡིན་པ་དེས་མངོན་པར་བསྒྲུབས་པའི་འབྲས་བུར་གྱུར་པ་སྟེ། དེ་ལའང་སྤྱིའི་མཐར་ཐུག་པ་ནི་ཐུན་མོང་བའི་འབྲས་བུ་ཀུན་དུ་འོད་ཀྱི་ས་དང༌། སྦས་པའི་མཐར་ཐུག་པ་ནི་གསང་སྔགས་བླ་ན་མེད་པའི་འབྲས་བུ་རྡོ་རྗེ་འཛིན་པའི་ས་ཉིད་དེ། འདི་ནས་བཤད་པའི་སྐུ་དང་ཡེ་ཤེས་དང་ཤེས་བྱ་ཐམས་ཅད་རང་སྣང་དུ་མཁྱེན་པའི་ཚུལ་ལ་སོགས་པ་ཕ་རོལ་ཏུ་ཕྱིན་པའི་གཞུང་ནས་མ་བཤད་པའི་ཁྱད་པར་མང་དུ་འབྱུང་བའི་ཕྱིར་མཐར་ཐུག་པ་མཚན་ཉིད་པ་ནི་འདི་ཡིན་གྱི། སྔ་མ་ནི་མཐར་ཐུག་པ་དངོས་ཉིད་མ་ཡིན་ནའང་དེ་དང་ཉེ་བའི་ཕྱིར་དེ་སྐད་དུ་བཏགས་པ་སྟེ། དཔེར་ན་མངོན་པར་རྟོགས་པའི་རྒྱན་ལས། ས་དགུ་འདས་ནས་ཡེ་ཤེས་ནི། །
གང་གིས་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་ས་བཅུ་པ་ཉིད་ལ་སངས་རྒྱས་ཀྱི་སར་བཏགས་པ་ལྟ་བུའོ། ། དེ་དག་རྗོད་པར་བྱེད་པའི་སྒྲ་ཡན་ལག་གི་དོན་གྱིས་བཤད་པ་ནི། གཞུང་གིས་དངོས་སུ་བསྟན་པའི་མིང་དང་ཚིག་གི་རྗེས་སུ་འབྲང་ནས། འཇིག་རྟེན་ན་གྲགས་པའི་མིང་དང༌། བསྟན་བཅོས་ལས་གྲགས་པའི་མིང་དང༌། དེ་དག་འཇུག་པའི་རྒྱུ་མཚན་ངེས་པའི་ཚིག་ཡོད་པ་དང་མེད་པ་སྐབས་དང་བསྟུན་པའི་བཤད་པ་རྣམས་དང༌། དེ་ཉིད་འདུས་པར་གྱུར་པའི་ཚིག་གིས་གཞུང་གི་དོན་རྟོགས་པར་དཀའ་བའི་གནས་རྣམས་སུ་ཚིག་གི་འབྱེད་སྡུད་དང་བྱ་བ་དང་བྱེད་ ༼༣༠༦༽ པ་དང་ལས་ཀྱི་ཚིག་ལ་སོགས་པས་རྣམ་པར་ཕྱེ་ནས་སེང་གེའི་ལྟ་སྟངས་དང༌།
སྦལ་པའི་འཕར་བ་དང༌། རུས་སྦལ་གྱི་བཞི་འགྲོས་དང༌། སྟག་མོའི་མཆོང་སྟབས་ཞེས་བྱ་བ་སྟེ་རྣམ་པ་བཞིའི་སྒོ་ནས་གཞུང་གི་ཚིག་དོན་གཏན་ལ་ཕེབས་པར་འཆད་པའམ། ཡང་ན། དགོས་པ་བསྡུས་པའི་དོན་བཅས་དང༌། ། ཚིག་དོན་བཅས་དང་མཚམས་སྦྱོར་བཅས། ། བརྒལ་ལན་བཅས་ཏེ་བསྙད་པར་བྱ། ། ཞེས་བྱ་བ་ལྟ་བུའི་ཚུལ་གྱིས་རྣམ་པར་འགྲེལ་བའོ། ། ཡི་གེའི་དོན་གྱིས་བཤད་པ་ནི། གཞུང་ཚིག་གིས་རྒྱུ་མཚན་དངོས་སུ་མི་རྙེད་ཀྱང་ཡི་གེ་སོ་སོར་བྱས་པས་དོན་རྟོགས་པར་འགྱུར་བ་དག་ལ་ནི་ཡི་གེའི་སྒྲ་ལས་དྲངས་ཏེ་བཤད་པ་དང༌།
ཡི་གེ་ཁ་ཕྲལ་ཏེ་བཤད་པ་དང༌། ཡི་གེ་དབྱིབས་མཐུན་པར་བཤད་པའི་སྒོ་ནས་རྣམ་པར་འགྲེལ་བའོ། ། བསྡུས་པའི་དོན་གྱིས་མན་ངག་གིས་བཤད་པ་ནི། ཡན་ལག་དང་ཡི་གེ་གཉིས་ཀས་བཤད་དུ་མི་བཏུབ་པ་དེ་བཞིན་གཤེགས་པ་རྣམས་ཀྱིས་མཛད་པའི་བརྡར་གྱུར་པ་མཐའ་དག་བསྡུས་པའི་དོན་གྱིས་རྣམ་པར་བཤད་པས་རྟོགས་པར་འགྱུར་བ་གང་ཡིན་པ་སྟེ། སློབ་དཔོན་ཟླ་བ་གྲགས་པས། ཀོ་ཊ་ཀྵ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལ་མེད་ཅིང༌། ། དེ་བཞིན་གཤེགས་པའི་བརྡར་གྱུར་པ། ། འདི་ནི་ཇི་བཞིན་མིན་པར་བརྗོད། ། ཅེས་པ་ལྟ་བུའོ། །
དེ་ལྟ་བུའི་བཤད་པར་བྱ་བ་མཐར་ཐུག་པ་དག་གཅིག་ཏུ་བྱས་པའི་ཚེ་ལྔའམ་སོ་སོར་བྱས་པའི་ཚེ་དྲུག་ཏུ་འགྱུར་བ་ལ། འཆད་པར་བྱེད་པ་གསུམ་གྱིས་འཆད་པའི་ཚེ་ན་མན་ངག་བཅོ་ལྔའམ་བཅོ་བརྒྱད་གང་ཡང་རུང་བ་རེ་འབྱུང་བ་ཡིན་ནོ། ། གཞན་ཡང་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། མཐའ་དྲུག་གི་བཤད་པ་ཞེས་གསུངས་པའི་ལུགས་ཀྱི་གདམས་ངག་ནི་འདི་ཉིད་དེ། བརྗོད་བྱ་སྤྱིའི་དོན་གཉིས་སུ་ཡན་ལག་གི་དོན་གྱིས་བཤད་པ་ན་སྒྲ་ཇི་བཞིན་པའི་བཤད་པར་འགྱུར་རོ། ། སྦས་པའི་དོན་དུ་ཡན་ལག་གི་དོན་གྱིས་བཤད་པ་ན། ངེས་པའི་དོན་གྱི་བཤད་པར་འགྱུར་རོ། ། མཐར་ཐུག་པའི་དོན་དུ་ཡན་ལག་གི་དོན་གྱིས་བཤད་པ་ན་དགོངས་པ་ཅན་མ་ཡིན་པའི་བཤད་པར་འགྱུར་རོ། ། སྤྱིའི་དོན་གཉིས་སུ་ཡི་གེ་དང་མན་ངག་གིས་བཤད་པ་ན་སྒྲ་ཇི་བཞིན་མ་ཡིན་པའི་བཤད་པར་འགྱུར་རོ། ། སྦས་པའི་དོན་དུ་དེ་གཉིས་ཀྱིས་བཤད་ན་དྲང་བའི་དོན་གྱི་བཤད་པར་འགྱུར་རོ། །
མཐར་ཐུག་པའི་དོན་དུ་དེ་གཉིས་ཀྱིས་བཤད་ན་དགོངས་པ་ཅན་གྱི་བཤད་པར་ ༼༣༠༧༽ འགྱུར་ཏེ་དེ་ལྟར་མཐའ་དྲུག་གོ ། ཡང་ཡི་གེའི་དོན་དང༌། སྤྱིའི་དོན་དང༌། སྦས་པའི་དོན་དང༌། མཐར་ཐུག་པའི་དོན་ཏེ་བཞི་པོ་ལ་ཚུལ་བཞི་ཞེས་པའི་ཐ་སྙད་འབྱུང་སྟེ་བཤད་པའི་ཚུལ་འདི་དག་ཀྱང་གདམས་ངག་དྲུག་གི་ནང་དུ་འདུ་བར་འགྱུར་རོ། ། དེ་ལྟ་བུའི་བཤད་ཐབས་དེ་དག་གིས་རྒྱུད་འགྲེལ་བའི་ཚུལ་ཡང༌། གཞུང་གི་ཚིག་དོན་ལ་སྐབས་ཁ་ཅིག་ཏུ་ནི་སྤྱིའི་དོན་དང༌། ཁ་ཅིག་ཏུ་ནི་སྦས་པའི་དོན་དང༌། ཁ་ཅིག་ཏུ་ནི་མཐར་ཐུག་པའི་དོན་དུ་སྟེ་གང་རྗོད་པར་བྱེད་པའི་སྒྲ་ནི་ཡན་ལག་གི་དོན་གཙོ་ཆེ་ཞིང་གཞན་གཉིས་ཀྱང་སྐབས་ཀྱི་སྟོབས་ཀྱིས་ཅུང་ཟད་རེ་འཇུག་པ་དང་བཅས་ཏེ་བཤད་པ་ནི་ཡན་ལག་གི་དོན་གྱི་བཤད་པའམ། ཡི་གེའི་དོན་གྱི་བཤད་པའམ།
གཞུང་ཐད་སོའི་བཤད་པའམ། ཡོངས་སུ་གྲགས་པའི་བཤད་པ་ཞེས་བྱའོ། ། ཁྱད་པར་གཞུང་གི་ཚིག་འགའ་ཞིག་ཏུ། གང་ཟག་ཕ་རོལ་ཏུ་ཕྱིན་པ་དང་མཐུན་པ་ལ་དགའ་བ་དང༌། བསྐྱེད་པའི་རིམ་པ་ལ་དགའ་བ་རྣམས་ལ་སྤྱི་ལྟར་ཡང་བཤད་དོ། ། ཟབ་མོ་ལ་མོས་པ་རང་གི་ལུས་ལ་དགའ་བ་དང་ཆགས་ཅན་ཕྱག་རྒྱའི་རྣལ་འབྱོར་ལ་དགའ་བ་རྣམས་ལ་ཙཎྜ་ལཱི་དང་དཀྱིལ་འཁོར་འཁོར་ལོ་ལྟར་ཡང་བཤད་དོ། ། རྟོགས་པ་དང་ལྡན་པ་སྤྱི་བློས་མོས་པ་ཡུལ་དུ་བྱ་བའི་ཕྱིར་དང་རྟོགས་པ་དང་ལྡན་པ་ཡེ་ཤེས་དཔེའི་ཚུལ་གྱིས་རྟོགས་པར་བྱ་བའི་ཕྱིར་མཐར་ཐུག་པའི་དོན་དུ་བཤད་པ་སྟེ་དེ་དག་ནི་རྒྱུད་དོན་ཡིད་བཞིན་གྱི་ནོར་བུ་ལྟ་བུའི་བཤད་པ་ཞེས་བྱ་བ་སྟེ། འདི་ནི་འཇིགས་བྲལ་རྣལ་འབྱོར་གྱི་དབང་ཕྱུག་ཆེན་པོ་བརྒྱུད་པ་དང་བཅས་པ་རྣམས་ཀྱི་བཤད་སྲོལ་ཐུན་མོང་མ་ཡིན་པར་འདོད་དོ། ། གཉིས་པ་ནི། སེམས་ཀྱི་རྒྱུད་རྒྱུན་ཆགས་པ་ཞིག་གཏན་ལ་དབབ་པ་ལ་དགོངས་ནས་རྒྱུད་གསུམ་གྱིས་བཤད་པ་སྟེ།
གསང་བ་འདུས་པ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུན་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང༌། ། མི་འཕྲོགས་པ་ཡིས་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཞེས་བྱ་བ་ཡིན། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་པ་ལྟར་ཏེ།
དེའང་རྒྱུའི་རྒྱུད་ནི་སེམས་ཅན་ཐམས་ཅད་ཀྱི་ཆོས་ཉིད་རང་བཞིན་གྱིས་རྣམ་པར་དག་པ་དང་ཆོས་ཅན་ཕུང་པོ་དང་ཁམས་དང་སྐྱེ་མཆེད་ཀྱི་ཆོས་སམ་ལུས་དང་ངག་དང་ཡིད་ཀྱི་ཆོས་ཇི་ལྟར་གནས་པ་རྣམས་སོ། ། ཐབས་ཀྱི་རྒྱུད་ནི་ ༼༣༠༨༽ སྨིན་པར་བྱེད་པའི་དབང་དང་གྲོལ་བར་བྱེད་པའི་ལམ་འཁོར་དང་བཅས་པ་རྣམས་སོ། ། འབྲས་བུའི་རྒྱུད་ནི་ཐབས་དེ་ལ་གོམས་པར་བྱས་པས་མཆོག་དང་ཐུན་མོང་གི་དངོས་གྲུབ་གྲུབ་པར་གྱུར་པ་གང་ཡིན་པ་སྟེ། གཞི་དང་ལམ་དང་འབྲས་བུའི་རྒྱུད་ཀྱི་མངོན་པར་རྟོགས་པ་གསུམ་དུ་རྒྱུད་ཀྱི་ཚིག་དོན་མ་ལུས་པ་བསྡུས་ནས་གང་ཟག་གཅིག་འཚང་རྒྱ་བའི་ཉམས་ལེན་དུ་སྦྱར་བའི་བཤད་པ་སྟེ། ཚུལ་འདིས་ཀྱང་རྒྱུད་གསུམ་པོ་གནས་སྐབས་གང་དང་གང་དུ་བབ་པར་དེ་དང་དེར་འགྲེལ་བ་དང༌། ཚིག་འགའ་ཞིག་ཏུ་རྒྱུད་གསུམ་དང་ལྡན་པར་འགྲེལ་པ་གཉིས་ཀ་འབྱུང་བ་ཡིན་ནོ། ། གསུམ་པ་ནི། དབང་ལམ་དུ་བྱ་བའི་ཕྱིར་བདག་ཉིད་ཅན་གསུམ་གྱིས་བཤད་པ་སྟེ། ནམ་མཁའ་དང་མཉམ་པའི་རྒྱུད་ལས། སྔགས་དང་དབྱིབས་དང་ཆོས་བདག་ཉིད། །
སྦྱོར་བ་རྣམ་པ་གསུམ་གྱིས་ནི། ། སྲིད་པའི་ཉེས་པས་མི་གོས་ཤིང༌། ། རྒྱུད་ཀྱི་དོན་ལ་འཇུག་པར་བྱ། ། ཞེས་གསུངས་པའི་དོན་ནི་ལུས་དང་ངག་དང་སེམས་དང་རླུང་སྟེ་རྒྱུ་རྣམ་པ་བཞི་ཡོད་པ་དང༌། དེ་བཞིན་དུ་དབང་བཞི་དང་ལམ་བཞི་དང་འབྲས་བུ་བཞི་ཡོད་པས་རིམ་པ་ལྟར་དབྱིབས་ཀྱི་བདག་ཉིད་དང༌། སྔགས་ཀྱི་བདག་ཉིད་དང༌། དབང་ཆོས་ཀྱི་བདག་ཉིད་དང༌། མཐར་ཐུག་ཆོས་ཀྱི་བདག་ཉིད་དེ་རྣམ་པ་བཞིར་འགྱུར་ནའང་དབང་ཆོས་དང་མཐར་ཐུག་ཆོས་གཉིས་གཅིག་ཏུ་བྱས་པའི་བདག་ཉིད་ཅན་གསུམ་སྟེ། དེ་དག་གིས་རྒྱུད་འགྲེལ་པ་ལའང་བདག་ཉིད་ཅན་གསུམ་གང་དུ་བབ་པའི་སྐབས་སོ་སོར་བཤད་པ་དང༌། སྔགས་དང་དབྱིབས་དང་ཆོས་གསུམ་ཚང་བའི་ཚིག་རེ་རེ་ལའང་རྒྱུ་དང་དབང་དང་ལམ་དང་འབྲས་བུར་སྦྱར་ཏེ་བཤད་པས་བཤད་པའི་ཐབས་བཅུ་གཉིས་སམ་ཆོས་གཉིས་སོ་སོར་བྱས་པ་ན།
བཅུ་དྲུག་ཏུ་བཤད་པར་ཡང་འགྱུར་རོ། ། བཞི་པ་ནི། འབྲས་བུ་སྐུ་བཞི་ལམ་དུ་བྱ་བའི་ཕྱིར་གནས་པ་བཞིས་བཤད་པ་སྟེ། དཔལ་ནམ་མཁའ་དང་མཉམ་པ་ལས། གོང་བུ་ཆུ་དང་གཟུགས་སུ་བཅས། ། དེ་བཞིན་གཟུགས་ལས་འདས་པ་དང༌། ། གནས་པ་རྣམ་པ་བཞི་རུ་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པ་ལྟར་ལོངས་སྤྱོད་རྫོགས་པའི་སྐུ་ནི་གོང་བུར་གནས་པ་དང༌། ཆོས་ཀྱི་སྐུ་ནི་ཆུར་གནས་པ་དང༌།
སྤྲུལ་པའི་སྐུ་ནི་གཟུགས་སུ་གནས་པ་དང༌། ངོ་བོ་ཉིད་ཀྱི་སྐུ་ནི་གཟུགས་ལས་འདས་པར་གནས་པ་སྟེ། འབྲས་བུ་གནས་པ་བཞི་ཡིན་པ་ལྟར་སྦྱང་གཞི་ལའང་མངལ་སྐྱེས་ཀྱི་འགྲོ་བའི་དབང་དུ་བྱས་ན་ཉིང་མཚམས་སྦྱོར་བ་དང༌། ༼༣༠༩༽ མངལ་གྱི་གནས་སྐབས་ལྔ་དང༌། འཚོ་བའི་གནས་སྐབས་དང༌། འཆི་བའི་གནས་སྐབས་ཏེ་གནས་པ་བཞི་དང༌། དེ་བཞིན་དུ་གསང་དབང་དང་རང་བྱིན་གྱིས་བརླབས་པ་ལ་སོགས་པའི་སྨིན་པར་བྱེད་པ་དང་གྲོལ་བར་བྱེད་པ་དག་ལའང་གནས་པ་བཞི་སྟེ། ལམ་བཞི་པོའི་ནང་གསེས་ཀུན་དུ་ཡང་གནས་པ་བཞི་བཞི་ཡིན་ནོ། ། འདི་དག་གིས་རྒྱུད་འགྲེལ་བ་ལའང་གནས་པ་བཞིའི་སྒོ་ནས་གཞུང་ཚིག་སོ་སོའི་སྐབས་སུ་བཤད་པ་ལས། ཚིག་རེ་ལ་གནས་པ་བཞི་བཞི་སྦྱར་བ་མེད་ཀྱང་རྒྱུ་དང་ལམ་དང་འབྲས་བུའི་གནས་པ་གསུམ་གཞུང་ཚིག་གཅིག་ལ་སྦྱར་དུ་མི་རུང་བ་མེད་པའི་ཕྱིར་རོ། །
ལྔ་པ་ནི། སྤང་བྱ་མི་མཐུན་པའི་ཕྱོགས་སྤང་བའི་ཕྱིར་དག་པ་གསུམ་གྱིས་བཤད་པ་སྟེ། ཀྱེ་རྡོ་རྗེ་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱིས་ནི་བརྗོད་པར་བྱ། ། རང་རིག་བདག་ཉིད་དག་པ་ཉིད། ། དག་པ་གཞན་གྱི་རྣམ་གྲོལ་ཡིན། ། ཞེས་པ་སྟེ།
རྒྱུའི་རྒྱུད་ངོ་བོ་ཉིད་ཀྱི་དག་པ་གསུམ་དང༌། ཐབས་ཀྱི་རྒྱུད་དྲི་མ་སྦྱོང་བྱེད་ཀྱི་དག་པ་གསུམ་དང༌། འབྲས་བུའི་རྒྱུད་དྲི་མ་དང་བྲལ་བའི་དག་པ་གསུམ་སྟེ། འདི་དག་གིས་རྒྱུད་འགྲེལ་བའི་ཚུལ་ཡང་རྒྱུད་གསུམ་སོ་སོའི་ཐད་སོར་བཤད་པ་ལས་ཚིག་རེ་ལ་དག་པ་གསུམ་ག་སྦྱར་དུ་མི་བཏུབ་ནའང་ཚིག་རེ་ལ་རྒྱུད་གསུམ་ཚང་བ་ཉིད་དུ་བཤད་པར་བྱ་བ་ཡིན་ནོ། ། དྲུག་པ་ནི། སྣོད་དང་མི་ལྡན་པ་ལ་གབ་ཅིང་གསང་བའི་དོན་དུ་གསང་བ་བདུན་གྱིས་བཤད་པ་ནི། དཔལ་ཡང་དག་པར་སྦྱོར་བའི་རྒྱུད་ལས། གསང་བ་ནི་མི་གསལ་བའོ། ། གསང་བ་ནི་དེ་ཁོ་ན་ཉིད་མདོར་བསྟན་པའོ། ། གསང་བ་ནི་ས་བོན་ལྔའོ། །
གསང་བ་ནི་དམ་པའི་དངོས་པོ་སྦས་པའོ། ། གསང་བ་ནི་གསང་བའི་པདྨའོ། ། གསང་བ་ནི་ལྟེ་བའི་དགའ་བའོ། ། གསང་བ་ནི་ཐམས་ཅད་དུ་འགྲོ་བ་བསྡུས་པའོ། ། གསང་བ་ནི་བདེ་བ་མཐའ་ཡས་པ་སྟེ་རྒྱུད་ཀྱི་གཞུང་གི་བཤད་པའོ་ཞེས་གསུངས་སོ། ། དེའང་འདིར་གསང་བ་བརྒྱད་དུ་གསུངས་ཀྱང༌། རྒྱུད་དེ་ཉིད་ལས། གསང་བའི་སྒྲ་ནི་བདུན་པ་སྟེ། བརྒྱད་པ་ནི་བརྗོད་དུ་མེད་པའི་མཚན་ཉིད་དོ་ཞེས་གསུངས་པས། ཐོག་མ་དང་ཐ་མའི་གསང་བ་གཉིས་རྟོགས་བྱ་དང་རྟོགས་པ་གཉིས་གནས་ལུགས་ལ་ངོ་བོ་དབྱེར་མེད་པའི་ ༼༣༡༠༽ ཕྱིར་གསང་བ་བདུན་དུ་ངེས་པ་སྟེ།
དེ་དག་ཀྱང་རིམ་པ་ལྟར་སྨིན་པར་བྱེད་པ་དང༌། བསྐྱེད་པའི་རིམ་པ་དང༌། རྟོགས་པའི་ལྟ་བ་དང༌། ཕོ་ཉ་དང༌། རང་བྱིན་གྱིས་བརླབས་པ་དང༌། ལམ་གྱི་ཡན་ལག་རྣམས་བསྟན་ཏེ། འདི་དག་གིས་རྒྱུད་འགྲེལ་བའི་ཚུལ་ཡང་གཞུང་ཐམས་ཅད་གནས་སྐབས་གང་དང་གང་དུ་འབྲེལ་བར་ཐད་སོར་བཤད་པ་ཁོ་ན་ལས་མི་འབྱུང་བ་ཡིན་ནོ། ། དེ་ལྟ་བུའི་བཤད་པའི་ཐབས་འདི་དག་དང༌། སློབ་དཔོན་མི་ཐུབ་ཟླ་བའི་རྒྱུད་དོན་ཡན་ལག་ལྔའི་བཤད་པ་ཞེས་བྱ་བ་དང༌། གསང་བ་འདུས་པའི་བསྙེན་སྒྲུབ་ཡན་ལག་ཏུ་བཅས་པ་དང༌།
བདེ་མཆོག་ཉུང་ངུའི་གསང་བ་རྣམ་པ་གསུམ་རྣམས་ཕལ་ཆེར་མཚུངས་པར་བཤད་དོ། ། གཞན་ཡང་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས་རྒྱན་བདུན་ཞེས་བཤད་པའི་ནང་གསེས་ཀྱི་མཐའ་དྲུག་དང་ཚུལ་བཞི་ཞེས་པའི་བཤད་པའི་སྲོལ་རྣམས་ཀྱང་གདམས་ངག་འདི་དག་ཏུ་དོན་གྱིས་མ་འདུས་པ་མེད་པར་གསུངས་སོ། ། དེ་དག་གིས་ནི་རྒྱུད་སྡེ་རིན་པོ་ཆེ་སྤྱིར་འགྲེལ་བའི་ཚུལ་གྱི་རྣམ་པར་གཞག་པ་ཅུང་ཟད་ཅིག་བསྟན་པ་ཡིན་ལ། བྱེ་བྲག་ཏུ་ནང་གསེས་ཀྱི་རྒྱུད་སྡེ་རིན་པོ་ཆེ་རེ་རེ་ལའང་ཐབས་ཀྱི་རྒྱུད་དང༌། ཤེས་རབ་ཀྱི་རྒྱུད་དང༌། གཉིས་སུ་མེད་པའི་རྒྱུད་དང༌། དེ་བཞིན་དུ་བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་ལ་སོགས་པ་རྒྱུད་སྡེ་ཐ་དད་པའི་རྗེས་སུ་འབྲངས་ནས་རྣམ་པར་འགྲེལ་པའི་ཚུལ་ཐ་དད་པ་ཤིན་ཏུ་མང་བར་འབྱུང་སྟེ། དེ་དག་ནི་འདིར་བཤད་ཀྱིས་ལྡང་བ་མེད་པའི་ཕྱིར།
རྒྱུད་ཀྱི་རྣམ་འགྲེལ་སོ་སོའི་སྟེང་དུ་ལེགས་པར་བརྟགས་པས་ཤེས་པར་འགྱུར་རོ། ། གཉིས་པ་སྐབས་སུ་བབ་པའི་རྒྱུད་ཀྱི་རྣམ་འགྲེལ་དཔེར་མཚོན་པ་ནི། དེ་ལྟར་ཇི་སྐད་བཤད་པའི་རྒྱུད་དོན་འགྲེལ་པར་བྱེད་པའི་མན་ངག་དེ་དག་ཅི་རིགས་པ་ལ་བརྟེན་ནས་ཟབ་པ་དང་རྒྱ་ཆེ་བའི་རྒྱུད་དོན་རྣམ་པར་བཀྲལ་བའི་བསྟན་བཅོས་རྣལ་འབྱོར་བླ་ན་མེད་པའི་སྐོར་ལ། གཉིས་སུ་མེད་པའི་རྒྱུད་ཀྱི་རྒྱལ་པོ་ཀྱེ་རྡོ་རྗེ་རྩ་བའི་རྒྱུད་དང༌། བཤད་པའི་རྒྱུད་ཀྱི་འགྲེལ་པ་བྱང་ཆུབ་སེམས་དཔའ་ཕྱག་ན་རྡོ་རྗེས་མཛད་པ་དང༌། དཀའ་འགྲེལ་པདྨ་ཅན་དང༌། ཀཽ་མུ་ཏི་ལ་སོགས་པ་དང༌། རྡོ་རྗེ་གུར་ ༼༣༡༡༽ ཀྱི་དཀའ་འགྲེལ་དང༌། སཾ་པུ་ཊའི་འགྲེལ་པ་མན་ངག་གི་སྙེ་མ་ལ་སོགས་པ་དང༌། དུས་ཀྱི་འཁོར་ལོའི་འགྲེལ་པ་དྲི་མ་མེད་པའི་འོད་ལ་སོགས་པ་ལྟ་བུའོ། །
ཤེས་རབ་ཀྱི་རྒྱུད་ལ་བདེ་མཆོག་རྩ་བའི་རྒྱུད་ཀྱི་སྟོད་འགྲེལ་བྱང་ཆུབ་སེམས་དཔའ་ཕྱག་ན་རྡོ་རྗེས་མཛད་པ་དང༌། དཀའ་འགྲེལ་རིན་པོ་ཆེའི་ཚོགས་དང༌། དཔའ་བོ་ཡིད་འོང་དང༌། མཁའ་འགྲོ་རྒྱ་མཚོའི་རྒྱུད་འགྲེལ་ལ་སོགས་པ་ལྟ་བུའོ། ། ཐབས་ཀྱི་རྒྱུད་ལ་གསང་བ་འདུས་པ་འཕགས་པའི་སྐོར་ལ་རྒྱུད་འགྲེལ་སྒྲོན་མ་གསལ་བ་དང༌། སྦྱོར་བ་ཡན་ལག་དྲུག་པའི་འགྲེལ་པ་ལ་སོགས་པ་དང༌། ཡེ་ཤེས་ཞབས་ཀྱི་སྐོར་ལ་རྒྱུད་འགྲེལ་སློབ་མ་ལ་ཕན་པ་ལ་སོགས་པ་ལྟ་བུ་སྟེ། དེ་དག་སྤྱིའི་དགོངས་འགྲེལ་དུ་གྱུར་པ་སྒྲུབ་པའི་ཐབས་དང་དཀྱིལ་འཁོར་གྱི་ཆོ་ག་ཡན་ལག་དང་བཅས་པ་རྣམས་ལྟ་བུའོ། ། རྒྱུད་སྡེ་འོག་མའི་སྐོར་ལ་རྣལ་འབྱོར་གྱི་རྒྱུད་ལ་དེ་ཁོ་ན་ཉིད་བསྡུས་པའི་རྒྱ་ཆེར་བཤད་པ་ལ་སོགས་པ་དང༌། སྤྱོད་པའི་རྒྱུད་ལ་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ཀྱི་འགྲེལ་པ་ལ་སོགས་པ་དང༌།
བྱ་བའི་རྒྱུད་ལ་བསམ་གཏན་ཕྱི་མའི་རྒྱུད་ཀྱི་འགྲེལ་པ་ལ་སོགས་པ་རྒྱུད་སོ་སོ་དང་སྤྱིའི་འགྲེལ་པ་སྒྲུབ་པའི་ཐབས་དང་དཀྱིལ་འཁོར་གྱི་ཆོ་ག་ཡན་ལག་དང་བཅས་པ་རྣམས་ལྟ་བུའོ། ། དེ་དག་གིས་ནི་བཀའ་ལུང་གི་དགོངས་པ་རྣམ་པར་འགྲེལ་བའི་རྣམ་པར་གཞག་པ་ལ་སོགས་པ་མདོ་ཙམ་རེ་ཞིག་བརྗོད་ཟིན་ཏོ། ། འདིར་སྨྲས་པ། སྲིད་ ་་་་་ཤླཽ་ཀ་དགུ་པོ་ཟུང་ལྡན་གྱི་རྒྱན་གྱི་བྱེ་བྲག་ལས་འབྱུང་བ། ཞིར་བཀྲ་ཤིས་སྒྲུབ་པ་ཆོས་ཀྱི་དབྱངས། ། དབྱངཾས་མཆོག་དཀྱིལ་འཁོར་རྫོགས་པའི་གདངས་ཉིད་དུཾ། ། དུཾ་མའི་མོས་པར་ཐ་དད་སྟོན་པའི་མཆོཾག ། མཆཾོག་གི་ཡོན་ཏན་མཐར་ཕྱིན་ཤཱཀྱའི་གཙོ། ། གཙོཾ་བོ་འཇིག་རྟེན་གཙོཾ་བོས་ཕྱག་བྱས་པའི། ། གསུཾང་རབ་གཉིས་མེད་གསུངཾ་དང་དགོངས་གཅིག་ཏུ། །
ཇིཾ་བཞིན་སྒྲ་དང་ཇིཾ་བཞིན་མིན་པ་སོགས། ། ལེགཾས་པར་མཁྱེན་དོན་ལེགཾས་འདོམས་རྒྱལ་བའི་སྲས། ། བདེན་མཐོང་རང་སྟོབས་ཤིང་རྟའི་སྲོལ་ཕྱེའམ། ། གཞན་གྱི་གཞུང་དོན་ལ་བརྟེན་འགྲེལ་ཡང་རུང༌། ། ཐམས་ཅད་ཤེས་བྱའི་གནས་ཀུན་འཆད་པ་ལ། ། ཐམས་ ༼༣༡༢༽ ཅཾད་མཁྱེན་པ་ཉིད་དང་མཚུངས་པར་སྨྲཾ། ། སྨྲཾ་མཆོག་སྨྲཾ་བའི་ཉི་མ་གང་དག་གིས། ། ལེགཾས་བཤད་ལེགཾས་པར་གདམས་པའི་སྣང་བ་ཆེ། ། འཇིཾག་རྟེན་འཇིཾག་རྟེན་འདས་པའི་ངོ་མཚར་འཕྲུལ། ། ཇིཾ་སྙེད་ཇིཾ་བཞིན་སྟོན་པ་འདི་རྨད་བྱུང༌། །
ཕྱོགས་བྲལ་བདེ་གཤེཾགས་གཤེཾགས་པའི་ལམ་པོ་ཆེ། ། རྣམ་གཉིས་དངོས་གྲུབཾ་གྲུབཾ་པའི་ཐུགས་ཀྱི་བཅུད། ། ལྔ་རིག་མཁས་དབཾང་དབཾང་པོས་བཤད་བྱ་བ། ། ལེགས་པའི་ལམ་འགྲོཾ་འགྲོཾ་བའི་མིག་འདི་ཡིན། ། བརྒྱ་ལམ་སྐྱེ་བའི་ཕྲེང་བར་མཇལ་དཀཾའ་དཀཾའ། ། མཇལ་བ་སྙིང་པོ་ཀུན་གྱིས་རབ་ལྕིཾ་ལྕིཾ། ། མཆོག་ཏུ་རྣམ་གྲོལ་སྙིང་པོས་ཆེས་བརླིངཾ་བརླིངཾ༌། ། སྦྱིན་འདི་ཐོབ་པའི་སྐལ་བ་རྨད་བྱུངཾ་བྱུངཾ༌། ། ཡངཾ་ཡངཾ་སྐྱེ་བར་སྦྱངས་པའི་བློ་གྲོས་ཀྱིས། ། གསཾལ་གསཾལ་ཡང་དག་རྟོགས་ནས་གསུངས་པའི་ཆོས། །
ཡངཾ་ཡངཾ་དཔྱད་པ་གསུམ་གྱིས་དག་གྱུར་པ། ། རངཾ་རངཾ་མོས་པ་བླངས་དོན་མི་ཆུང་གྲང༌། ། ཀུནཾ་ཕན་གཞོན་ནུ་རྩེ་དགའ་དྲན་པ་ཡིས། ། ཀུནཾ་ནས་འོད་ཀྱི་སོར་མོ་རབ་བརྐྱངས་ནས། ། ཀུནྡའི་འདབ་མ་ནས་བཟུང་འབྱེད་པའི་ཚེ། ། ཀུནཾ་དགའི་འཛུམ་བརྒྱ་གྲོལ་ལ་སུ་ཡིས་འགོག ། སྨྲ་མཆོག་རྣམས་ཀྱི་བཀའ་དོན་བཀྲལ་བའི་ཚུལ། ། ཚུལཾ་ལུགས་མང་པོའི་ཁྱད་པར་མདོ་ཙམ་དུ། ། དུཾ་མའི་ལུང་ལས་ཉེ་བར་འཕོས་པའི་དབྱངཾས། ། དབྱངཾས་ཀྱི་རྒྱལ་མོའི་གླུ་ཡི་སྤུན་ཟླར་བླངས། །
རྗོད་བྱེད་ ་་་་་རབ་རྟོག་ལས་སེམས་ལྡན་རབ་རྟོག སྙན་པའི་གདངས་ལས་ཆོས་ཀྱི་དོན། ། ཅི་ཡང་འདྲེན་པའི་མཚར་ལ་མ་བཟོད་པར། ། ཡིད་འཕྲོག་སྒྲ་ངན་སྤངས་པ་མཐོ་རིས་སུ། ། བྲོས་ཏེ་རང་གི་གླིང་བུར་བཤུང་པ་འདྲ། ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་པའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། འགྲེལ་ཚུལ་ངེས་པའི་ཆེད་དུ་བསྟན་བཅོས་ཀུན་གྱི་རྣམ་པར་གཞག་པའི་སརྒ་སྟེ་བཞི་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
