གསུང་འབུམ། ཚུལ་ཁྲིམས་རིན་ཆེན།
པོད ༣༧
ཚེ་དཔག་ཏུ་མེད་པ་ལྷ་དགུའི་དབང་གི་མཚམས་སྦྱོར་འཆི་མེད་གྲུབ་པའི་ལམ་བཟང་གསལ་བར་བྱེད་པའི་སྒྲོན་མེ།
༼ང་༽ ༄༅། །བྷགཝཱནཔརིམིཏཱཡུརྣབདེཝཱཎཱམབྷིཥེཀཏསྱསནྡྷིརམརསིདྡྷཀཥྱསུཔཐཱཀཱཤཀརཥྱདཱིཔནཱམབིཛཧཱརཾ།།
༄༅། །བཅོམ་ལྡན་འདས་ཚེ་དཔག་ཏུ་མེད་པ་ལྷ་དགུའི་དབང་གི་མཚམས་སྦྱོར་འཆི་མེད་གྲུབ་པའི་ལམ་བཟང་གསལ་བར་བྱེད་པའི་སྒྲོན་མེ་ཞེས་བྱ་བ་བཞུགས་སོ།། ན་མོ་གུ་ར་ཝེ། པདྨ་རཱ་གའི་ལྷུན་པོར་ཉི་འོད་ཀྱིས། ། འཁྱུད་པ་ཇི་བཞིན་འོད་སྟོང་དཀྲིགས་པའི་སྐུ། ། དཔག་ཡས་ཚེ་ཡི་དབང་ཕྱུག་ཆེན་པོ་དང༌། ། དབྱེར་མེད་དཔལ་ལྡན་བླ་མའི་ཞབས་ལ་འདུད། ། དེ་ཉིད་ལྷ་དགུའི་སྤྲུལ་པའི་དཀྱིལ་འཁོར་དུ། ། སྐལ་བར་ལྡན་པའི་སློབ་མ་གཞུག་པའི་ཐབས། །
དབང་ཆོག་འཆི་མེད་གྲུབ་པའི་ལམ་བཟང་གི ། མཚམས་སྦྱོར་གསལ་བར་བྱེད་པའི་སྒྲོན་མེ་བྲི། ། དེའང་འདིར་བྱ་རྒྱུད་པདྨའི་རིགས་ཀྱི་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་དུ་དབང་བསྐུར་བ་དོན་དུ་གཉེར་བའི་སློབ་མ་ནང་གཤིན་པ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་རྣམས་ཁྲུས་བྱས། ཕྱག་དང་འཇུག་པའི་ཡོན་ཕུལ་ནས་གྲལ་དུ་འཁོད་པ་ལ། ལས་ཀྱི་རྡོ་རྗེས་མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་ཟང་ཟིང་མེད་པའི་བྱམས་པ་དང༌། འཁོར་བ་ལས་སྒྲོལ་འདོད་ཀྱི་སྙིང་རྗེ་ཆེན་པོས་ཀུན་ནས་བསླངས་ཏེ། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་མངོན་པར་དབང་བསྐུར་བ་ཟབ་མོ་ཉན་ལ་དོན་ཚུལ་བཞིན་དུ་ཉམས་སུ་བླང་སྙམ་པའི་བྱང་ཆུབ་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་སྤྱོད་ཐམས་ཅད་གསལ་བཏབ་ནས་གསན་འཚལ།
དེའང་འོ་སྐོལ་རྣམས་དལ་འབྱོར་གྱི་ལུས་ཐོབ། སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླངས་པས་ཆོག་པ་འདི་ཤིན་ཏུ་སྐལ་བ་བཟང་བ་ཡིན། དེ་ལྟ་བུའི་སྐབས་འདིར་དལ་འབྱོར་གྱི་ལུས་ལ་སྙིང་པོ་བླང་དགོས། དེ་ཡང་འཇིག་རྟེན་འདིའི་བདེ་སྐྱིད་སྙན་གསུམ་དང༌། འཇིག་རྟེན་ཕྱི་མའི་ལྷ་དང་མིའི་གོ་འཕང་ལ་སོགས་པ་ནི་ཟག་བཅས་འཁོར་བའི་བདེ་བ་ཞེས་བྱ་བ་སྙིང་པོ་མེད་པ་ངེས་པར་བསླུ་བའི་ཆོས་ཅན་ཁོ་ན་ཡིན་པས་བློ་བཟང་རྣམས་ཀྱིས་དོན་དུ་གཉེར་བྱའི་སྙིང་པོ་མ་ཡིན། འོ་ན་ཅི་ཞིག་དོན་དུ་གཉེར་བྱ་ཡིན་སྙམ་ན། འོ་སྐོལ་རྣམས་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ལས་ཐར་དགོས། དེའང་བདག་ཉིད་གཅིག་པུས་ཐར་བས་མི་ཕན། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད།
མཐའ་མེད་པའི་སེམས་ཅན་ཐམས་ཅད་ཀྱིས་ཐོག་མ་མེད་པའི་འཁོར་བ་ནས་འཁོར་བར་བདག་གི་ཕ་མ་བྱས་ཤིང་བརྩེ་གདུང་བསམ་གྱིས་མི་ཁྱབ་པས་ཡང་ཡང་བསྐྱངས་པའི་དྲིན་ཅན་ཤ་སྟག་ཡིན། དེས་ན་དྲིན་ཅན་འདི་རྣམས་འཁོར་བའི་རྒྱ་མཚོ་ལས་བསྒྲལ་ནས། བླ་ན་མེད་པའི་བྱང་ཆུབ་ལ་འགོད་དགོས། དེའི་ནུས་པ་ད་ལྟ་བདག་ལ་མི་འདུག བདག་ལས་ལྷག་པ་འཇིག་རྟེན་པའི་ཆེན་པོ་རྣམས་དང༌། འཕགས་པའི་ཁོངས་སུ་གཏོགས་པ་འགའ་ཞིག་ལའང་མི་འདུག འོ་ན་སུ་ཞིག་ལ་འདུག་ན་རྣམ་པ་ཐམས་ཅད་མཁྱེན་པའི་སངས་རྒྱས་ཁོ་ན་ལ་མངའ་བ་འདུག་པས། བདག་གིས་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་དེ་ཅི་ནས་ཀྱང་ཐོབ་པར་བྱ། དེའི་ཕྱིར་དུ་དཀྱིལ་འཁོར་ཆེན་པོ་འདིར་ཞུགས་ལ། རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ཟབ་མོ་བླངས་ཏེ་དམ་ཚིག་དང་སྡོམ་པ་ལ་བསྲུང་བསྡམ་ཚུལ་བཞིན་དུ་བགྱི་སྙམ་པ་མཛོད།
བསམ་པ་དེ་ལྟ་བུ་དང་ལྡན་པས་སྒོ་གསུམ་གྱི་དགེ་བ་ཅི་བྱས་ཐམས་ཅད་སངས་རྒྱས་ཀྱི་རྒྱུར་འགྱུར་བས། མཐར་ཐུག་གི་འབྲས་བུ་མྱུར་དུ་ཐོབ། གནས་སྐབས་ཀྱི་འབྲས་བུ་ཚེ་འདིར་ཚེ་རིང་བ་དང་ནད་མེད་པ་དང༌། སྐྱེ་བ་ཕྱི་མར་ལྷ་དང་མིའི་གོ་འཕང་ལ་སོགས་པའང་ཞར་ལས་འབྱུང་བས་འདི་ཤིན་ཏུ་གལ་ཆེ་བ་ལགས། སྤྲོ་ན། དེ་ལྟ་བུའི་བློ་ཅན་རྣམས་ལ་བདག་ཅག་གི་སྟོན་པ་ཚད་མེད་པའི་ཐུགས་རྗེ་དང་ཡོན་ཏན་མངའ་བ་བཅོམ་ལྡན་འདས་ཤཱཀྱའི་རྒྱལ་པོ་དེ་ཉིད་ཀྱིས་འདུལ་བྱ་རྣམས་ཀྱི་བསམ་པ་དང༌། ཉོན་མོངས་པའི་གཉེན་པོར་ཆོས་ཀྱི་ཕུང་པོ་བསམ་གྱིས་མི་ཁྱབ་པ་གསུངས་པ་རྣམས་བསྡུ་ན། ཐེག་པ་ཆེ་ཆུང་གཉིས་སུ་འདུས་པ་ལས། འདི་ཐེག་པ་ཆེན་པོ་ཡིན། དེའང་རྒྱུ་ཕ་རོལ་ཏུ་ཕྱིན་པའི་ཐེག་པ་དང་འབྲས་བུ་སྔགས་ཀྱི་ཐེག་པ་གཉིས་སུ་ཡོད་པ་ལས།
འདིར་རྒྱུ་ཕ་རོལ་ཏུ་ཕྱིན་པའི་ཐེག་པ་ལས་ཁྱད་ཆོས་བཞིའི་སྒོ་ནས་ཁྱད་པར་དུ་འཕགས་པ་སྔགས་ཀྱི་ཐེག་པ་ཡིན། དེ་ལ་རྒྱུད་སྡེ་རིན་པོ་ཆེ་རྣམ་པ་བཞི་ལས། འདིར་རིག་སྔགས་འཆང་གི་སྡེ་སྣོད་ཐམས་ཅད་ཀྱི་རྩ་བར་གྱུར་པ་བྱ་བའི་རྒྱུད་ཡིན། དེ་ལའང་བྱ་བ་སྤྱིའི་རྒྱུད་དང་སོ་སོའི་རྒྱུད་གཉིས་ལས། ་་་་་ བསྡུ་ན་འདི་ཕྱི་མ་ཡིན། དེ་ལའང་དེ་བཞིན་གཤེགས་པའི་རིགས་ཀྱི་རྒྱུད་དང་སོགས་སྦྲེལ་ལོ། ། དང་པོ་བྱ་བ་སྤྱིའི་རྒྱུད་ཆེན་བཞི་ནི། བྱ་བ་སོ་སོའི་རྒྱུད་དུ་མ་ཚང་བ་ཁ་བསྐང་བ་དང་མི་གསལ་བ་གསལ་བར་བྱེད་པའི་བཤད་རྒྱུད་ལྟ་བུ་སྟེ། སྤྱད་པ་བཞིའི་དོན་བསྡུས་ཤིང་མ་ཚང་བ་མེད་པར་སྟོན་པ་དཔུང་བཟང་གི་རྒྱུད་དང༌། འཇུག་པའི་སྤྱོད་པ་སྨིན་བྱེད་དབང་གི་བྱ་བ་གཙོ་བོར་སྟོན་པ་གསང་བ་སྤྱིའི་རྒྱུད་དང༌།
སྦྱོར་བའི་སྤྱོད་པ་མཚན་བཅས་ལྷའི་རྣལ་འབྱོར་གཙོ་བོར་སྟོན་པ་ལེགས་པར་གྲུབ་པའི་རྒྱུད་དང༌། སྒྲུབ་པའི་སྤྱོད་པ་མཚན་མེད་ཀྱི་རྣལ་འབྱོར་གཙོ་བོར་སྟོན་པ་བསམ་གཏན་ཕྱི་མའི་རྒྱུད་དང་བཞི་ཡིན། གཉིས་པ་བྱ་བ་སོ་སོའི་རྒྱུད་ལ་དེ་བཞིན་གཤེགས་པའི་རིགས་ཀྱི་རྒྱུད་དང༌། པདྨའི་རིགས་ཀྱི་རྒྱུད་དང༌། རྡོ་རྗེའི་རིགས་ཀྱི་རྒྱུད་དང༌། ལྔས་རྩེན་གྱི་རིགས་ཀྱི་རྒྱུད་དང༌། ནོར་བུའི་རིགས་ཀྱི་རྒྱུད་དང༌། འཇིག་རྟེན་པའི་རིགས་ཀྱི་རྒྱུད་དང་དྲུག་ལས། འདི་པདྨའི་རིགས་ཀྱི་རྒྱུད་ཡིན། དེ་ལའང་རིགས་ཀྱི་གཙོ་བོ་དང༌།
རིགས་ཀྱི་བདག་པོ་དང༌། རིགས་ཀྱི་ཡུམ་དང༌། རིགས་ཀྱི་ཁྲོ་བོ་ཁྲོ་མོ་དང༌། རིགས་ཀྱི་བཀའ་ཉན་ཕོ་མོའི་རྒྱུད་དང་ལྔ་ལས། འདི་རིགས་ཀྱི་གཙོ་བོའི་རྒྱུད་ཡིན། དེ་ལའང་ཚེ་དང་ཡེ་ཤེས་དཔག་ཏུ་མེད་པའི་མདོ་ཡོངས་སུ་རྫོགས་པ་ཨོཾ་གསུམ་མ་དང་ཨོཾ་གཉིས་མ་དང༌། ཚེ་དང་ཡེ་ཤེས་དཔག་ཏུ་མེད་པའི་སྙིང་པོ་ཞེས་བྱ་བ་འཆི་མེད་རྔ་སྒྲའི་གཟུངས་ལ་སོགས་པ་ཡོད་པ་ལས་འདིར་སྐབས་སུ་བབས་པ་ནི་ཚེ་དང་ཡེ་ཤེས་དཔག་ཏུ་མེད་པའི་མཚན་བརྒྱ་རྩ་བརྒྱད་པའི་མདོའི་རྗེས་སུ་འབྲངས་ནས། མཁས་ཤིང་གྲུབ་པའི་སློབ་དཔོན་ཆེན་པོ་ཛེ་ཏཱ་རི་སྟེ་བོད་སྐད་དུ་དགྲ་ལས་རྒྱལ་བ་ཞེས་ཡོངས་སུ་གྲགས་པ་དེ་ཉིད་ཀྱིས་ཆོ་གའི་ཡན་ལག་འགའ་ཞིག་རྣལ་འབྱོར་གྱི་རྒྱུད་དང་མཐུན་པར་བཀྲལ་བའི་བཅོམ་ལྡན་འདས་ཚེ་དང་ཡེ་ཤེས་དཔག་ཏུ་མེད་པ་ལྷ་དགུའི་དཀྱིལ་འཁོར་དུ་དབང་བསྐུར་བ་བསྒྲུབ་པ་སྟེ། དེ་ལ་སྔོན་འགྲོ་སློབ་དཔོན་གྱི་བྱ་བ་དང༌། དངོས་གཞི་སློབ་མ་ལ་བྱ་བ་གཉིས་ལས།
དང་པོ་སློབ་དཔོན་གྱིས་བྱ་བར་འོས་པ་རྣམས་ལེགས་པར་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་ལ་བྱ་བ་ལའང༌། དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བ་གཉིས་སུ་ཡོད་པ་ལས། དང་པོ་སློབ་དཔོན་ལ་མགོན་པོ་ཚེ་དཔག་ཏུ་མེད་པ་དངོས་ཡིན་སྙམ་པའི་མོས་པ་དང་ལྡན་པས་དཀྱིལ་འཁོར་དུ་འཇུག་པའི་ཡོན་དུ་མཎྜལ་ཕུལ་མཛོད། ཅེས་བརྗོད། སློབ་མ་རྣམས་ཀྱིས་མཎྜལ་ཕུལ། དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་ལན་གསུམ་མཛོད། དགའ་ཆེན་ཁྱོད་བདག་སྟོན་པ་སྟེ་སོགས་ཞེས་གསོལ་བ་བཏབ་ནས། རྒྱུན་བཤགས་སྔོན་དུ་འགྲོ་བའི་ཐུན་མོང་མ་ཡིན་པའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད།
མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཚེའི་རིག་འཛིན་བརྙེས་པའི་ལྷ་དང་ཀླུ་དང་དྲང་སྲོང་གི་ཚོགས་ཀྱིས་བསྐོར་བ་དཔག་ཏུ་མེད་པ་མངོན་སུམ་བཞིན་དུ་བཞུགས་པར་མོས་པ་བྱས་ནས། དེ་དག་གི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྟོབས་བཞི་ཚང་བའི་སྒོ་ནས་བཤགས་པ་དང༌། འཁོར་འདས་ཀུན་གྱིས་དུས་གསུམ་དུ་བསགས་པའི་དགེ་བ་ལ་རྗེས་སུ་ཡི་རང་བ་དང༌། སངས་རྒྱས་ཐམས་ཅད་ཀྱིས་ཉེ་བར་བསྟན་པའི་སྟོང་པ་ཉིད་ཀྱི་མཚན་ཉིད་ཅན་གྱི་དོན་དམ་པ་བྱང་ཆུབ་ཀྱི་སེམས་ཚུལ་བཞིན་དུ་བསྒོམ་པར་བགྱིའོ་སྙམ་དུ་ཡི་དམ་འཆའ་བ་དང༌། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་སྙམ་པ་དང༌། སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱའོ་སྙམ་པའི་སྨོན་པ་དང༌། དེའི་ཆེད་དུ་ཟབ་མོ་རྡོ་རྗེ་ཐེག་པའི་ལམ་ལ་བསླབ་པར་བགྱིའོ་སྙམ་པའི་འཇུག་པ་དང༌། དེ་ལྟར་བགྱིས་པའི་དགེ་བའི་རྩ་བ་ལ་བརྟེན་ནས་བདག་དང་མཐའ་ཡས་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་གུ་སྙམ་པའི་བསམ་པ་དང་ལྡན་པའི་སྒོ་ནས་ཡན་ལག་བདུན་པ་འདིའི་རྗེས་ཟློས་ལན་གསུམ་གྱི་བར་དུ་མཛད་པར་ཞུ། དཀོན་མཆོག་གསུམ་ལ་བདག་སྐྱབས་མཆི་སོགས་ཞེས་པས་རྒྱུད་དག་པར་བྱས་ནས། སྔོན་ཆད་བཅོམ་ལྡན་འདས་ཀྱི་དཀྱིལ་འཁོར་དུ་མ་ཞུགས་པའི་བརྡར་རས་ཡུག་དམར་པོ་རེས་གདོང་བཅིང་བར་མོས་པ་མཛོད།
ཨོཾ་ཙཀྵུ་བནྡྷ་ཝཱ་ར་མ་ནཱ་ཡ་ཧཱུྃ། ཞེས་པས་གདོང་བཅིངས་ནས། དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་བཏུབ་པས། ཕྱག་རྟེན་གྱི་སླད་དུ་མེ་ཏོག་གསར་པའི་ཕྲེང་བ་རེ་ཡང་བྱིན་པར་མོས་པ་མཛོད། ཨཱ་ཁཾ་ཝཱི་ར་ཧཱུྃ། ཞེས་པས་བྱིན་ནས་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་བདུད་རྩི་འཁྱིལ་བའི་ཚོགས་དཔག་ཏུ་མེད་པ་བྱོན་ནས་ཁྱེད་རྣམས་ཀྱིས་དབང་ལེན་པ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པར་མོས་པ་མཛོད། ཨ་མྲྀ་ཏའི་སྔགས་དང་ལས་བུམ་གྱི་ཆུས་བསང༌། ཞེས་པས་བགེགས་དང་ལོག་པར་འདྲེན་པ་ཐམས་ཅད་བསྐྲད་ནས། རིགས་ངེས་པར་བྱ་བའི་སླད་དུ་སློབ་དཔོན་གྱིས།
བུ་ཁྱོད་སུ་ཡིན་ཅི་ལ་དགའ་ཞེས་དྲིས་པ་དེའི་ལན་བཏབ་པར་མོས་ཏེ་འདིའི་རྗེས་ཟློས་མཛོད། སྐལ་བཟང་བདག་བདེ་བ་ཆེན་པོ་ལའོ། ། འདུན་པ་ངེས་པར་བྱ་བའི་སླད་དུ། སློབ་དཔོན་གྱིས་དེས་བུ་ལ་ཅི་ཞིག་བྱ། ། ཞེས་དྲིས་པའི་སོགས་གོང་བཞིན་བརྗོད། སངས་རྒྱས་མཆོག་གི་དམ་ཚིག་གོ ། དེའང་སངས་རྒྱས་མཆོག་གི་དམ་ཚིག་ནི་སངས་རྒྱས་ཀྱི་ས་སྟེ། དེ་ཐོབ་པར་འདོད་པ་དེས་ནང་གི་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། ཁྱེད་རང་རྣམས་ཀྱི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་གསལ་བཏབ་སྟེ། ཟླ་བ་ཀུན་རྫོབ་བྱང་ཆུབ་ཀྱི་སེམས་དང༌།
རྡོ་རྗེ་དོན་དམ་བྱང་ཆུབ་ཀྱི་སེམས་ཏེ། དེ་གཉིས་དབྱེར་མེད་དུ་སེམས་བསྐྱེད་པར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། དེ་ལྟར་བྱང་ཆུབ་ཏུ་སེམས་བསྐྱེད་པ་དེ་ཉིད་བརྟན་པའི་སླད་དུ་ཁྱེད་རྣམས་ཀྱི་སྙིང་གར་རྡོ་རྗེ་བཞག་སྟེ། སློབ་དཔོན་གྱིས་སུ་ར་ཏི་ས་མ་ཡ་སྟྭཾ་ཧོ་སིདྡྷྱ་བཛྲ་ཡ་ཐཱ་སུ་ཁཾ། ཞེས་བརྗོད་པས་བརྟན་པར་བྱས་ནས། གཞན་ཡང་འོག་ནས་འབྱུང་བའི་གསང་སྔགས་ཀུན་ཏུ་སྤྱོད་པ་ཐམས་ཅད་སྣོད་དང་མི་ལྡན་པའི་མདུན་དུ་མ་སྨྲ་ཞིག་ཅེས་གསང་བར་གདམས་པ་ནི། མགོ་བོར་རྡོ་རྗེ་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི།
དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ་མ་དད་པ་རྣམས་ལ་ཡང་མ་ཡིན་ནོ། ། ཞེས་པས་གསང་བར་གདམས་པ་དང་བཅས་པ་ནི་ཕྱིའི་འཇུག་པ་ཡིན། ནང་འཇུག་གི་སླད་དུ་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་ཁྱེད་རང་རྣམས་སློབ་དཔོན་གྱིས་དཀྱིལ་འཁོར་གྱི་མདུན་དུ་ཁྲིད་པར་མོས་ལ། དཀྱིལ་འཁོར་གྱི་ཕྱོགས་ལ་འདུད་པ་དང་བཅས་པས་འདིའི་རྗེས་ཟློས་མཛོད། ཧཱུྃ་ཛཿཧཱུྃ། ཞེས་པས་དཀྱིལ་འཁོར་གྱི་ཤར་སྒོའི་ནང་དུ་འཁོད་པར་མོས་པ་མཛོད། དེ་ནས་དཀྱིལ་འཁོར་གྱི་དབུས་སུ་བླ་མ་དང་གཉིས་སུ་མེད་པའི་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཚེའི་རིག་འཛིན་བརྙེས་པའི་གྲུབ་པ་དང༌། དྲང་སྲོང་གི་ཚོགས་ཀྱིས་བསྐོར་བ་དཔག་ཏུ་མེད་པ་བཞུགས་པ་ལ། དཀྱིལ་འཁོར་གྱི་ཤར་སྒོ་ནས་ལུས་ངག་ཡིད་གསུམ་གུས་པ་དང་ལྡན་པའི་སྒོ་ནས་ཕྱག་ཕུལ་བར་བསམས་ལ། ཐལ་མོ་གནས་གསུམ་དུ་སྦྱར་ཏེ་འདིའི་རྗེས་ཟློས་མཛོད།
ཨོཾ་ན་མ་སྟེ་ཧཱུྃ། ན་མཱ་མི་ཧཱུྃ། ན་མོ་ན་མཿཧཱུྃ། ཞེས་པས་ཕྱག་བྱས་ནས། ནང་འཇུག་གི་དངོས་གཞི་འཆི་མེད་ཚེའི་དངོས་གྲུབ་ཞུ་བའི་ཡོན་དུ་མཎྜལ་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག བདག་ལ་འཆི་མེད་ཚེའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ་ནས་དམིགས་པ་འདི་བཞིན་མཛོད། སློབ་དཔོན་ལ་ཚེ་དཔག་ཏུ་མེད་པ་དངོས་ཡིན་སྙམ་པའི་མོས་གུས་བྱས་པས།
སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པ་ཁྱེད་རྣམས་ཀྱི་ལུས་ལ་ཕོག་པའི་རྐྱེན་བྱས་པ་ལ་བརྟེན་ནས་ཁྱེད་རྣམས་སྐད་ཅིག་ཙམ་གྱིས་ཚེ་དཔག་ཏུ་མེད་པའི་སྐུ་ཅན་རེ་རེར་གྱུར་པའི་སྙིང་གར་ཟླ་བ་ལ་གནས་པའི་ཧྲཱིཿཡིག་དམར་པོ་རེར་གསལ་བཏབ་སྟེ་ཁྱེད་རྣམས་ཀྱི་ཐུགས་ཀའི་ཧྲཱིཿཡིག་དེ་ཉིད་དང་སློབ་དཔོན་གྱི་ཐུགས་ཀའི་ས་བོན་གཉིས་ཀ་ལས་འོད་ཟེར་གྱི་ཚོགས་བསམ་གྱིས་མི་ཁྱབ་པ་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀར་ཕོག་པས་དེ་ཐམས་ཅད་ཀྱི་ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་ཐམས་ཅད་འཆི་མེད་ཡེ་ཤེས་ཀྱི་བདུད་རྩིའི་ཆུ་རྒྱུན་དཀར་ལ་དམར་བའི་མདངས་ཆགས་པའི་རྣམ་པར་སྤྱན་དྲངས་ཏེ། ཁྱེད་རྣམས་ཀྱི་སྤྱི་བོའི་གཙུག་བ་སྤུའི་བུ་ག་ནས་ཐིམ་པས་ཚེ་དང་བསོད་ནམས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་སྙམ་དུ་མོས་པ་མཛོད། སླར་ཡང་ཁྱེད་རྣམས་ཀྱི་ཐུགས་ཀའི་ཧྲཱིཿཡིག་དང་སློབ་དཔོན་གྱི་ཐུགས་ཀའི་ས་བོན་གཉིས་ཀ་ལས་འོད་ཟེར་འཕྲོས་པས་འཕགས་པ་ཉན་ཐོས་དང་རང་སངས་རྒྱས་དང༌། སྟོང་འཁོར་ལོས་སྒྱུར་བའི་རྒྱལ་པོ་དང༌། པཎྜི་ཏ་དང༌། ཁམས་ཀྱི་རྒྱལ་ཕྲན་ལ་སོགས་པ་ཐམས་ཅད་ཀྱི་ལུང་དང་མངོན་པར་རྟོགས་པའི་ཡོན་ཏན་དང༌། ཚེ་དང་བསོད་ནམས་དང༌། དཔལ་འབྱོར་དང༌། གཟི་བརྗིད་ཐམས་ཅད་འཆི་མེད་བདུད་རྩིའི་ཆུ་རྒྱུན་གྱི་རྣམ་པར་སྤྱན་དྲངས་ཏེ་སོགས་སྔར་ལྟར་བརྗོད།
དེ་བཞིན་དུ་སླར་ཡང་སོགས་གོང་བཞིན་གྱི་མཐར་འཆི་མེད་ཚེའི་དངོས་གྲུབ་བརྙེས་པའི་ལྷ་དང་ཀླུ་དང་དྲང་སྲོང་དང༌། གྲུབ་པ་དང༌། རིག་པ་འཛིན་པ་ཐམས་ཅད་ཀྱི་ཚེ་འཛིན་ཅིང་ཚེ་གནས་པའི་ནུས་པ་ཐམས་ཅད་འཆི་མེད་བདུད་རྩིའི་ཆུ་རྒྱུན་གྱི་རྣམ་པར་བཀུག་སྟེ་སོགས་སྔར་ལྟར་བརྗོད། ཡང་གོང་བཞིན་གྱི་མཐར་རིགས་དྲུག་གིས་བསྡུས་པའི་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང༌། དབང་ཐང་ཐམས་ཅད་དང༌། འབྱུང་བ་ས་རྡོ་དང༌། རི་བྲག་དང༌། རྩི་ཤིང་དང༌། ནགས་ཚལ་དང༌། ཉི་མ་དང༌།
ཟླ་བ་དང༌། ནོར་བུ་དང༌། སྨན་དང༌། སྒྱུ་རྩལ་ལ་སོགས་པའི་བཅུད་ཐམས་ཅད་འཆི་མེད་བདུད་རྩིའི་ཆུ་རྒྱུན་གྱི་རྣམ་པར་བཀུག་སྟེ་སོགས་སྔར་ལྟར་བརྗོད། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ཐམས་ཅད་དང༌། ཁྱད་པར་དུ་ཡང་འཇིག་རྟེན་གྱི་ཁམས་བདེ་བ་ཅན་དང༌། ཡོན་ཏན་དཔག་ཏུ་མེད་པ་ལ་སོགས་པ་ན་བཞུགས་པའི་བཅོམ་ལྡན་འདས་འཁོར་དང་བཅས་པ་ཐམས་ཅད་ཀྱི་ཐུགས་ཀ་ནས་ཚེ་དཔག་ཏུ་མེད་པའི་དཀྱིལ་འཁོར་གྱི་ལྷ་ཚོགས་བསམ་གྱིས་མི་ཁྱབ་པ་སྤྱན་དྲངས་ཏེ་ཁྱེད་རང་རྣམས་ཀྱི་ལུས་ལ་ཐིམ། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་མདུན་བསྐྱེད་ཀྱི་དཀྱིལ་འཁོར་གྱི་ལྷའི་ཚོགས་རྣམས་ཀྱི་ཐུགས་ཀར་ཕོག་པས། ཐུགས་རྒྱུད་བསྐུལ་ཏེ་དེ་རྣམས་ལས་ཀྱང་ཚེ་དཔག་ཏུ་མེད་པའི་དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་བྱོན་ཏེ་ཁྱེད་རྣམས་ཀྱི་སྤྱི་བོའི་གཙུག་བ་སྤུའི་བུ་ག་རྣམས་ནས་མར་མཚོ་ཆེན་པོ་ལ་ཁ་བ་བབས་པ་ལྟར་སིབ་སིབ་ཐིམ་པས་ཚེ་དང་བསོད་ནམས་སོགས་གོང་ལྟར་བརྗོད་ལ། སྡེ་ཚན་རེ་རེ་བཞིན་ནམ་ཐམས་ཅད་རྫོགས་པའི་མཐར་སྔགས་ཐུང་གཉིས་ཀྱི་མཐར།
ཨོཾ་བཛྲ་ཨ་ཝེ་ཤ་ཡ་ཨཱཿཨཱཿཞེས་པས་ཡེ་ཤེས་ཕབ་ལ། དེ་ལྟར་ཡེ་ཤེས་ཕབ་པའི་བྱིན་རླབས་ཀྱིས་རྒྱུན་བརྟན་པའི་ཕྱིར་སྤྱི་བོར་རྡོ་རྗེ་རྒྱ་གྲམ་དུ་བཞག་ཅིང༌། ཏིཥྛ་བཛྲ་ཞེས་བརྗོད་པས་སྙིང་གའི་ཧྲཱིཿཡིག་ལ་བརྟན་པར་བྱས་པའི་མོས་པ་མཛོད། དེ་ནས་དཀྱིལ་འཁོར་ལ་མེ་ཏོག་དབུལ་བ་ནི། འདི་ན་བཅོམ་ལྡན་འདས་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་བཞུགས་པ་ཡིན་ཏེ། དཀྱིལ་འཁོར་པ་ཐམས་ཅད་ཀྱང་ཡེ་ཤེས་གཅིག་གི་རྣམ་པར་འཕྲུལ་པ་ཡིན་པས་བཟང་ངན་ལ་སོགས་པ་གང་ཡང་མེད་མོད། འོན་ཀྱང་གདུལ་བྱ་འདུལ་བའི་ཕྱིར་གཙོ་འཁོར་དུ་བསྟན་པ་ཙམ་ཡིན་པས་རང་རང་གི་ལས་འབྲེལ་ཡོད་པའི་ལྷ་ཞིག་ལ་འབབ་པར་ཤོག་ཅིག་སྙམ་པའི་སྒོ་ནས་རིམ་པར་བྱོན་ཏེ་དཀྱིལ་འཁོར་གྱི་གཙོ་བོས་དབུ་ལ། ཨོཾ་པྲ་ཏཱིཙྪ་བཛྲ་ཧོ་ཞེས་པས་མེ་ཏོག་འབུལ་བའི་ཚུལ་མཛོད། དེ་ལྟར་ཕུལ་བའི་མེ་ཏོག་དེ་སློབ་དཔོན་གྱིས་བླངས་ནས་ཁྱེད་རྣམས་ཀྱི་སྤྱི་བོར་བཞག་སྟེ། པྲ་ཏྀ་གྲིཧྞ་སྟྭཾ་ཨི་མཾ་སཏྭ་མ་ཧཱ་བ་ལ་ཞེས་པས་མེ་ཏོག་ཕྲེང་བའི་དབང་བྱིན་ནས།
རྡོ་རྗེ་སེམས་དཔའ་དེང་ཁྱོད་ཀྱིས། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་བའི། ། རྡོ་རྗེའི་མིག་ནི་བླ་ན་མེད། ། ཛྙཱ་ན་ཙཀྵུ་ཧཱུྃ་ཨ་ཞེས་པས་མིག་རས་དང་མ་རིག་པའི་ལིང་ཏོག་དུས་མཉམ་དུ་བསལ་བས། ཐར་པ་ཆེན་པོའི་གྲོང་ཁྱེར་རྟེན་དང་བརྟེན་པར་བཅས་པ་ཐམས་ཅད་མཐོང་བའི་མཐུ་དང་ལྡན་པར་བྱས་སྙམ་དུ་མོས་པ་མཛོད། སླར་ཡང་ཧེ་བཛྲ་པཱ་ཤྱ་ཞེས་བརྗོད་པས་དཀྱིལ་འཁོར་ལ་བལྟ་བར་བསྐུལ་ནས། དཀྱིལ་འཁོར་གྱི་ལྷ་ངོ་བསྟན་པ་ནི། འདི་ན་བཅོམ་ལྡན་འདས་ཚེ་དཔག་ཏུ་མེད་པའི་དཀྱིལ་འཁོར་བཞུགས་ཏེ། ཕྱི་རོལ་དུ་མེ་རི་རབ་ཏུ་འབར་བས་བསྐོར་བའི་སྲུང་བའི་འཁོར་ལོའི་ནང་དུ་སྣ་ཚོགས་པདྨ་འདབ་མ་འབུམ་དང་ལྡན་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་ཤིང༌།
སྟེང་ཐོག་རིམ་པ་གསུམ་དུ་ཕུབ་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་ལྷ་སྣམ་ཕྱོགས་ཀྱི་མདོག་ཅན་གྱི་དབུས་སུ་སྡོང་བུ་ཅུང་ཟད་དང་བཅས་པའི་པདྨ་འདབ་མ་བརྒྱད་པའི་ལྟེ་བ་དང༌། འདབ་མ་རྣམས་ལ་ཟླ་བའི་དཀྱིལ་འཁོར་རེ་རེ་དང་བཅས་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི། ཤར་དུ་རྡོ་རྗེ་ཚེ་དཔག་མེད། ལྷོར་རིན་ཆེན་ཚེ་དཔག་མེད་སོགས་ནས་མི་གཡོ་ཚེ་དཔག་མེད་དེ་བརྒྱད་ཀྱིས་ཡོངས་སུ་བསྐོར་བའི་དབུས་སུ་སངས་རྒྱས་རྣམ་པར་སྣང་མཛད་ཚེ་དཔག་ཏུ་མེད་པ་སྟེ། ལྷ་དགུ་པོ་ཐམས་ཅད་ཀྱང་སྐུ་མདོག་པདྨ་རཱ་གའི་ལྷུན་པོ་ལ་ཉི་མ་སོགས་ནས་བཞུགས་པ་དང་བཅས་པ་ནི་བརྟེན་པ་ལྷ་སྟེ། མདོར་ན་བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་ལྷ་དགུའི་སྤྲུལ་པའི་དཀྱིལ་འཁོར་དང་མངོན་སུམ་དུ་མཇལ་བ་ཡིན་སྙམ་དུ་མོས་པ་མཛོད། དེས་དཀྱིལ་འཁོར་དུ་འཇུག་པའི་ཆོ་ག་རྣམས་གྲུབ་ནས།
ཞུགས་ནས་མངོན་པར་དབང་བསྐུར་བ་ལ་དབང་དངོས་དང་མཐའ་རྟེན་སྦྱིན་པ་གཉིས་ལས། དང་པོ་དབང་གི་དངོས་གཞིའི་ཆོས་རྣམས་ཞུ་བའི་སླད་དུ་མཎྜལ་དང༌། དེ་ལྟར་མཎྜལ་ཕུལ་ནས་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སོགས་ནས་སྩོལ་ཞེས་གསོལ་བ་བཏབ་ནས་དམིགས་པ་འདི་བཞིན་མཛོད། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བླ་བྲེ། གཡས་སུ་གདུགས། གཡོན་དུ་རྒྱལ་མཚན། མཐའ་སྐོར་ཀུན་དུ་མཆོད་པའི་ཡོ་བྱད་བསམ་གྱིས་མི་ཁྱབ་པས་བསྐོར་བའི་ཁྲི་དེ་ཉིད་ཀྱི་སྟེང་དུ། ཁྱེད་རང་རྣམས་སྐད་ཅིག་ཙམ་གྱིས་ཧྲཱིཿ ་་་་་ དམར་པོ་རེ་རེ་དེ་ལས་འོད་ཟེར་འཕྲོས།
འཕགས་པ་མཆོད། སེམས་ཅན་ཐམས་ཅད་ཀྱི་དོན་བྱས་ཚུར་འདུས་ཡོངས་སུ་གྱུར་པ་ལས་ཞེས་སྔ་མ་རྣམས་ཀྱིས་འདི་ལྟར་གསུངས་ཀྱང་དཀྱུས་ཙམ་གྱིས་ཀྱང་ཆོག་པས་གང་མོས་བྱ། དམར་པོ་རེ་རེ་དེ་ཡོངས་སུ་གྱུར་པ་ལས་ཚེ་དཔག་ཏུ་མེད་པ་སྐུ་མདོག་པདྨ་རཱ་གའི་ལྷུན་པོ་སོགས་ནས་ཧྲཱིཿདམར་པོ་དང་བཅས་པ་གསལ་བཏབ་ནས། སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཚེ་དཔག་མེད་ཀྱི་རྣམ་པར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་པ་དེ་ལ། ཛཿཧཱུྃ་བཾ་ཧོཿཞེས་བརྗོད་པས་ཁྱེད་རང་རྣམས་ལ་ཐིམ་པར་མོས་པ་མཛོད། སླར་ཡང་སློབ་དཔོན་གྱི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་དབང་གི་ལྷ་ཚེ་དཔག་ཏུ་མེད་པའི་དཀྱིལ་འཁོར་གྱི་རྣམ་པ་ཅན་ལ་སངས་རྒྱས་དང་བྱང་ཆུབ་སེམས་དཔའ་ཚེའི་རིག་འཛིན་བརྙེས་པའི་ལྷ་དང་དྲང་སྲོང་གི་ཚོགས་བསམ་གྱིས་མི་ཁྱབ་པས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ཏེ་ཁྱེད་རྣམས་ཀྱི་མདུན་གྱི་ནམ་མཁར་མངོན་སུམ་བཞིན་དུ་བཞུགས་པའི་མོས་པ་མཛོད། དབང་གི་ལྷ་དེ་རྣམས་ལ་སློབ་དཔོན་གྱིས་དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་ལྷའི་གཙོ་བོ་དང་སློབ་དཔོན་ལྷན་ཅིག་པས་རྣམ་སྣང་ཚེ་དཔག་ཏུ་མེད་པའི་རང་བཞིན་ཅན་གྱི་ཆུས་ཡོངས་སུ་གང་བའི་བུམ་པ་ཐོགས་ཏེ་ཁྱེད་རང་གི་སྤྱི་བོར་བཞག་སྟེ་དབང་བསྐུར་བར་མོས་པ་མཛོད། བུམ་པ་སོ་སོར་ཡོད་ན་རིམ་པ་བཞིན་ནམ།
གཉིས་ལས་མེད་ན་རྣམ་རྒྱལ་བུམ་པ་སྤྱི་བོར་བཞག་སྟེ། ལུས་ལ་རྣམ་སྣང་སོགས་ནས། ཨོཾ་བཻ་རོ་ཙ་ན་ཨཱ་ཡུརྫྙཱ་ན་སིདྡྷི་ས་མ་ཡ་ཨ་བྷི་ཥིཉྩ་ཧཱུྃ། ཞེས་དང༌། བུམ་ཆུ་འཐུང་དུ་གཞུག དེ་ནས་གཞུང་ ་་་་་སྤྲོ་ན་གོང་མ་གཅིག་གི་ཚེ་གཞུང་གི་ཚིགས་བཅད་འདི་ཡང་བརྗོད་ན་ལེགས། ལས། སྔ་མ་ཚིགས་བཅད་དེའི་མཇུག་ཏུ། ཞེས་པའམ་ཡང་ན་གཟུངས་ཀྱི་ནི། ། ཕར་ཕྱིན་དྲུག་གི་ཚིགས་བཅད་བརྗོད། །
ཅེས་འབྱུང་བས་དེའང་མེ་ཏོག་གཏོར་ཞིང་དྲིལ་བུ་བཅད་གཏུབས་སུ་དཀྲོལ་ལ། སྦྱིན་པའི་སྟོབས་ཀྱིས་སངས་རྒྱས་ཡང་དག་འཕགས། ། ཞེས་སོགས་ནས། ཤེས་རབ་མཐར་ཕྱིན་ཚེ་ཡང་འཕེལ་བར་ཤོག ། ཅེས་པའི་བར་བརྗོད་པའི་མཐར་ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བས་ཡེ་ཤེས་ཀྱི་ཆུས་ལུས་ཀྱི་ནང་ཐམས་ཅད་གང༌། དྲི་མ་ཐམས་ཅད་དག ཁྱད་པར་དུ་སྐྱེ་བ་སྔ་མ་རྣམས་སུ་ཉོན་མོངས་པ་གཏི་མུག་གིས་ཀུན་ནས་བསླངས་ཏེ་གཞན་གྱི་སྲོག་བཅད་པ་ལ་བརྟེན་ནས་ཚེ་འདིར་ཚེ་ཐུང་བར་འགྱུར་བའི་ལས་སྒྲིབ་ཅི་བསགས་པ་ཐམས་ཅད་དག རྣམ་སྣང་ཚེ་དཔག་ཏུ་མེད་པས་རྒྱུད་བྱིན་གྱིས་བརླབས་སྙམ་དུ་མོས་པ་མཛོད། སླར་ཡང་དབང་ལྷའི་གཙོ་བོ་དང་སློབ་དཔོན་ལྷན་ཅིག་པས། རྡོ་རྗེ་ཚེ་དཔག་ཏུ་མེད་པའི་རང་བཞིན་ཅན་གྱི་ཆུས་ཡོངས་སུ་གང་བའི་བུམ་པ་ཐོགས་ཏེ།
ཁྱེད་རང་གི་དཔྲལ་བར་བཞག་སྟེ་དབང་བསྐུར་བར་མོས་པ་མཛོད། ལུས་ལ་རྡོ་རྗེའི་ཚེ་དབང་བསྐུར་སོགས་དང༌། ཨོཾ་བཛྲ་ཨཱ་ཡུརྫྙཱ་ན་སོགས་ཀྱི་མཐར། སྦྱིན་པའི་སོགས་འགྲེ། ཉོན་མོངས་པ་ཞེ་སྡང་གི་སོགས་དང༌། རྡོ་རྗེ་ཚེ་དཔག་ཏུ་མེད་པས་སོགས་འདྲ། རིན་ཆེན་ཚེ་དཔག་མེད་དང་རྣ་ལྟག་གཡས་སུ་སོགས་གོང་གིས་འགྲེའོ། ། ལུས་ལ་རིན་ཆེན་ཚེ་དབང༌། ཨོཾ་རཏྣ་ཨཱ་ཡུརྫྙཱ་ན་སོགས་ཀྱི་མཐར། རིན་ཆེན་ཚེ་དཔག་ཏུ་མེད་པས་སོགས་འདྲ།
པདྨ་ཚེ་དཔག་མེད་དང་ལྟག་པར། ལུས་ལ་པདྨའི་སོགས་དང༌། ཨོཾ་པདྨ་ཨཱ་ཡུརྫྙཱ་ན་སོགས་དང༌། ཉོན་མོངས་པ་འདོད་ཆགས་ཀྱི་སོགས་དང༌། པདྨ་ཚེ་དཔག་ཏུ་མེད་པས་སོགས་འདྲ། ལས་ཀྱི་ཚེ་དཔག་མེད་དང་རྣ་ལྟག་གཡོན་དང༌། ལུས་ལ་ལས་ཀྱི་སོགས་དང༌། ཨོཾ་བཛྲ་ཀརྨ་ཨཱ་ཡུརྫྙཱ་ན་སོགས་དང༌། ཉོན་མོངས་པ་ཕྲག་དོག་སོགས་དང༌། ལས་ཀྱི་ཚེ་དཔག་ཏུ་མེད་པས་རྒྱུད་བྱིན་གྱིས་བརླབས་སྙམ་དུ་མོས་པ་མཛོད།
དེ་ལྟར་ན་དབང་གི་ཆུ་རྒྱུན་དེས་ཁྱེད་རང་རྣམས་ཀྱི་ལུས་ཀྱི་ནང་ཐམས་ཅད་གང༌། དྲི་མ་ཐམས་ཅད་དག དབང་ཐམས་ཅད་ཐོབ། ཆུའི་ལྷག་མ་ཡར་ལུད་པ་ལས་འོད་དཔག་ཏུ་མེད་པ་གཙོ་བོར་གྱུར་པའི་དེ་བཞིན་གཤེགས་པ་རིགས་ལྔས་དབུ་བརྒྱན་པར་མོས་པ་མཛོད། དེ་ནི་ཆུའི་དབང་བསྐུར་བ་ཡིན། ཅོད་པཎ་གྱི་དབང་གི་སླད་དུ་སློབ་དཔོན་གྱིས་པདྨའི་རིགས་ཀྱི་དམ་ཚིག་གི་ཕྱག་རྒྱ་ཁྱེད་རྣམས་ཀྱི་སྤྱི་བོར་གཏུགས་ཏེ། ཨོཾ་པདྨོདྦྷ་ཝ་ཨ་བྷི་ཥིཉྩ་ཧཱུྃ། ཞེས་བརྗོད་པ་ནི་ཅོད་པཎ་གྱི་དབང་སྟེ། དེ་ནི། ཆུ་ཡི་དབང་བསྐུར་ཅོད་པཎ་དག །
བྱ་བའི་རྒྱུད་ལ་རབ་ཏུ་གྲགས། ། ཞེས་གསུངས་པས། བྱ་རྒྱུད་རང་རྐང་གི་ལུགས་ཀྱི་དབང་གི་དངོས་གཞི་སྟེ་རྡོ་རྗེ་སློབ་དཔོན་དུ་བསྒྲུབ་པའི་དབང་ངོ༌། ། གཉིས་པ་དབང་གི་མཐའ་རྟེན་ལ་གསུམ་ལས། རིག་སྔགས་གྲུབ་པར་བྱེད་པ་སྔགས་ཀྱི་བཟླས་ལུང་ནི། དགོས་ཆེད་ཁྱད་པར་ཅན་གྱི་ཚེ་མ་གཏོགས་པ་རྒྱུན་དུ་མི་མཛད་ལ། བགེགས་ཞི་བར་བྱ་བའི་ཕྱིར་བཀྲུ་བྱབ་བསྲུང་གསུམ་ལས། ཐོག་མར་བཀྲུ་བའི་སླད་དུ་དམིགས་པ་འདི་བཞིན་མཛོད། སློབ་དཔོན་གྱིས་བུམ་པ་བདུད་རྩིས་གང་བ་ཐོགས་ཏེ་ཁྱེད་རྣམས་ཀྱི་གདོང་དང་ཡན་ལག་ལ་སོགས་པ་བཀྲུས་པས་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་སྒོ་གསུམ་གྱི་བར་དུ་གཅོད་པ་ཐམས་ཅད་མེ་ལོང་གི་གཡའ་ཕྱིས་པ་ལྟར་སངས་ཀྱིས་དག་པར་མོས་པ་མཛོད་ཅེས་པ་དང༌། རྣམ་རྒྱལ་གྱི་བུམ་པའི་ཆུ་ཅུང་ཟད་ཅིག་ལས་བུམ་དུ་བླུགས་ཏེ།
དེས་སློབ་མའི་གདོང་དང་ཡན་ལག་ལ་སོགས་པ་བཀྲུ་ཞིང་ཨོཾ་ན་མོ་བྷྲཱུྃ་ཞེས་སོགས་སྙིང་པོ་དང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཞེས་སོགས་ཀྱི་མཐར། རྡོ་རྗེ་སློབ་མ་རྣམས་ཀྱི་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ་སོགས་ནས། དམུའི་གནོད་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་པ་ནི་བཀྲུ་བ་ཡིན། བྱབ་པའི་སླད་དུ་དམིགས་པ་འདི་བཞིན་མཛོད། རྨ་བྱའི་མདོངས་ཀྱི་དབུས་སུ་ཟླ་བ་ལ་གནས་པའི་ཧྲཱིཿཡིག་གསལ་བཏབ་སྟེ། དེ་ཉིད་སློབ་དཔོན་གྱིས་ལག་གི་རྡོ་རྗེ་དང་ལྷན་ཅིག་བཟུང་སྟེ་ཁྱེད་རྣམས་ཀྱི་ལུས་ལ་བསྐོར་ཞིང་བྱབས་པ་ལ་བརྟེན་ནས་སྒོ་གསུམ་གྱི་ནད་གདོན་ཉེར་འཚེ་ཐམས་ཅད་རྡོ་ཁབ་ལེན་གྱིས་ཁབ་ལེན་པ་ལྟར་བླངས་ཏེ་རྒྱ་མཚོ་ཆེན་པོར་དོར་བར་མོས་པ་མཛོད་ཅེས་བརྗོད་ལ། རྡོ་རྗེ་དང་ལྷན་ཅིག་པའི་རྨ་བྱའི་སྒྲོས་སློབ་མ་ལ་བསྐོར་ཞིང་བྱབས་ཏེ། སྔགས་གཉིས་དང༌།
རྡོ་རྗེ་སློབ་མ་རྣམས་ཀྱི་ཞེས་སོགས་གོང་ལྟར་ལས། ཤཱིནྟཾ་གི་གནས་སུ་ཨ་པ་ན་ཡ་སྭཱ་ཧཱ་བཅུག་སྟེ་བྱབ་བོ་ཞེས་པ་ནི་བྱབས་པ་ཡིན། བསྲུང་བ་བྱ་བའི་སླད་དུ་དམིགས་པ་འདི་བཞིན་མཛོད། སློབ་དཔོན་གྱིས་ཁྱེད་རྣམས་ཀྱི་སྤྱི་བོ་དང་མདུན་རྒྱབ་གཉིས། དཔུང་པ་གཉིས། པུས་མོ་གཉིས་ཏེ། གནས་བདུན་དུ་རྡོ་རྗེས་རིག་པས་རྡོ་རྗེ་དེ་འདྲ་བ་དཔག་ཏུ་མེད་པ་བྱུང་སྟེ། ལུས་ལ་རྡོ་རྗེའི་གོ་བགོས་ནས་ཕྱིན་ཆད་བདུད་དང་བར་དུ་གཅོད་པ་གང་གིས་ཀྱང་གླགས་མི་རྙེད་པར་བྱས་པ་ཡིན་སྙམ་དུ་མོས་པ་མཛོད་ཅེས་བརྗོད། སྔགས་གཉིས་དང༌། རྡོ་རྗེ་སློབ་མ་ཞེས་སོགས་གོང་ལྟར་དང་ཀུན་གྱི་མཐར་རཀྵཿསྦྱར་ལ།
རྡོ་རྗེ་རྒྱ་གྲམ་བཞག་པས་བསྲུང་ངོ༌། ། ཞེས་པ་ནི་བསྲུང་བ་བྱ་བ་སྟེ་དེ་དག་ནི་བཀྲུ་བྱབ་བསྲུང་གསུམ་ཡིན། དེ་ནས་འདིའི་ཐུན་མོང་མ་ཡིན་པ་བྱིན་གྱིས་བརླབས་པའི་སླད་དུ་དམིགས་པ་འདི་བཞིན་མཛོད། ཁྱེད་རང་རྣམས་ཚེ་དཔག་ཏུ་མེད་པའི་སྐུ་ཅན་དུ་གསལ་བའི་སྙིང་གའི་རྩ་བཞི་པད་འདབ་བཞིར་གྱེས་པའི་དབུས་སུ་རྣམ་སྣང་ཚེ་དཔག་མེད། ཤར་དུ་རྡོ་རྗེ་ཚེ་དཔག་མེད། ལྷོར་རིན་ཆེན་ཚེ་དཔག་མེད། ནུབ་ཏུ་པདྨ་ཚེ་དཔག་མེད། བྱང་དུ་ལས་ཀྱི་ཚེ་དཔག་མེད་དེ་གཙོ་འཁོར་ལྔ་དང་སྤྱི་བོར་ཡེ་ཤེས་ཚེ་དཔག་མེད་རྣམས་བཞུགས་པར་མོས་ནས། སློབ་དཔོན་ལ་མོས་གུས་བྱས་པའི་རྐྱེན་གྱིས་སློབ་དཔོན་གྱི་ཐུགས་ཀ་ནས་ཡེ་ཤེས་ཚེ་དཔག་ཏུ་མེད་པ་མར་མེའི་ཕྲེང་བ་ལྟར་བསམ་གྱིས་མི་ཁྱབ་པ་བྱོན་ཏེ། ཁྱེད་རྣམས་ཀྱི་སྤྱི་བོ་ན་བཞུགས་པའི་ཡེ་ཤེས་ཚེ་དཔག་མེད་ལ་ཐིམ་པས།
དེ་འཆི་མེད་བདུད་རྩིའི་ཆུ་རྒྱུན་དུ་གྱུར་པ་སྤྱི་བོ་ཚངས་པའི་བུ་ག་ནས་ཞུགས་ཏེ་སྙིང་གའི་རིགས་ལྔ་ལ་ཐིམ་པས་རིགས་ལྔ་ཞུ་བའི་ཡེ་ཤེས་ཀྱི་བདུད་རྩིས་ལུས་ཐམས་ཅད་གང་སྟེ། དེ་ལུས་ཀྱི་ཟུངས་དང་སེམས་ཀྱི་རྟེན་དུ་གྱུར་པས་ཚེ་དང་བསོད་ནམས་ལ་སོགས་པ་གོང་ནས་གོང་དུ་འཕེལ་ཞིང་རྒྱས་པར་རྒྱུད་བྱིན་གྱིས་བརླབས་པ་ཡིན་སྙམ་དུ་མོས་ལ། སྤྱི་བོར་རྡོ་རྗེ་བཞག་སྟེ་བཅོམ་ལྡན་འདས་ཀྱི་སྔགས་གསུམ་པོ་བཟླས་པའི་མཐར། ང་ནི་ཡེ་ཤེས་ཚེ་དཔག་མེད་སོགས་ནས་རིགས་འཛིན་བརྙེས། ཞེས་བརྗོད་པ་ནི་བྱིན་གྱིས་བརླབས་པ་ཡིན། དེ་ནས། འབྱོར་པ་ཐོབ་པའི་ཕྱིར་དུ་ཤིས་པར་བྱ་བ་ལ། རྒྱལ་སྲིད་སྣ་བདུན་སྦྱིན་པ་དང་བཀྲ་ཤིས་རྫས་བརྒྱད་སྦྱིན་པའི་སྒོ་ནས་ཤིས་པར་བྱ་བ་སྟེ་གཉིས་ལས། ཐོག་མར་རྒྱལ་སྲིད་སྣ་བདུན་སྦྱིན་པའི་སྒོ་ནས་ཤིས་པར་བྱ་བ་ནི། གནས་སྐབས་སུ་འཁོར་ལོས་སྒྱུར་བའི་རྒྱལ་པོ་ཐོབ་པ་དང་ཚེ་དང་བསོད་ནམས་འཕེལ་ཞིང་རྒྱས་པར་བྱ་བ་དང༌།
མཐར་ཐུག་ཚེ་དཔག་ཏུ་མེད་པའི་གོ་འཕང་ཐོབ་པར་བྱ་བའི་ཕྱིར་རིན་པོ་ཆེ་སྣ་བདུན་གྱིས་དབང་བསྐུར་བ་ལ་ཐོག་མར་སློབ་དཔོན་གྱིས་ཨོཾ་ན་མོ་བྷྲཱུྃ་ནས་ཧྲཱིཿཞེས་པས་བྱིན་གྱིས་བརླབས་པའི་འཁོར་ལོ་ལ་སོགས་པའི་རིན་པོ་ཆེ་སྣ་བདུན་རིམ་པ་བཞིན་དུ་བྱིན་པར་མོས་པ་མཛོད། ལྷ་རྫས་ལས་གྲུབ་ལྟེ་བ་ཤིན་ཏུ་ཟླུམ་ཞེས་སོགས་ནས། ཨོཾ་ཁཌྒ་རཏྣ་ཨ་བྷི་ཥིཉྩཱ་མི། ཞེས་པས་བྱིན་ནས། གཉིས་པ་བཀྲ་ཤིས་རྫས་བརྒྱད་སྦྱིན་པའི་སྒོ་ནས་ཤིས་པར་བྱ་བ་ནི། སློབ་དཔོན་གྱིས་ཨོཾ་བཛྲ་ཨ་མྲྀ་ཏ་སོགས། བཀྲ་ཤིས་ཀྱི་རྫས་ལ་ལས་བུམ་གྱི་ཆུས་གཏོར་ཏེ། བསང་སྦྱངས། སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་ཀྱི་རྫས་བརྒྱད་རྡོ་རྗེ་སློབ་མ་རྣམས་ཀྱི་ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པར་བྱེད་པའི་ནུས་པ་དང་ལྡན་པར་གྱུར། ཨོཾ་མངྒ་ལ་ཨཥྚ་དྲ་བྱ་ཧཱུྃ་ཕཊ།
ཅེས་པས་བྱིན་གྱིས་བརླབས་ཏེ། མེ་ལོང་ཐོགས་ལ། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་སོགས་ནས། བཀྲ་ཤིས་དེས་ཀྱང་བགེགས་ཀུན་ཞི་བྱེད་ཤོག་ཅེས་དང༌། སླར་དེ་དག་བརྟན་པར་བྱ་བའི་ཕྱིར། སློབ་དཔོན་དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་ཚེའི་རིག་འཛིན་བརྙེས་པའི་ལྷ་དང་དྲང་སྲོང་གི་ཚོགས་བསམ་གྱིས་མི་ཁྱབ་པ་དང་བཅས་པས་བཀྲ་ཤིས་ཀྱིས་མངའ་གསོལ་བར་མོས་པ་མཛོད་ཅེས་བརྗོད་ལ། དྲིལ་བུ་གསིལ་ཞིང་མེ་ཏོག་གཏོར་ཏེ། ཆེ་བའི་ཆེ་མཆོག་སོགས་ནས་དཀོན་མཆོག་གསུམ་གྱིས་དེང་འདིར་སྩོལ། རྡོ་རྗེ་སློབ་མ་རྣམས་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ནས་བཀྲ་ཤིས་པར་གྱུར་ཅིག ཅེས་པ་ནི་ཤེས་པར་བྱ་བ་སྟེ།
དེས་དབང་གི་དངོས་གཞི་རྣམས་གྲུབ་ནས། དབང་གི་གནས་སྐབས་སུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པ་ལ་བསྲུང་བསྡམ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་པས་དམ་ཚིག་འཛིན་པར་ཁས་བླངས་ནས། དབང་ཐོབ་པའི་གཏང་རག་ཏུ་དམིགས་ཏེ་མཎྜལ་དང༌། དེ་ལྟར་མཎྜལ་འབུལ་བ་མ་ཟད་ལུས་དང་ལོངས་སྤྱོད་ཐམས་ཅད་སློབ་དཔོན་ལ་འབུལ། ཆ་ཤས་ཀྱིས་ལོངས་སྤྱོད་དུ་གསོལ་སྙམ་པའི་བསམ་པས་འདིའི་རྗེས་ཟློས་ལན་གསུམ་མཛོད། དེང་ནས་བརྩམས་ཏེ་བདག་བྲན་དུ། ། ཞེས་སོགས་བརྗོད་དུ་གཞུག་གོ །
དེ་རྣམས་ཀྱིས་གྲུབ་པའི་སློབ་དཔོན་ཆེན་པོ་ཛེ་ཏཱ་རིའི་ཞལ་སྔ་ནས་ཀྱིས་བཀྲལ་བའི་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་དུ་དབང་བསྐུར་བ་ཟབ་མོ་གསན་པ་ཡིན་པས་རང་དང་གཞན་གྱི་དོན་རྒྱ་ཆེན་པོ་མཛད་པ་ཞུ་ཞེས་དང༌། བསོད་ནམས་འདི་ཡིས་ཐམས་ཅད་གཟིགས་པ་ཞེས་སོགས་བརྗོད་ཅིང་སློབ་མ་རྣམས་རང་གནས་སུ་བཏང་ངོ༌། ། སྨྲས་པ། ཨེ་མ་གང་སྐུ་བསྒོམ་ཞིང་གསང་བའི་སྔགས། ། བཟླས་པ་ཙམ་གྱིས་འཆི་མེད་བཅུད་ལེན་དུ། ། བྱེད་པའི་ཕན་ཡོན་ཇི་སྙེད་གསུངས་པ་ཡང༌། ། དབང་བསྐུར་འདི་མེད་ཐམས་ཅད་བྲག་ཅ་འདྲ། ། དེ་ཡང་བསྙེན་སོགས་བྱས་པའི་རྣལ་འབྱོར་པས། ། ཡང་དག་ཆོ་གས་དབང་བསྐུར་བྱ་དགོས་ཀྱི། ། བསྒྲིག་ལེགས་ཚིག་གི་ཕྲེང་བ་རིང་སྤངས་ནས། །
གྲོང་ཚིག་དབྱངས་སུ་ལེན་པ་གད་མོའི་རྒྱུ། ། དེ་ཕྱིར་འདི་ཙམ་གྱིས་ཀྱང་བློ་དམན་ལ། ། ཕན་པའི་བསམ་པས་བྲིས་པའི་དགེ་བ་ཡིས། ། འགྲོ་རྣམས་གཤིན་རྗེའི་དགྲ་ལས་རྣམ་རྒྱལ་ཏེ། ། མཐར་ཐུག་འཆི་མེད་མགོན་པོ་མངོན་གྱུར་ཅིག ། དེ་ལྟར་ཚེ་དཔག་ཏུ་མེད་པ་ལྷ་དགུའི་དབང་གི་མཚམས་སྦྱོར་འཆི་མེད་གྲུབ་པའི་ལམ་བཟང་གསལ་བར་བྱེད་པའི་སྒྲོན་མེ་ཞེས་བྱ་བ་འདི་ནི་མཁས་བཙུན་དགེ་བའི་བཤེས་གཉེན་བཀྲ་ཤིས་དཔལ་བཟང་གིས་དཀྱུས་ཀྱི་མཚམས་སྦྱོར་གཙོ་བོར་བཏོན་པའི་གསལ་བྱེད་འདི་བཞིན་དགོས་ཞེས་བསྐུལ་བའི་ངོར། ཆོས་སྨྲ་བའི་བཙུན་པ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་ཛ་ཡནྟུ།། །། ༄༅། །བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ལ་བརྟེན་པའི་འཆི་བསླུའི་ཆོ་ག་དལ་རྟེན་རིང་འཚོར་སྒྲུབ་པའི་བཅུད་ལེན་ཞེས་བྱ་བ་བཞུགས་སོ།། ༄༅། །དཔག་ཡས་བསྐལ་པར་བསྒྲུབས་པའི་ཡོན་ཏན་ཚོགས། ། ལུས་ཅན་བདེ་ལེགས་གསོས་སུ་འཁྱིལ་བའི་སྐུ། །
ཉི་གཞོན་འོད་ཁྱབ་བྱེ་རུའི་ལྷུན་པོ་བཞིན། ། ལྷམ་མེར་འབར་བ་འཆི་མེད་མགོན་པོས་སྲུངས། ། མཁས་གྲུབ་བྱེ་བའི་གཙུག་ཏོར་ཛེ་ཏཱ་རིའི། ། ཞལ་ལུང་བྱིན་རླབས་དྲོད་ལྡན་དུས་འཛིན་གྱི། ། ཆད་ལས་དཔུང་གིས་ལྷགས་ཀྱང་མི་འཇིགས་པར། ། སྒོ་གསུམ་ཕ་ལམ་རྡོ་རྗེར་བརླིང་བར་བྱེད། ། རྫས་སྔགས་བསམ་གཏན་བདེན་པས་གྱ་ནོམ་དངོས། ། རྒྱ་ཆེར་སྤེལ་བའི་གླུད་ཀྱིས་བསླུ་ཤེས་ན། ། དལ་རྟེན་འཚོ་བ་ཉི་བུའི་ཁར་ཆུད་ཀྱང༌། ། བསྐལ་པར་འཚོ་བ་སྔགས་ཀྱི་ཟབ་ཁྱད་ཡིན། །
འདིར་བྱ་རྒྱུད་པདྨའི་རིགས་ཀྱི་ལྷག་པའི་ལྷ་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་ཆོ་ག་དང་རྗེས་སུ་འབྲེལ་བའི་འཆི་བསླུའི་ཆོ་ག སློབ་དཔོན་ཛེ་ཏཱ་རིའི་ཞལ་སྔ་ནས་བཀྲལ་བ་བླ་མ་བརྒྱུད་པའི་རིམ་པ་ལས་ལེགས་པར་འོངས་པའི་ཚུལ་དེ་སྒྲུབ་པ་ལ་གསུམ་སྟེ། གང་གིས་སྒྲུབ་པའི་གང་ཟག ཇི་ལྟར་བསྒྲུབ་བྱའི་ཆོ་ག དེ་ལྟར་བསྒྲུབས་པའི་ཕན་ཡོན་ནོ། ། དང་པོ་ནི་བྱ་བའི་རྒྱུད་ཚེ་དཔག་ཏུ་མེད་པའི་མདོ་མཚན་བརྒྱ་རྩ་བརྒྱད་པའི་གཟུངས་ཀྱི་རྗེས་སུ་འབྲངས་ནས་ཆོ་གའི་ཡན་ལག་འགའ་ཞིག་རྣལ་འབྱོར་རྒྱུད་དང་མཐུན་པར་བཀྲལ་བའི་ཚེ་དཔག་མེད་ལྷ་དགུའི་དཀྱིལ་འཁོར་ལ་བརྟེན་པས། འཆི་མེད་རྔ་སྒྲའི་གཟུངས་དང་སྦྱར་བའི་དཀྱིལ་འཁོར་ལ་བརྟེན་པའི་བཀའ་སྲོལ་གཉིས་ཆར་རམ། གཉིས་ཀ་མ་ཐོབ་ཀྱང་སྔ་མ་དེའི་དབང་བསྐུར་བ་ལེགས་པར་ཐོབ་ཅིང་དམ་ཚིག་དང་ལྡན་པ། ལས་རུང་གི་བསྙེན་པ་སྔོན་དུ་སོང་ཞིང་འདིའི་ལག་ལེན་མཐོང་བ་དང་བཅས་པའི་གང་ཟག་ཞིག་གོ ། གཉིས་པ་ཇི་ལྟར་བསྒྲུབ་བྱའི་ཆོ་ག་ལ།
སྦྱོར་བ། དངོས་གཞི། རྗེས་ཀྱི་ཆོ་ག་གསུམ་ལས། དང་པོ་དཀྱིལ་འཁོར་ལ་དགོས་པའི་ཡོ་བྱད་ཐམས་ཅད་ཆོ་ག་འཆི་མེད་གྲུབ་པའི་ལམ་བཟང་ལས་ཇི་ལྟར་འབྱུང་བ་བཞིན་བཤམ་པ་དང༌། འཆི་བསླུའི་ཡོ་བྱད་ནི། དཀྱིལ་འཁོར་གྱི་ཤར་དུ་སློབ་དཔོན་གྱི་གདན་འོང་བར་བྱས་པའི་མདུན་དུ་རྡོ་རྗེ་དྲིལ་བུ། བུམ་པ་གཉིས་ཁ་རྒྱན་སོགས་གང་དགོས་དང༌། ལྷོར་ཚེ་དཔག་མེད་ཀྱི་མདོ། ནུབ་ཏུ་དར་དམར་པོའམ་རས་དམར་གང་རུང་ལ་ཚེ་དཔག་མེད་ཀྱི་གཟུངས་སམ། སྙིང་པོ་གང་རུང་ངམ་གཉིས་ཆར་དང༌།
གཞན་ཡང་གཤིན་རྗེའི་གཤེད་དང་བདུད་རྩི་འཁྱིལ་པའི་སྔགས་རིང་བྲིས་པ་སྨྱུག་མ་ལ་བཏགས་པ་གཟུགས། བྱང་དུ་འཆི་མེད་རྔ་སྒྲའི་མདོ་ཁྲིའུའི་སྟེང་ན་གཞག་པ་དང༌། ཕྱོགས་དེར་ཀུ་ཤའི་གདན་ལ་བསྒྲུབ་བྱའི་གླུད་གོས་བལྟབ་པ་ཚོན་སྐུད་ཁ་དོག་ལྔས་རྒྱ་གྲམ་དུ་བཅིངས་པ། དཀྱིལ་འཁོར་གྱི་ཕྱོགས་བཞིར་རྒྱལ་ཆེན་བཞིའི་གཏོར་མ་བཞི་ལ་རང་རང་གི་ཁ་དོག་དང་མཐུན་པའི་དར་གྱི་ཅོད་པཎ་དང་བཅས་པས་དཀྱིལ་འཁོར་གྱི་དབུས་སུ་ཞལ་ཕྱོགས་པར་བཤམ། དཀྱིལ་འཁོར་གྱི་ཤར་ཕྱོགས་སུ་སྣོད་གས་ཆག་མེད་པར་འབྲང་རྒྱས་ལྷ་བཤོས་སམ་ནོར་བུ་འབར་བའི་དབྱིབས་ལྟ་བུའི་ཟླུམ་པོ་རྩེ་མོ་ཅུང་ཟད་རྣོ་བ་ཕྱེད་བཀས་སུ་བྱས་ནས་སྦྱར་བ་ཕྱེད་མར་གྱིས་དཀར་པོར་བྱུགས་པ་ལ་མར་གི་ལྷ་བཤོས་ལྔ་བཙུགས་པ། ཕྱེད་ནག་པོར་བྱས་པ་ལ་དཔལ་འབར་ལྔ་བཙུགས་པ་དཀར་པོའི་ངོས་དཀྱིལ་འཁོར་ལ་བསྟན་ཏེ་གཞག སློབ་དཔོན་གྱིས་བུམ་པའི་ཆུ་ལ་ལས་སྔགས་ཨ་མྲྀ་ཏ་བརྒྱ་རྩ་བརྒྱད་བཟླས་པའི་ཆུས་བསྒྲུབ་བྱ་ལ་ཁྲུས་བྱས་པའི་ཕྱེད་ནི་ཁམ་པོར་གསར་པའི་ནང་དུ་བླུགས་ནས་འོ་མ་དང་དུག་ཅུང་ཟད་བསྲེས་པ་དཀྱིལ་འཁོར་གྱི་ཤར་ཕྱོགས་སུ་གཞག ཕྱེད་ཀྱིས་སཱཙྪའམ་མཆོད་རྟེན་རྙིང་པའི་ས་དང་རོ་ཐལ། རྫ་མ་བསྲེགས་ཐལ། དུར་ཁྲོད་ཀྱི་ས།
ཚིག་མའི་ཕྱེ་མ་རྣམས་ས་ནག་དང་བསྲེས་པ་སྦྲུས་ཏེ། འཆི་བདག་གི་གཟུགས་ཁྲུ་གང་པ་མདོག་ནག་པོ་མ་ཧེའི་མགོ་ཅན་རབ་ཏུ་འཇིགས་ཤིང་ཁྲོས་པའི་རྣམ་པ་ཅན། ལག་པ་གཡས་པས་རལ་གྲིའམ་ཐོད་པས་མཚན་པའི་དབྱུག་པ། གཡོན་པས་ཞགས་པ་ནག་པོ་ཐོགས་པའི་གཟུགས་བྱས་པ། སླ་ངའི་ནང་དུ་ཅུང་ཟད་ཁ་སྦུབ་པའི་ཚུལ་དུ་ཡོད་པར་བྱས་ཏེ། དཀྱིལ་འཁོར་གྱི་ལྷོ་ངོས་སུ་རེ་བ་ནག་པོའི་གདན་ལ་ཁ་ལྷོར་བལྟས་སུ་གཞག སྟེང་ནས་དར་རས་ནག་པོས་བཀབ་བོ། ། དཀྱིལ་འཁོར་དང་གཤིན་རྗེའི་གཟུགས་དེའི་བར་ལ་སོགས་པ་རྣམས་སུ་རྫོངས་ཀྱི་རྒྱུ་རྙེད་ན་མེ་ཏོག་ནག་པོ། དུག་སྣ། ནས་ནག
སྲན་མ་ནག་པོ་ལ་སོགས་པའི་འབྲུ་དང༌། ཤ་དམར། མར་ཐུད། བུ་རམ། ཚྭ་ལ་སོགས་པའི་ཟས་སྣ་དང༌། གསེར་དངུལ་ལ་སོགས་པ་རིན་པོ་ཆེ་དང༌། དར་རས་ལ་སོགས་པ་ནོར་སྣ་གང་འཛོམ་དང༌། དེ་དག་འཇལ་བྱེད་ཀྱི་བྲེ། བསྒྲུབ་བྱའི་ལོ་གྲངས་ཀྱི་རི་མོ་ཅན་གྱི་ཞོ་ཆ་སྲང་རྣམས་ཀྱང་བཟོས་ཏེ་བཤམ། གཞན་ཡང་ཉ་ཤ་སྐམ་པོའི་སྤོས་དང༌།
གྲི་སོ་མ་དང༌། དུག་སྣ་ཚོགས་ཀྱི་ཕྱེ་མ་རྣམས་ཀྱང་ཉེར་བསྡོགས་བྱའོ། ། གཉིས་པ་དངོས་གཞི་ལ་དཀྱིལ་འཁོར་གྱི་བྱ་བ། གཤིན་རྗེ་ལ་བྱ་བ། བསྒྲུབ་བྱ་ལ་བྱ་བ་སྟེ་གསུམ་ལས། དང་པོ་ནི་རང་ཉིད་སྒྲུབ་པའི་གྲོགས་དང་བཅས་པས་གདན་ལ་འཁོད་དེ། སེམས་ཅན་ཐམས་ཅད་འཆི་བདག་གི་ཆད་པ་ལས་ཐར་པར་བྱས་ནས་སངས་རྒྱས་ཀྱི་ས་ལ་གཞག་སྙམ་པའི་སེམས་བསྐྱེད་ཀྱིས་ཟིན་པས། ཚེ་དཔག་ཏུ་མེད་པའི་ཆོ་ག་འཆི་མེད་གྲུབ་པའི་ལམ་བཟང་མཆོད་པ་བྱིན་རླབས་ནས་བརྩམས་ཏེ། བདག་བསྐྱེད་དཀྱིལ་འཁོར་སྒྲུབ་མཆོད། བུམ་བཟླས།
གཏོར་མ་ཡན་ཙམ་མམ། དབང་བསྐུར་བྱེད་ན་བདག་འཇུག་དང་བཅས་པ་བྱ། དབང་བསྐུར་མི་བྱེད་ནའང་བདག་འཇུག་བླངས་ན་བྱིན་རླབས་ཆེའོ། ། འོན་ཀྱང་རྒྱལ་ཆེན་བཞིའི་གཏོར་མ་ནི་འོག་ཏུ་འབྱུང་བས་འདིར་མི་དབུལ་ལོ། ། གཉིས་པ་ནི། སློབ་དཔོན་གྱིས། བྲེ་ལ།
འགའ་ཞིག་ཏུ། ཨོཾ་ཨཥྱ་སརྦ་ཙི་མུརྟི་ཐིབས་སྭཱ་ཧཱ་ཞེས་པའང་བྱུང༌།་་་་་ ཨོཾ་ཨཥྨས་ཝ་ས་ཙི་སྭཱ་ཧཱ།
ཞེས་པ་དང༌། སྲང་ལ། ཨོཾ་ཐིབ་ཏ་མཐོང་བའི་རྒྱལ་པོ་ལ་སྭཱ་ཧཱ། གསེར་ཞོ་དང་སྲང་གཉིས་ཀ་ལ། ཨོཾ་མ་ཏི་པྲ་མོ་དྷ་ན་ཐིབ་སྭཱ་ཧཱ། ཞེས་པ་རྣམས་ལྷ་འདྲེ་མིག་བསྒྱུར་གྱི་སྔགས་ཡིན་པས་སློབ་དཔོན་གྱིས་ཉེར་གཅིག་རེ་ཤུབ་བུས་བཟླས་ཏེ་གདབ། སྔགས་ཀྱི་སྒྲ་གཞན་གྱིས་མ་ཐོས་པར་བྱེད་ཅེས་གསུང་ངོ༌། ། དེའི་ཚེ་གཞན་གྱིས་སྔར་གྱི་གཤིན་རྗེའི་གཟུགས་བཀབ་པ་བསལ་ཏེ། སླ་ང་ནས་ཞལ་དཀྱིལ་འཁོར་ལ་ཕྱོགས་པར་བཞག ཡོ་བྱད་ཐམས་ཅད་ལ་ཆུ་གཙང་གིས་སྦྱངས་ལ།
ཆོས་ཉིད་རྣམ་དག་གི་ཕྱག་རྒྱ་དང༌། ཨོཾ་སྭ་བྷཱ་ཝ་ཤུདྡྷཿསརྦྦ་དྷརྨྨཿསྭ་བྷཱ་ཝ་ཤུདྡྷོ྅ཧཾ། ཞེས་པས་རྫས་རྣམས་ཀྱི་སྐྱོན་སྦྱངས། ནམ་མཁའ་མཛོད་ཀྱི་ཕྱག་རྒྱ་དང༌། ཨོཾ་ན་མཿསརྦྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱས་རྒྱས་པར་སྤེལ། བདུད་རྩི་འཁྱིལ་པའི་ཕྱག་རྒྱ་དང༌། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཀྱིས་བདུད་རྩིར་བསྒྱུར། རྒྱ་ཆེན་ཤུགས་ལྡན་འོད་ཀྱི་ཕྱག་རྒྱ་དང༌། ན་མཿསརྦྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ་གིས་རང་རང་འདོད་པ་ཐོབ་པར་བྱས།
ཡེ་ཤེས་སྐར་མདའི་ཕྱག་རྒྱ་དང༌། ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་སམྦྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲྀ་ད་ཡ་སྭཱ་ཧཱས་རང་དབང་ཐོབ་པར་བྱས། དབང་སྒྱུར་འཁོར་ལོའི་ཕྱག་རྒྱ་དང༌། ན་མཿས་མནྟ་བུདྡྷཱ་ནཱཾ་གྲ་ཧེ་ཤྭ་རི་པྲ་བྷཉྫ་ཏི་མ་ཧཱ་ས་མ་ཡ་སྭཱ་ཧཱས་མགྲོན་རྣམས་མཉེས་པའི་མཐུ་དང་ལྡན་པར་གྱུར་པར་བསམ། སྔགས་དེ་རྣམས་ལན་གསུམ་གསུམ་བརྗོད་དོ། ། དེ་ནས་འཆི་བདག་གི་གཟུགས་ལ་དམིགས་ཏེ། ཨོཾ་བཛྲ་ཨ་མྲྀ་ཏ་སོགས་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ལས་ཀྱི་གཤིན་རྗེ་མདོག་ནག་པོ་མ་ཧེའི་གདོང་པ་ཅན། གཡས་ ་་་་་རལ་གྲི་བྱས་ཀྱང་ཆོག
ཐོད་དབྱུག གཡོན་པ་ཞགས་པ་ནག་པོ་ཐོགས་པ། འཁོར་བདུད་རིགས་བཞིའི་ཚོགས་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར་ཞེས་དང༌། སྤྲོ་ན། འདི་ནས་ལྷོ་ཡི་ཕྱོགས་རོལ་ནས། སོགས་ཀྱིས་སྤྱན་འདྲེན་གདངས་དབྱངས་རོལ་མོ་དང་བཅས་པའམ་མེད་ཀྱང་རུང་སྟེ་གང་རིགས་བྱས་ཏེ་སྤྱན་དྲངས་ནས། འཁོར་བདུད་རིགས་བཞིས་བསྐོར་བ་དང་བཅས་པ་ལ་ཐིམ་པར་བསམ་ཞིང༌། ཧཱུྃ་མཛད་ཀྱི་ཕྱག་རྒྱ་བཅས་ཏེ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི༴
ཆོས་ཀྱི༴ དགེ་འདུན་གྱི༴ ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་རྣམས་ཀྱི༴ དཔལ་མགོན་དམ་པ་ཆོས་སྐྱོང་བའི་སྲུང་མ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་གྱིས་བརླབས་ཀྱིས་འཆི་བདག་ཆེན་པོ་འཁོར་དང་བཅས་པ་ཆེ་གེ་མོའི་འཆི་བསླུ་སྲོག་གླུད་ལེན་པ་ལ་སྐད་ཅིག་ཐང་ཅིག་ཡུད་ཙམ་ལ་འདིར་མཆིས་པར་གྱུར་ཅིག ཊཱ་ཀི་ཧཱུྃ་ཛཿ ཞེས་པས་དགུག་གཞུག་ལན་གསུམ་བྱས་ཏེ་བསྟིམ་མོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་གཙོ་བོའི་ཕྱག་གི་བུམ་པའི་ནང་དུ་བསྒྲུབ་བྱ་བསམས་ལ། དེ་ལ་འཆི་མེད་ཚེའི་དངོས་གྲུབ་སྩོལ་བར་བསམ། ཁྱད་པར་དེ་དག་གི་ཐུགས་ཀ་ནས་མཁྱེན་བརྩེ་ནུས་གསུམ་གྱི་ཡོན་ཏན་ཐམས་ཅད་འོད་ཟེར་གྱི་རྣམ་པ་ཅན་དུ་གྱུར་པས།
བསྒྲུབ་བྱའི་བླ་ཚེ་དང་བསོད་ནམས་བདུད་དང་གཤིན་རྗེ་མཐུ་ཆེན་གྱིས་བཅིངས་ཤིང་དབང་དུ་བྱས་པ་ཐམས་ཅད་ཚུར་བསྡུས་ནས་བསྒྲུབ་བྱ་ལ་ཐིམ་པས་ཚེ་སྲོག་ཉམས་པ་ཐམས་ཅད་སོར་ཆུད་ནས་འཆི་མེད་ཚེའི་དངོས་གྲུབ་ཐོབ་པར་བསམ་ཞིང་གཟུངས་བཟླ། དེའི་ཚེ་སྒྲུབ་གྲོགས་གཅིག་གིས་ལྷོ་ནས་ཚེ་མདོ་འདོན། གཅིག་གིས་བྱང་ནས་འཆི་མེད་རྔ་སྒྲའི་གཟུངས་འདོན། གླུད་གོས་ལ་ཉ་ཤའི་དུད་པས་བདུག སྒྲུབ་གྲོགས་གཞན་རྣམས་ཀྱིས་ཚེ་གཟུངས་འདོན་ཞིང༌། ཚར་རེ་སོང་བའི་རྗེས་ལ། ནས་གྲོ། ཤ་མར་ཐུད་གསེར་དངུལ་སོགས་བྲེ་གྲངས། ཁལ་གྲངས། ཞོ་གྲངས།
སྲང་གྲངས་རྣམས་རེ་རེ་ནས་བགྲངས་པའི་བརྒྱ་སྟོང་སོགས་བགྲང་དགོས་ཀྱང༌། དེ་ཙམ་མི་འགྲུབ་པས་སྔ་མ་བརྒྱ་རྩའམ། ལོ་གྲངས་སོགས་སྒྲ་ཇི་བཞིན་པ་དང༌། དེ་ནས་གཅིག བཅུ། བརྒྱ། སྟོང༌། ཁྲི། འབུམ། ས་ཡ།
བྱེ་བ། དུང་ཕྱུར་མང་པོ་བྱས་ཏེ་རྫོངས་འདེབས། རང་གི་ཐུགས་ཀའི་ས་བོན་ལས་འོད་ཟེར་འཕྲོས། དཀྱིལ་འཁོར་གྱི་ལྷ་རྣམས་ཀྱི་ཐུགས་རྒྱུད་བསྐུལ་ཞིང༌། བྱང་གི་འཆི་མེད་རྔ་སྒྲའི་མདོ་འདོན་མཁན་གྱིས་གཟུངས་ཚར་རེ་ཐོན་པ་དང༌། གླུད་གོས་ཚོན་སྐུད་དང་བཅས་པ་ལ་ཉ་ཤའི་དུད་པས་བདུག་ཅིང༌། འདི་ནས་ནུབ་ཀྱི་ཕྱོགས་རོལ་ན། ། བདེ་བ་ཅན་གྱི་ཞིང་ཁམས་སུ། ། སྐྱེ་རྒ་ན་འཆིའི་མིང་ཡང་མེད། ། དེ་ན་རྫོགས་པའི་སངས་རྒྱས་ནི། །
དེ་བཞིན་གཤེགས་པ་འོད་དཔག་མེད། ། སུ་ཞིག་དེ་ཡི་མཚན་འཛིན་པ། ། སྐྱེ་རྒ་ན་འཆི་ལས་གྲོལ་ནས། ། བདེ་བ་ཅན་དུ་སྐྱེ་བར་འགྱུར། ། བདེན་པའི་བདེན་ཚིག་འདི་བརྗོད་པས། ། ནད་དང་སྡུག་བསྔལ་ཀུན་བྲལ་ནས། ། ཚེ་དཔག་མེད་པའི་སྐུ་ཐོབ་ཤོག ། ཅེས་བརྗོད་དེ། མདོ་གཉིས་ཀྱི་གྲངས་བརྒྱ་རྩ་གཅིག་གམ་མ་མཐའ་བསྒྲུབ་བྱའི་ལོ་གྲངས་རེ་བྱ་ཞིང༌། འདིའི་སྐབས་སུ་སྒྲུབ་གཡོག་རྣམས་ཀྱིས་ཀྱང་གཟུངས་འདོན་པ་དང༌།
བྲེ་དང་སྲང་གིས་འཇལ་བ་དང༌། གྲངས་བརྗོད་པ་མ་གཏོགས་ཐ་མལ་གྱི་གཏམ་གཞན་སྨྲ་མི་རུང༌། བྱ་བ་ཐམས་ཅད་དོན་མེད་དུ་འགྱུར་བའི་རྒྱུར་གསུངས་པས་རྩེད་མོ་དང་གད་མོ་ལ་སོགས་པའང་མི་བྱ། སེམས་ཀྱིས་ཆོས་ཐམས་ཅད་རྨི་ལམ་སྒྱུ་མ་ལྟ་བུར་རྟེན་འབྲེལ་གྱི་གཟུགས་བརྙན་ཡིན། ཇི་ལྟར་རྫོངས་བྱེད་པའི་རྫས་དེ་རྣམས་དངོས་པོ་བཟང་ཞིང་རྒྱ་ཆེ་བ་འཆི་བདག་འཁོར་བཅས་ལ་བྱིན་པས་ཚིམ་ཞིང་བསྒྲུབ་བྱའི་ཚེ་སྲོག་བསླུས་པར་བསམས་ལ། རྫས་རྣམས་བྲེ་སྲང་དང་གསེར་ཞོ་ལ་འཇལ་ཞིང་འཆི་བདག་གི་རྫོངས་ཀྱི་ཕྱིར་དེའི་གཟུགས་ཀྱི་མདུན་དུ་དོར། མཐར་བྲེ་སྲང་སོགས་ཀྱང་བཅག་ལ་དོར། གཟུངས་ཀྱི་གྲངས་ཐེམ་པ་དང༌། དཔོན་སློབ་ཐམས་ཅད་ཀྱིས། བདག་གི་བསམ་པའི་སྟོབས་དང་ནི། །
དེ་བཞིན་གཤེགས་པའི་སྦྱིན་སྟོབས་དང༌། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། གཤིན་རྗེའི་མགྲོན་ལ་གང་བྱིན་པ། ། དོན་རྣམས་གང་དག་བསམ་པ་ཀུན། ། འཇིག་རྟེན་ཁམས་འདི་མ་ལུས་པ། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་གྱུར་ཅིག ། ཅེས་བརྗོད་ལ་འཆི་བདག་གི་གཟུགས་ལ་མེ་ཏོག་གཏོར། དེ་ནས་རྒྱལ་ཆེན་བཞིའི་གཏོར་མ་བསང་སྦྱངས་བྱིན་རླབས་འདས་གཏོར་ལྟར་བྱས་ནས། རང་གི་སྙིང་ག་ནས་འོད་ཟེར་འཕྲོས་པས་རྒྱལ་པོ་ཆེན་པོ་བཞི་འཁོར་དང་བཅས་པ།
ཨོཾ་ཨེ་ཧྱེ་ཧི་ཙ་ཏུར་མ་ཧཱ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཞེས་པས་སྤྱན་དྲངས་ནས་དཀྱིལ་འཁོར་གྱི་ཕྱོགས་བཞིར་བཞུགས་པར་བསམས་ལ། ཨོཾ་དྷྲྀ་ཏ་རཱཥྚ་སོགས་མཚན་སྔགས་བཞི་ལ་ས་པ་རི་ཝཱ་ར་ན་མཿསརྦྦ་ཏ་ཐཱ་ག་ཏ་སོགས་བཏགས་པ་ལན་གསུམ་གྱིས་ཕུལ། མཆོད་པས་མཆོད། རྒྱལ་པོ་ཆེན་པོ་དཔལ་ལྡན་པ་སོགས་ཀྱིས་བསྟོད། རྒྱལ་པོ་ཆེན་པོ་འཁོར་བཅས་སོགས་ནས་ཀུན་འགྲུབ་ཤོག་གིས་ཕྲིན་ལས་བཅོལ། དེ་ནས་སློབ་དཔོན་གྱིས་འབྲང་རྒྱས་ཕྱེད་མར་གཤགས་ཏེ། ནག་པོ་ངོས་ལ་མར་མེ་ལྔ་སྦར་བ་དང་བསྒྲུབ་བྱ་བཀྲུས་པའི་ཆུ་ཁམ་ཕོར་དང་བཅས་པ་གཤིན་རྗེའི་གཟུགས་དེའི་མདུན་གྱི་སླ་ངའི་ནང་དུ་བཞག་སྟེ། འབྲང་རྒྱས་སྔར་བྱིན་གྱིས་བརླབས་ཟིན་པ་ཆུ་གཙང་གིས་སྦྱངས། ཨོཾ་སརྦྦ་བིགྷྣཱན།
ན་མསྶརྦྦ་ཏ་ཐཱ་ག་ཏེ་བྷྱོ་སོགས་ཀྱིས་གཤིན་རྗེ་འཁོར་དང་བཅས་པ་ལ་ལམ་བརྒྱགས་ཀྱི་ཚུལ་དུ་བསྔོས། རང་ཚེ་དཔག་མེད་ཀྱི་ང་རྒྱལ་དང་ལྡན་པས་འདི་སྐད་བརྗོད་དེ། འདི་ནས་ལྷོ་ཡི་ཞེས་པ་ནས་མཐུ་རླབས་ཅན་ཞེས་བྱ་བའི་བར་དང༌། འཁོར་བཅས་འདིར་ནི་བདག་ལ་ཉོན། ། ཆོས་ཀྱི་རྒྱལ་པོ་གཤིན་རྗེའི་ཚོགས། ། འཆི་བདག་འཁོར་དང་བཅས་རྣམས་ལ། ། དེང་འདིར་ཆེ་གེ་མོ་ཞེས་པའི། ། ཚེ་དང་སྲོག་གི་གླུད་འབུལ་གྱིས། ། འདོད་ཡོན་རིན་ཆེན་སྣ་ལྔ་དང༌། ། འབྲུ་དང་མཆོད་ཡོན་སྣ་ཚོགས་དང༌། །
ཞལ་ཟས་མེ་ཏོག་ལ་སོགས་མཆོད། ། གླུད་འདི་ལོངས་ལ་ཚེ་སྲོག་བྱིན། ། བཟུང་བ་ཐོང་ལ་བཅིངས་པ་ཁྲོལ། ། བཀའ་དང་དམ་ལས་མ་འདའ་ཞིག ། ཁྱེད་ཀྱི་འཁོར་གྱི་ཡི་དྭགས་རྣམས། ། བཟའ་བ་བཟང་པོ་འདི་འབུལ་གྱིས། ། འདི་ཟོ་འཁོར་གྱི་ཡི་དྭགས་རྣམས། ། མ་འཚེ་བར་ནི་གཞན་དུ་དེངས། ། སྤྲོ་ན། མཆོད་སྦྱིན་གཏོར་མ་འདི་བསྣམས་ལ་ཞེས་པ་ནས་ཀུན་འགྲུབ་མཛོད་ཅེས་པའི་བར་བརྗོད།
དེ་ནས། རྒྱན་གྱིས་བརྒྱན་པར་བྱས་ཀྱང་ཞེས་པ་ནས་གདོན་རྣམས་རང་རང་གནས་སུ་དེངས་ཞེས་བརྗོད། དེ་ནས་དཔོན་སློབ་ཐམས་ཅད་བཞེངས་ཏེ། སློབ་དཔོན་གྱིས་གཤིན་རྗེའི་སླ་ང་ལ་རྡོ་རྗེས་རེག་ཙམ་བྱས་ནས། གཤིན་རྗེའི་ཁ་ཕྱིར་བསྟན་ལ་རྫོངས་རྣམས་ཀྱང་དེའི་མདུན་དུ་འོང་བར་བྱས་ནས་སྔར་བཞིན་བདེན་པ་བདར་ཏེ། བདེན་པ་ཆེན་པོའི་བྱིན་གྱིས་བརླབས་ཀྱིས་སྦྱིན་པའི་བདག་པོའི་ལུས་ངག་ཡིད་གསུམ་ལ་གནོད་ཅིང་འཚེ་བར་བྱེད་པའི་འཆི་བདག་གཤིན་རྗེ་འཁོར་དང་བཅས་པ་ཐམས་ཅད་དཔག་ཚད་བྱེ་བའི་ཕ་རོལ་ཏུ་སོང་ཞིག ན་མཿས་མནྟ་ཀཱ་ཡ་ཝཱཀྩིཏྟ་སོགས་ཁྲོ་བོའི་སྔགས་མང་དུ་བརྗོད་ཅིང་རོལ་མོ་དང་བཅས་པས་འཆི་བདག་གི་གཟུགས་དང་ལྷན་ཅིག་ཏུ་རྫོངས་ཆས་དང་གཏོར་མ་ཁྲུས་ཆུ་སོགས་ལྷོ་ཕྱོགས་ཀྱི་གྲོང་ཟད་པར་བསྐྱེལ་ལ་ཁ་ལྷོར་བསྟན་ལ། རྫོངས་ཆས་རྣམས་ཀྱང་དེའི་མདུན་དུ་གཞག སྐྱེལ་མཁན་རྣམས་ནང་དུ་ལོག་དུས་ཕྱི་མིག་མི་བལྟ་བ་གནད་དུ་ཆེའོ། ། དེ་ནས་བསྒྲུབ་བྱ་མདུན་དུ་ཙོག་པུར་འཁོད་དུ་བཅུག་ལ།
གླུད་གོས་ཀྱི་ཚོན་སྐུད་བཀྲོལ་ནས། སློབ་དཔོན་གྱིས་རྡོ་རྗེ་དང་དྲིལ་བུ་ཐོགས་བཞིན་པས་ལག་ལེན་ལྟར་མདུད་ཁུག་བཏབ་སྟེ་བསྒྲུབ་བྱའི་སྐེ་དང༌། ལག་པའི་སྲིན་མཛུབ་གཉིས་དང་རྐང་པའི་མཐེ་བོང་རྣམས་སུ་བཅིང༌། ནད་པ་ལྟ་བུའི་ཙོག་འདུག་མི་ཚུགས་པ་རྣམས་ལ་གཡོན་པ་ཁོ་ན་ལ་བཅིངས་པས་བཏུབ་ཅེས་གསུང༌། དེ་ནས་སློབ་དཔོན་གྱིས་འདི་སྐད་དོ། ། ཁྱེད་རང་དམིགས་པ་འདི་བཞིན་མཛོད། སློབ་དཔོན་བཅོམ་ལྡན་འདས་ཚེ་དང་ཡེ་ཤེས་དཔག་ཏུ་མེད་པར་གསལ་བ་ལ་མོས་གུས་བྱས་པས། དེའི་ཐུགས་ཀ་ནས་འོད་ཟེར་རྣོ་ཞིང་ཐོགས་པ་མེད་པ་ལྕགས་ཀྱུའི་རྣམ་པ་ཅན་གྲངས་མེད་པ་འཕྲོས། ཁྱེད་རང་གི་ལུས་ཀྱི་ཕྱི་ནང་དང་སྣོད་བཅུད་ཐམས་ཅད་དུ་ཁྱབ་པས། ཁྱེད་རང་གི་ལུས་ངག་ཡིད་གསུམ་ལ་བར་དུ་གཅོད་པར་བྱེད་པའི་ནད་གདོན་སྡིག་སྒྲིབ་དུས་མ་ཡིན་པར་འཆི་བར་བྱེད་པའི་མི་མཐུན་པའི་ཕྱོགས་ཐམས་ཅད་འོད་ཟེར་སྔོ་དམར་དང་དུད་ཁུ་སོལ་ཁུའམ་རྣག་ཁྲག་གི་རྣམ་པ་ཅན་དང༌།
གདོན་བགེགས་ལ་སོགས་པ་སྡིག་སྦལ་དང་སྲོག་ཆགས་མི་སྡུག་པའི་རྣམ་པ་ཅན་དུ་ཚུར་བཀུག་སྟེ་ལུས་ལ་བཅིངས་པའི་ཚོན་སྐུད་འདི་ལ་སིབ་ཀྱིས་ཐིམ་པར་མོས་པ་མཛོད། ཅེས་དང༌། རྗེ་བཙུན་རྩ་བ་སོགས་ཀྱི་བདེན་བདར་གོང་བཞིན་བརྗོད་པའི་བདེན་པ་ཆེན་པོའི་བྱིན་གྱིས་བརླབས་ཀྱིས། སྦྱིན་པའི་བདག་པོ་ཆེ་གེ་མོ་ཞེས་བྱ་བའི་ལུས་ངག་ཡིད་གསུམ་ལ་གནོད་ཅིང་འཚེ་བར་བྱེད་པའི་རྒྱུ་ཉོན་མོངས་པ་དུག་ལྔ་དང༌། དེས་ཀུན་ནས་བསླངས་པའི་ནད་རིམས་གདོན་བགེགས་མི་དང་མི་མ་ཡིན་པས་བྱས་པའི་བྱད་དང་བྱུར་སོགས་བར་དུ་གཅོད་པ་ཐམས་ཅད་ལུས་ལ་བཅིངས་པའི་ཚོན་སྐུད་སྣ་ལྔ་པོ་འདི་ལ་ཐིམ་པར་གྱུར་ཅིག ཛཿཧཱུྃ་བཾ་ཧོཿ ཞེས་པ་ལན་གསུམ། དེ་ནས་ཁྱེད་རང་གི་ལུས་ལ་བཅིངས་པའི་ཚོན་སྐུད་འདི་ཉིད་ནད་གདོན་སྡིག་སྒྲིབ་བར་ཆད་མི་མཐུན་པའི་ཕྱོགས་ཐམས་ཅད་འདུས་པའི་རང་བཞིན་ཅན་དུ་གྱུར་པར་མོས་པ་མཛོད། རལ་གྲི་མེའི་དབལ་དང་ཆུར་བཅུག་པ་ཐོགས་ནས། སློབ་དཔོན་ཚེ་དཔག་ཏུ་མེད་པར་གསལ་བས་ཡེ་ཤེས་ཀྱི་རལ་གྲི་མེ་དང་ཆུས་ངར་དང་ལྡན་པར་བྱས་པ་དེ་ཉིད་ཀྱིས་ཚོན་སྐུད་རྣམས་དུམ་བུར་བཅད་པས་བར་དུ་གཅོད་པ་ཐམས་ཅད་དང་བྲལ་བར་བྱས་པར་མོས་པ་མཛོད་ཅེས་བརྗོད་ལ་འདི་སྐད་དོ། །
གང་དག་སངས་རྒྱས་རང་སངས་རྒྱས། ། སངས་རྒྱས་རྣམས་ཀྱི་ཉན་ཐོས་དང༌། ། ཚངས་པ་དང་ནི་འཇིག་རྟེན་སྐྱོང༌། ། གནོད་སྦྱིན་སྡེ་དཔོན་དབང་ཕྱུག་ཆེ། ། དེ་བཞིན་གནོད་སྦྱིན་སྟོབས་ཆེན་དང༌། ། འཕྲོག་མ་བུ་དང་བཅས་པ་རྣམས། ། དེ་དག་མཐུ་དང་གཟི་བརྗིད་ཀྱིས། ། ཆེ་གེ་མོ་ལ་གནོད་གྱུར་པའི། ། བྱད་སྟེམས་ལས་རྣམས་ཆད་གྱུར་ཅིག ། ཨོཾ་ན་མོ་བྷྲཱུཾ་ཨཱ་ཡུརྫྙཱ་ན་ཧྲཱིཿཨ་རོ་ལིཀ་ཧཱུྃ་ཧྲཱིཿཞེས་དང༌།
ཨོཾ་སརྦྦ་བནྡྷཱ་ནཱཾ་ཀ་ཁོརྡ་ཙྪེ་ད་ནཱ་ཡ་སྭཱ་ཧཱ། ཞེས་བརྗོད་ཅིང་གཡོན་དྲིལ་བུ་དང་བཅས་ཚོན་སྐུད་རྒྱབ་ངོས་ནས་བཟུང༌། གཡས་པས་རལ་གྲིའི་སོ་ཕྱིར་བསྟན་ཏེ་མགྲིན་པའི་དང་དེ་བཞིན་དུ་ལག་པ་གཉིས་དང་རྐང་པ་གཉིས་ཀྱི་ཚོན་སྐུད་རྣམས་བཅད། བཅད་པའི་དུམ་བུས་བསྒྲུབ་བྱ་ལ་ཕྱིར་བསྐོར་ཞིང་བསགས། སླར་ཡང་ལས་ཀྱི་རྡོ་རྗེས་དུམ་བུ་མང་དུ་བཅད་དོ། ། དེ་ནས་སློབ་དཔོན་གྱི་ཕྱག་གཡོན་པས་ཚོན་སྐུད་དུམ་བུ་བཟུང༌། གཡས་པས་ཚོན་སྐུད་ཀྱི་དུམ་བུ་རེ་རེ་དང་སྙིང་པོ་དང་ཨ་མྲྀ་ཏ་བརྗོད་ཅིང་ལས་བུམ་གྱི་ཆུ་ཐིགས་རེ་རྣམས་སྔར་གྱི་ཁམ་ཕོར་འོ་ཆབ་ཅན་གྱི་ནང་དུ་དོར། བསྒྲུབ་བྱའི་ནད་དང་སྡུག་བསྔལ་ཐམས་ཅད་ཞི་བར་བསམ་ཞིང་ལན་མང་དུ་བྱ། སླར་ཡང་སློབ་དཔོན་གྱི་ཕྱག་གཡོན་པས་དུག་སྣ་བཟུང༌། གཡས་པས་བསྒྲུབ་བྱའི་མགོ་ལ་བསྐོར་ནས་ཆུའི་ནང་དུ་དོར་ཞིང༌།
འདོད་ཆགས་ཞེ་སྡང་གཏི་མུག་རྣམས། ། འདི་དག་འཇིག་རྟེན་དུག་གསུམ་སྟེ། ། སངས་རྒྱས་བཅོམ་ལྡན་དུག་མི་མངའ། ། སངས་རྒྱས་གཟི་ཡིས་དུག་བཅོམ་མོ། ། ཞེས་དང༌། ཆོས་དང་དགེ་འདུན་ལའང་དེ་བཞིན་དུ་སྦྱར་བར་བྱའོ། ། ས་ནི་དུག་གི་ཕ་ཡིན་ཏེ། ། ས་ནི་དུག་གི་མ་ཡང་ཡིན། ། བདེན་པའི་བདེན་ཚིག་འདི་དག་གིས། ། ཆེ་གེའི་དུག་ནི་དུག་མེད་ཤོག །
དུག་ནི་ས་ཡི་ནང་དུ་སོང༌། ། གང་བའི་ནང་དུ་དུག་སོང་ཞིག་སྭཱ་ཧཱ། ཡང་སྤྲོ་ན། སངས་རྒྱས་ཀྱི་གཟི་བརྗིད་ཀྱིས་དུག་ངེས་པར་བཅོམ་མོ། ། དེ་བཞིན་དུ་དུག་ངེས་པར་བཅོམ་མོ་ཞེས་ཀུན་ལ་སྦྱར་ཏེ། རང་སངས་རྒྱས་ཀྱི་གཟི་བརྗིད་ཀྱིས༴ དགྲ་བཅོམ་པའི་གཟི་བརྗིད་ཀྱིས༴ ཕྱིར་མི་འོང་བའི་གཟི་བརྗིད་ཀྱིས༴ ལན་ཅིག་ཕྱིར་འོང་གི་གཟི་བརྗིད་ཀྱིས༴ རྒྱུན་དུ་ཞུགས་པའི་གཟི་བརྗིད་ཀྱིས༴
བདེན་པར་སྨྲ་བའི་གཟི་བརྗིད་ཀྱིས༴ ཚངས་པའི་བེ་ཅོན་གྱིས༴ དབང་པོའི་རྡོ་རྗེས༴ ཁྱབ་འཇུག་གི་འཁོར་ལོས༴ མེ་ལྷའི་དབལ་གྱིས༴ ཆུ་ལྷའི་ཞགས་པས༴ ལྷ་མ་ཡིན་གྱི་རྒྱུད་ཀྱིས༴ ཀླུའི་རིག་སྔགས་ཀྱིས༴ དྲག་པོའི་མདུང་རྩེས༴ སྐེམ་བྱེད་ཀྱི་མདུང་ཐུང་གིས་དུག་ངེས་པར་བཅོམ་མོ། །
དུག་སའི་ནང་དུ་སོང་ཞིག དེ་བཞིན་དུ་སའི་གནས་སུ་ཆུ་མེ་རླུང་རྣམས་ལའང་འདོན་པ་བསྒྱུར་ཏེ་བརྗོད་མཐར་ཁྲུས་ཆུ་གླུད་གོས་དང་བཅས་པ་བྱང་ཕྱོགས་ཀྱི་གྲོང་ཟད་པའི་སར་བསྐྱལ་ལོ། ། དེ་ནས་སྐབས་འདིར་དབང་བསྐུར་བྱེད་ན་དེ་བཞིན་དང༌། མི་བྱེད་ན་སྦྱང་བ་སྤྱི་ལྟར་དང་བཀྲུ་བྱབས་བསྲུང་གསུམ་བྱས་ལ། སློབ་དཔོན་གྱིས་འབྲང་རྒྱས་དཀར་པོ་ཐོགས་ལ། ཐམས་ཅད་ཀྱིས་ཕུན་སུམ་ཚོགས་པ་སོགས་ཀྱི་བཀྲ་ཤིས་བརྗོད་ཅིང་མེ་ཏོག་གཏོར་ཏེ་བསྒྲུབ་བྱའི་ལག་ཏུ་གཏད་ཅིང༌། བཀྲ་ཤིས་ཚེ་བརྟན་དཔལ་གྱི་ཟས། ། སྙིང་པོ་བསྡུས་པའི་བཅུད་འདི་ནི། ། དེ་རིང་བུ་ཡིས་བཟའ་བར་གྱིས། ། འདི་ཟོས་སངས་རྒྱས་ཚེ་དཔག་མེད། །
ཞལ་ཟས་བསྟེན་པས་ནད་ཀུན་ལས། ། གྲོལ་འགྱུར་ཐེ་ཚོམ་བྱ་མི་དགོས། ། ཨོཾ་ཏདྱ་ཐཱ་ཨ་པ་རི་མི་ཏཱ་ཨཱ་ཡུརྫྙཱ་ན་ཧྲཱིཿཧཱུྃ་བྷྲཱུྃ་སྭཱ་ཧཱ། ཞེས་བརྗོད་ཅིང་སློབ་མས་འབྲང་རྒྱས་བཟའོ། ། འདི་ནི་བསྒྲུབ་བྱ་ལ་དངོས་སུ་བྱེད་པའི་དབང་དུ་བྱས་ལ། གལ་ཏེ་དངོས་སུ་སྟབས་མ་བདེ་ན་དབང་བསྐུར་དོར་བ་མ་གཏོགས་ཆོ་ག་གཞན་འདྲའོ། ། གསུམ་པ་ཕན་ཡོན་བསྟན་པ་ནི། དེ་ལྟར་ཉམས་སུ་བླངས་པས་འཆི་བ་ངེས་པར་བསླུ་བ་ནི་ཚེ་དཔག་ཏུ་མེད་པའི་མདོ་མཚན་བརྒྱ་རྩ་བརྒྱད་པ་དང༌། འཆི་མེད་རྔ་སྒྲའི་གཟུངས་ལ་སོགས་པའི་རྒྱུད་དང༌། ཛེ་ཏཱ་རིས་བཀྲལ་བའི་ཚེ་དཔག་མེད་ལྷ་དགུའི་ཆོ་གའི་གཞུང་རྣམས་ཀྱིས་དངོས་སུ་བསྟན་པ་དང་སློབ་དཔོན་ངག་དབང་གྲགས་པས་འཆི་བདག་བསླུ་བའི་རྟོགས་པ་ལས།
ལུས་དང་ངག་གི་ལས་ཀྱིས་ཕྱི། ། བསམ་གཏན་ལས་ཀྱི་ནང་གིས་ཡིན། ། ནོར་བུ་སྔགས་སྨན་ཕྱི་ཡིས་ཏེ། ། རྣལ་འབྱོར་ནུས་པས་ནང་ཡིན་ནོ། ། ཞེས་འཆི་བསླུའི་རྣམ་གྲངས་མང་དུ་གསུངས་པ་ལས། འདི་ནི་མཆོག་ཏུ་གྱུར་པ་ཕྱི་ནང་གཉིས་ཀར་བརྟེན་པ་གསང་སྔགས་ཀྱི་གདམས་པའི་ཆོ་ག་ཟབ་མོའི་སྒོ་ནས་འཆི་བ་བསླུ་བའི་ཐབས་དྲི་མ་མེད་པ་བརྒྱུད་པའི་བྱིན་རླབས་མ་ཉམས་པའི་བཀའ་སྲོལ་ཏེ། མཁན་ཆེན་ཐམས་ཅད་མཁྱེན་པ་སངས་རྒྱས་ཕུན་ཚོགས་པའི་ཞལ་སྔ་ནས། དེ་ལྟར་དྲི་མེད་རྒྱུད་གཞུང་ལས་གསུངས་པ། ། འཁྲུལ་མེད་བརྒྱུད་པའི་བཀའ་སྲོལ་མ་ཉམས་པ། ། འདི་འདྲ་ཉམས་སུ་ལེན་པའི་སྐལ་བཟང་རྣམས། །
ནད་མེད་ཚེ་དང་ལང་ཚོའི་དཔལ་ཐོབ་འགྱུར། ། ཞེས་གསུངས་པ་ལྟར་རྟོགས་པར་བྱའོ། ། ཞེས་སྐལ་བ་བཟང་ལྡན་གྱི་གང་ཟག་རྣམས་ཀྱི་ཚེའི་དངོས་གྲུབ་སྒྲུབ་པའི་ཐབས་བླ་ན་མེད་པ་ཉིད་དོ། ། སྨྲས་པ། ཀུན་མཁྱེན་གྱིས་གསུངས་དག་བྱེད་གཏེར་གྱི་བཅུད། ། གྲུབ་དབང་སྐབས་གསུམ་དབང་པོས་བསྟེན་བྱ་བ། ། དལ་རྟེན་ལྷ་ལུས་རྒ་ཤི་མེད་པའི་གསོས། ། བདག་ཡིད་རྣམ་སད་གཞོན་ནུས་འདི་ན་བླངས། ། ཚུལ་འདིས་མི་གསལ་ལག་ལེན་གསལ་བར་བྱེད། ། གཞན་དུ་མ་ཚང་ཡན་ལག་ཚང་བར་བྱེད། །
ལུང་རིགས་མ་འབྲེལ་དོགས་ཀྱང་འབེལ་བར་བསྒྲུབས། ། འདི་འདྲ་གང་གིས་ཤེས་དེའང་ཤེས་ལྡན་སྨྲོས། ། ཡིད་འཕྲོག་དྲི་ཡི་བཞོན་པས་ལྷོ་ཡི་ནགས། ། བསྐྱོད་ཀྱིན་བྱུང་བས་ཚ་གདུང་ཉེན་པའི་ལུས། ། སྔོན་མེད་བདེ་བར་ངལ་གསོར་ཐོབ་པའི་གླུ། ། སྭ་སྟི་ཡི་གེ་དབྱངས་སུ་ལེན་གྱུར་ཅིག ། ཅེས་བཅོམ་ལྡན་འདས་མགོན་པོ་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ལ་བརྟེན་པའི་འཆི་བསླུའི་ཆོ་ག་དལ་རྟེན་རིང་འཚོར་སྒྲུབ་པའི་བཅུད་ལེན་ཞེས་བྱ་བ་འདི་ནི་ཉེ་བར་གནས་པ་ཀུན་དགའ་བསམ་གཏན་གྱིས་ནན་ཏན་དུ་བསྐུལ་བའི་ངོར། ཛེ་ཏཱ་རིའི་རྒྱ་གཞུང་དང༌། རྗེ་ངོར་ཆེན་དཀོན་མཆོག་དཔལ་ལྡན་པ་དང་འཇམ་པའི་དབྱངས་སངས་རྒྱས་ཕུན་ཚོགས་པས་མཛད་པའི་འཆི་བསླུའི་ཆོ་ག་གཞིར་བཞག གཞན་ཡང་རིན་ཆེན་བསོད་ནམས་མཆོག་གྲུབ་པས་མཛད་པ་རྣམས་ལའང་གཏུགས་ཏེ་མི་གསལ་བ་དང་ཁ་འགེངས་འཁྲུགས་སྡེབས་འོས་པ་རྣམས་བརྒྱུད་པའི་ཕྱག་ལེན་གྱི་ཚུལ་ལ་འདྲིས་པར་བྱས་ནས།
ལག་ཏུ་བླང་བདེ་བར་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་ན་ཚོད་ལྡན་ཏེ་ཤིང་ཕག་གི་གནམ་ལོ་གསར་ཚེས་ཀྱི་དུས་ཚེས་དགེ་བར་སྦྱར་བ་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག ཕྱིས་སུ་རྒྱ་ཆེན་ཆོས་སྤྱན་ཡངས་པ་ཆོས་རྗེ་བསྟན་འཛིན་རྡོ་རྗེ་པས་མཛད་པའི་འཆི་བསླུའི་ཆོ་ག་འཆི་མེད་གྲུབ་པའི་ལམ་བཟང་མཛེས་པའི་རྒྱན་ཞེས་བྱ་བ་ཐུན་མོང་མིན་པའི་དམིགས་པ་དང་རྒྱལ་ཆེན་བཞི་པོ་སོ་སོ་ལ་གཏོར་འབུལ་ཕྲིན་ལས་གཞོལ་བ་སོགས་ཤིན་ཏུ་འབྲེལ་ཆགས་པ་ཞིག་ཀྱང་མཇལ་བྱུང་བས་ཅུང་ཟད་སྤྲོས་པར་འདོད་པས་དེ་བཞིན་དུ་བྱས་ཀྱང་ལེགས་པ་ཞིག་ཏུ་མངོན་ནོ།། །། སརྦ་མངྒ་ལཾ་བྷ་ཝ་ཏུ།། །། ༄༅། །སྒྲ་མི་སྙན་གྱི་རང་གཟུངས་ཀྱི་གདམས་པའི་གསལ་བྱེད་ཡིད་ཆེས་སུམ་ལྡན་ཞེས་བྱ་བ་བཞུགས།། ༄༅། །གང་གི་ཞལ་ལུང་འཆི་མེད་གྲུབ་པའི་ཆུས། ། བསྐལ་པར་འཚོ་བའི་རྒྱལ་སར་དབང་བསྐུར་མཁན། ། བླ་མ་དུས་དགྲའི་མགོན་ལ་ཕྱག་འཚལ་ནས། ། འཆི་མེད་རང་གཟུངས་རྣམ་དག་ཡི་གེར་བསྟར། ། བྱ་བའི་རྒྱུད་ཀྱི་རིག་སྔགས་བཅངས་ཙམ་གྱིས། ། སྐྱེ་བ་དྲན་པའི་གཟི་བྱིན་སྟོང་འབར་བ། །
ཡི་གེ་ལྔ་བཅུ་བདུན་པའི་བདག་ཉིད་ཅན། ། བསླབ་ཀུན་བཏུས་པར་ལུས་སྲུང་སྔགས་སུ་བཤད། ། གཞན་དུ་བྱང་གི་སྒྲ་མི་སྙན་པ་ཡི། ། ཚེ་ཡི་རང་གཟུངས་ཞེས་བྱའི་གདམས་པ་འདིར། ། ལོ་རྒྱུས་གདམས་པ་དངོས་དང་མཇུག་གསུམ་ལས། ། དང་པོར་ཡོངས་གྲགས་དགྲ་བཅོམ་བློ་གྲོས་དཔལ། ། ཞེས་བྱས་ཀླུ་སྒྲུབ་ཕུག་པར་ལོ་བཅུ་གཅིག ། སྒྲུབ་པ་མཛད་པའི་ནང་གཅིག་ཐོ་རངས་ཁར། ། པཎྜི་ཏ་ཡི་ཆ་ལུགས་འཆང་ཞིག་གིས། ། བྱུང་བ་དེ་ཡི་ངག་ནས་ང་ཉིད་ནི། །
ནཱ་གརྫུ་ན་ཞེས་བྱ་དེ་ན་རེ། ། མི་དཀར་ཞིག་གིས་ལམ་སྣ་འདྲེན་འོང་གིས། ། གང་ཚེ་ཁྱེད་ཉིད་འདི་རུ་མ་སྡོད་པར། ། བལ་བོད་མཚམས་སོང་སྒྲུབ་པ་གྱིས་ཤིག་དང༌། ། ལུང་བསྟན་འོང་གི་གསུངས་ནས་མི་སྣང་གྱུར། ། ནམ་ཞིག་མི་དཀར་གྱིས་བྱུང་བལ་བོད་མཚམས། ། ནགས་ཁྲོད་དབེན་པ་ཅིག་ཏུ་ཁྲིད་དེ་དེར། ། བདེ་བར་བག་ཕབ་ཉིན་མོར་ཆབ་གཏོར་འབད། ། རྟག་ཏུ་ཏིང་ངེ་འཛིན་ལ་མཉམ་བཞག་པས། ། བདེ་བར་གཤེགས་ལས་ལུང་བསྟན་ཐོབ་པ་དང༌། །
ཤ་ཡི་སྤྱན་གྱིས་གླིང་བཞི་གཟིགས་པ་དང༌། ། ནམ་འཆི་ངེས་མཁྱེན་ཆབ་གཏོར་བཏང་བ་ན། ། མི་མ་ཡིན་པ་མང་པོ་འདུ་བ་བྱུང༌། ། ལན་གཅིག་མི་མ་ཡིན་པ་མང་པོ་དག ། མྱ་ངན་སྨྲེ་སྔགས་འདོན་མཐོང་དེར་བྱོན་ནས། ། རྒྱུ་མཚན་བྲིས་པས་ད་སྟེ་ཞག་བདུན་ནས། ། དགྲ་བཅོམ་ཁྱེད་ནི་འགྲོངས་པར་ཤེས་ནས་ངུ༌། ། ཞེས་ཟེར་དེ་བཞིན་ངས་ཀྱང་ཤེས་མོད་ཀྱི། ། ཁྱེད་ཅག་ངུས་པས་ཕན་པ་མཆིས་སམ་ཅི། ། འཆི་བར་མི་འགྱུར་ཐབས་ཤིག་མི་མ་ཡིན། །
ཁྱེད་ཅག་རྣམས་ལ་མེད་དམ་ཞེས་གསུངས་པར། ། ལྷ་འདྲེ་གཞན་རྣམས་ངེད་ལ་ཅི་ཡོད་ཟེར། ། དེ་ནང་ལྷ་ཡི་དགེ་བསྙེན་ཡིན་ཟེར་བ། ། མིག་གཡས་ལོང་དང་རྐང་གཡོན་འཐེང་བ་ཞིག ། མི་འཆིའི་ཐབས་དེ་སྒྲ་མི་སྙན་གླིང་ན། ། འཆི་མེད་རང་གཟུངས་ཞེས་སུ་བྱ་བ་མཆིས། ། གཟུངས་དེ་བགྲངས་པས་ལུས་ལ་རྒས་པ་མེད། ། འཆི་མེད་ཚེ་ལོ་སྟོང་ཕྲག་ཐུབ་པ་ཡོད། ། ཅེས་ཟེར་འོ་ན་དེ་ཉིད་ལེན་ནུས་སུ། ། དྲིས་པའི་ལན་དུ་དགེ་བསྙེན་དེ་ན་རེ། །
ང་ཡིས་ནུས་ཟེར་དེ་ལ་དགྲ་བཅོམ་པས། ། ཁྱོད་ནི་མིག་ཡ་ལོང་དང་རྐང་པ་འཐེང༌། ། གླིང་གཞན་ཐག་རིང་བགྲོད་པར་མི་ནུས་སམ། ། ལུས་འདིས་འགྲོ་མིན་རྫུ་འཕྲུལ་མཐུ་ཡིས་སོ། ། འོ་ན་ལོ་གཅིག་ཚུན་ཆད་ལོན་ནམ་གསུངས། ། ལོ་གཅིག་འགོར་ན་ཁྱོད་ལ་ཕན་པ་ཅི། ། དེ་བས་མ་གྲོངས་ཙམ་དུ་སླེབས་ཞེས་སོང༌། ། བྱང་གི་སྒྲ་མི་སྙན་ནས་བླངས་ཏེ་བྱུང༌། ། དགྲ་བཅོམ་ལ་ཕུལ་གཟུངས་དེ་བཀླག་པའི་མཐུས། ། ལོ་གྲངས་སྟོང་ཐུབ་དགྲ་བཅོམ་འཆི་མེད་གྲགས། །
དེ་ཡིས་བལ་པོ་ཧ་ངུ་ཙནྡྲར་སྩལ། ། ལོ་བརྒྱ་ལོན་ནོ་དེས་ཀྱང་དར་མ་གྲགས། ། ཞེས་བྱ་ལ་གནང་ལོ་གྲངས་ཉིས་བརྒྱར་ཐུབ། ། དེ་ལ་མངའ་རིས་དཔལ་ཆེན་རྒྱལ་བ་གྲུབ། ། དྲུག་ཅུར་སོན་ཚེ་གདམས་པ་འདི་ཐོབ་པས། ། ལོ་བརྒྱར་ལོན་ཡང་ལུས་སྟོབས་ཆུང་མ་སོང༌། ། དེ་ལས་སློབ་དཔོན་ཡེ་ཤེས་རྒྱལ་བས་ཞུས། ། ལོ་གྲངས་སུམ་བརྒྱར་ཐུབ་བོ་དེ་ལས་ཀྱང༌། ། སློབ་དཔོན་ ་་་་་ཤེས་རབ་གྲགས་ཞེས་པའང་བྱུང༌། ཤེས་རྒྱལ་གྱིས་ཞུས་ཉིས་བརྒྱའི་ལོ། །
ལོན་ནས་དབུས་ཀྱི་ལྷ་སར་ལན་གཉིས་བསྐོར། ། དེ་ལ་ཛྙཱ་ན་སིདྡྷི་དེ་ལས་ཀྱང༌། ། སངས་རྒྱས་གྲགས་ཀྱིས་ཡོན་དུ་ཡུམ་བར་མ། ། བུམ་པ་བརྒྱ་སྐྱེས་ཞོ་དོས་མཎྜལ་བཅས། ། ནན་ཏན་གསོལ་བ་བཏབ་གནང་དེ་ནས་རིམ། ། རྟོགས་ལྡན་རིན་ཆེན་བཟང་དང་ལྕགས་ལུང་གི ། གཞོན་ནུ་བློ་གྲོས་པཎ་ཆེན་ཤཱཀ་མཆོག་དང༌། ། གཞོན་ནུ་ཆོས་གྲུབ་སོགས་ལས་རིམ་བཞིན་བརྒྱུད། ། ཚུལ་འདི་ཞུ་དུས་ཡོན་དབུལ་དཀའ་སྤྱད་སོགས། ། བླ་མ་མཉེས་པའི་ཞལ་ལས་བླང་བྱའོ། །
གཉིས་པ་ཉམས་སུ་བླང་ཚུལ་ཐོ་རེངས་དུས། ། སྐྱབས་གསུམ་ཡོན་ཏན་རྗེས་སུ་དྲན་པའི་བློས། ། གཞན་དོན་བྱང་ཆུབ་བསྒྲུབ་ཕྱིར་ཚེ་བསྲིངས་ནས། ། རྒྱལ་སྲས་སྤྱད་པ་སྤྱོད་སྙམ་འདི་སྐད་བརྗོད། ། སངས་རྒྱས་ཆོས་དང་ཚོགས་ཀྱི་མཆོག་བཅས་ལ། ། བྱང་ཆུབ་བར་དུ་བདག་ཉིད་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ་སོགས་ཀྱིས་སྐྱབས་འགྲོ་སེམས་མཆོག་བསྐྱེད། ། རང་ཉིད་པདྨ་དཀར་པོ་འདབ་བཞིའི་སྟེང༌། །
ཐ་མལ་རང་ལུས་ཧཱུྃ་ཡིག་མཐིང་གར་གྱུར། ། དེ་ལས་ལྕགས་ཀྱི་རྡོ་རྗེ་རྩེ་ལྔ་པ། ། འོད་ཀྱི་རང་བཞིན་གྱུར་པའི་ལྟེ་བར་ཧཱུྃ། ། སྔགས་ཀྱི་ཕྲེང་བ་དཀར་པོས་བསྐོར་བར་གསལ། ། ཚིག་གཞན་དག་གིས་བར་མ་ཆད་པར་བཟླས། ། ཡང་ན་བརྒྱུད་པ་གོང་མའི་ལུགས་ལྟར་ན། ། སྐྱབས་འགྲོ་སེམས་བསྐྱེད་སྤྱི་ལྟར་བྱ་བ་དང༌། ། སྭ་བྷཱ་ཝ་སོགས་སྔགས་ཀྱིས་སྟོང་པར་བསྒོམ། ། དེ་ཡི་ངང་ལས་པཾ་ལས་པདྨ་དཀར། ། འདབ་མ་བཞི་པའི་ལྟེ་བ་ལ་གནས་པའི། །
གསེར་གྱི་རྡོ་རྗེ་རྩེ་ལྔའི་ལྟེ་བའི་ནང༌། ། རང་ཉིད་བཅོམ་ལྡན་རྒྱལ་བ་ཚེ་དཔག་མེད། ། སྐུ་མདོག་དམར་པོ་མཉམ་གཞག་ཚེ་བུམ་འཛིན། ། རྒྱན་ལྡན་མཚན་དང་དཔེ་བྱད་འབར་བར་གསལ། ། དེ་ཡི་ལུས་དབུས་དྲང་པོར་སྲོག་རྩ་ནི། ། ལྕགས་ཀྱི་སྲོག་ཤིང་རྡོ་རྗེ་རྩེ་ལྔའི་དབྱིབས། ། ལྟེ་བར་རང་སེམས་ཧཱུྃ་ཡིག་མཐིང་ནག་མཐར། ། སྔགས་ཕྲེང་གཡས་སྐོར་ཡོད་པར་ཀློག་ཚུལ་བཟླས། ། སྔགས་ནི་འདིའོ། ། ན་མོ་བུདྡྷཱ་ཡ།
ན་མོ་དྷརྨྨཱ་ཡ། ན་མཿསཾ་གྷཱ་ཡ། ཏདྱ་ཐཱ། ཨིཊྚེ། བཊྚེ། ནཊྚེ། ཀུ་ནཊྚེ། ཊཀྐེ། ཋཀྐེ། ཋ་རཀྐེ།
ཨུ་རུ་མ་ཏི། རུ་རུ་མ་ཏི། རུ་རུ་ཧིལླི་མིལླི། སབྦ་ཛྙཱ། དུ་པ་དགྒ ན་མཿསབྦ། སམྨ་ས་མུཛྫྷཱནཱི། སིཛྫྷནྟུ་མེ་མནྟྲ་པཱ་དཱཿསྭཱ་ཧཱ། ཞེས་དང༌། ལུགས་གཅིག་ལ། ཨིཊྚེ།
ཝཊྚེ། ནཊྚེ། ཀུ་ནཊྚེ། ཊ་ཀེ ཋ་ཀེ ཋ་ར་ཀེ ཨུ་རུ་མ་ཏི། རུ་རུ་མ་ཏི། རུ་རུ་ཧི་ལི་མི་ལི། སརྦ་ཛྙཱ།
སྩི་བི་ས་དགྒ། ན་མཿསམྦ། ས་མ་བུདྡྷཱ་ནཱཾ། སིདྡྷྱནྟུ་མེ་མནྟྲ་པཱ་ཧཱཿསྭཱ་ཧཱཿ ་་་་་ ཕྱི་མ་འདི་ལེགས་སྦྱར་གྱི་ལུགས་ཤས་ཆེ་བར་བཞེད་དོ། ། ཞེས་པ་བརྒྱ་རྩ་ལ་སོགས་ཅི་ནུས་བཟླས། གསུམ་པ་དེ་མཐར་དགེ་བ་བསྔོ་བ་ནི། དགེ་བ་འདི་ཡིས་བདག་སོགས་འགྲོ་བ་རྣམས། ། འཆི་མེད་ཚེ་ཡི་དངོས་གྲུབ་ཐོབ་གྱུར་ནས། ། བྱང་ཆུབ་སྤྱོད་པའི་རྒྱ་མཚོ་ལེགས་སྤྱད་ཅིང༌། །
བསྟན་དང་སེམས་ཅན་ཕན་པ་བསྒྲུབ་པར་ཤོག ། བླ་མེད་བླ་མའི་ཐུགས་རྗེ་ལ་སོགས་པས། ། བསྔོས་པ་འགྲུབ་པའི་བདེན་སྟོབས་བརྗོད་པར་བྱ། ། གཟུངས་སྔགས་ཟབ་མོའི་རང་བཞིན་རྣོ་དབལ་དང༌། ། རྩུབ་མོའི་རེག་བྱ་འཛིན་པར་མི་བྱེད་མོད། ། འཆི་བདག་ཆད་པའི་ནུས་པ་སྐད་ཅིག་ཉིད། ། ཕྱེ་མར་བདར་བའི་ནུས་པ་རྫོགས་གྱུར་ཅིག ། ཅེས་སྒྲ་མི་སྙན་གྱི་རང་གཟུངས་ཀྱི་གདམས་པའི་གསལ་བྱེད་ཡིད་ཆེས་སུམ་ལྡན་ཞེས་བྱ་བ་འདི་ནི། འདིའི་སྐོར་གྱི་ཡིག་ཆ་ལོ་རྒྱུས་ཡོད་མེད་དང༌། ཞལ་ཤེས་ཅན་སོགས་མང་ཞིག་ཐོས་ཀྱང་སྔགས་ཀྱི་ཚིག་ལ་སྔར་ནས་མ་དག་པའི་རྒྱུན་ཞུགས་པར་ཕལ་ཆེར་ཡིག་མཁན་གྱིས་བསླད་པའི་རྒྱུས་ལྟང་གཅོད་དཀའ་བར་མཆིས་པར།
བསླབ་བཏུས་ནས་འབྱུང་བ་དང་ས་སྐྱ་ལོ་ཙཱའི་གསུང་བཞིན་ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་པས་ལེགས་སྦྱར་དང་ཟུར་ཆག་གི་ལུགས་ཀྱི་ཞུས་དག་སོ་སོར་མཛད་པ་དང༌། ཞྭ་ལུ་ལོ་ཆེན་གྱིས་ཞུས་དག་མཛད་པ་སྐད་གཉིས་སྨྲ་བའི་དབང་པོ་སི་ཏུ་ཆོས་ཀྱི་འབྱུང་གནས་པའི་ཐུགས་ལ་མངའ་བའི་ལུང་བཅས་ལེགས་པར་ནོས་ནས། དེ་དག་གཙོར་གཟུང་གི་ཞུས་བསྟུན་དང་བཅས་ཏེ་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་ཨཱ་ཡུརྦི་སྟཱ་ར་བྷ་བ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
