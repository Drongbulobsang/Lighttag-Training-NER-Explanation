གསུང་འབུམ། ཚུལ་ཁྲིམས་རིན་ཆེན།
པོད ༡༨༣
ཨབྷྱཱརམྦྷཤཱསྟྲཾཀིཉྩཀེ྅སཾཀལྦེནནིཿསམྱཀཚུཙིསྟསྨཱཡུཏྟརཱཥཱཾབྷཱཥནཿཀཱིརྟྟིཿཤཱསནབྲྀདྡྷཤྩིརེ།
༼ཤྲཱི༽ ༄༅། །ཨབྷྱཱརམྦྷཤཱསྟྲཾཀིཉྩཀེ྅སཾཀལྦེནནིཿསམྱཀཚུཙིསྟསྨཱཡུཏྟརཱཥཱཾབྷཱཥནཿཀཱིརྟྟིཿཤཱསནབྲྀདྡྷཤྩིརེ།།
༄༅། ། སྤངས་ནས་མེད་པའི་བྱེད་རྒྱུ།་་་་་ བརྩམས་པའི་བསྟན་བཅོས་ཅི་དང་ཅིར། ། དཔྱད་པས་ཡང་དག་མ་བགྲུངས་མེད། ། དེ་ཕྱིར་སྨྲ་བའི་མཆོག་རྣམས་ཀྱི། ། གྲགས་པ་བསྟན་པ་སྲིད་དུ་འཕེལ། ། གཉི་ཀའི་ཐོག་མར་ཡོད་པ་ཆོད་པའི་ཟུང་ལྡན།་་་་་ ཐམས་ཅད་མཁྱེན་པའི་གདུང་འཚོབ་པ། ། ཐམས་ཅད་ཀྱི་ནི་བློ་གྲོས་ཀྱང༌། །
ཐམས་ཅད་མཁྱེན་ལྟར་དག་པའི་ལས། ། ཐམས་ཅད་ཕན་པར་སྨྲ་བ་བྱུང༌། ། སྦྱར་བའི་གཟུགས་ཅན།་་་་་ བརྟན་པར་བཅས་པའི་རྭ་བ་ན། ། ཁྲིམས་གཙང་ཙནྡ་ན་ཡི་ཤིང༌། ། མཚར་དུ་དངར་བས་བསྐྱེད་པའི་དྲི། ། གང་ལ་རེག་པ་བསིལ་བའི་དཔྱིད། ། བྱ་བ་ལྷན་ཅིག་བརྗོད་པ།་་་་་ བདག་དོན་མངོན་པར་ཞེན་པའི་བློ། ། འཁོར་བའི་དཔལ་དང་ལྷན་ཅིག་སྤངས། །
གཞན་ལ་ཕན་པའི་བྱང་ཆུབ་སེམས། ། དཀའ་སྤྱད་དག་དང་མཉམ་དུ་བཟུང༌། ། འཇིགས་རུང་གི་ཉམས་དང་ལྡན་པ།་་་་་ ཆོས་མངོན་ལ་སྦྱངས་ཤེས་རབ་ཀྱི། ། བསླབ་ལྡན་རྣམས་ཀྱི་མདུན་ས་རུ། ། རྨོངས་པའི་རང་གཟུགས་བརྟན་བྱེད་པའི། ། ཆོ་ག་ཡིད་སྲུབས་ཀྱིས་མི་ཤེས། ། བསྡུས་ཤིང་མ་བསྡུས་པའི་གཟུགས་ཅན།་་་་་ ཐོས་བསམ་སྒོམ་པའི་གྲུ་ཆེན་བསྐྱོད། ། སྔགས་གཞུང་རྒྱ་མཚོའི་ཕ་རོལ་དུ། །
བརྒལ་བའི་སྙིང་པོ་ལུང་རྟོགས་ཀྱི། ། ཡོན་ཏན་ནོར་བུ་ཅི་ཡང་བླངས། ། སྙིང་ ་་་་་ཁྱད་པར་ལ་གནས་པའི་དོན་གཞན་བཀོད་པ། རྗེས་གཞན་དབང་གྱུར་པ་རྣམས། ། རྟག་ཏུ་བདག་དོན་ཁོམ་མ་ཡིན། ། དག་བྱེད་ལྡན་པའི་སྤྲིན་གྱི་ཕྲེང༌། ། ཆུ་རུ་གྲོན་པ་རང་དོན་ནམ། ། ཏིང་ངེ་འཛིན་གྱི་ཡོན་ཏན།་་་་་ ཟབ་ཅིང་ཡངས་པ་བདུད་རྩིའི་གཏམ། ། མི་ཟད་ཚོགས་ཀྱིས་ཕྱེ་བའི་འཛུམ། །
ཚེམས་དཀར་འོད་ཀྱི་ཐིགས་པ་དག ། སྣང་བའི་མུན་པ་བཀྲུ་ཕྱིར་རྒྱུ། ། རིགས་རང་བཞིན་བརྗོད་པ།་་་་་ སེམས་ཅན་ཁམས་ཀྱི་དྲི་མ་གསུམ། ། དག་པའི་སྙིང་པོ་སྟེར་བའི་ཆོས། ། རིས་སུ་བསྡུས་པའི་སྡེ་སྣོད་བཞིས། ། བསྟན་པར་བྱ་བ་བསླབ་པའི་གནས། ། རྒྱུ་འགོག་པ།་་་་་ མཐའ་དག་འདོམས་པའི་དབང་ཕྱུག་ཅེས། ། མཆོག་ཏུ་ངོ་མཚར་སུ་ཞིག་སྨྲ། །
གང་ཕྱིར་ཐུབ་པས་ལུང་བསྟན་པའི། ། བསྟན་སྐྱོང་ཀུན་གྱི་ལས་འདི་ཡིན། ། སྔོན་བྱུང་གི་གཏམ་དང་སྦྱར་བའི་བསྡུས་པའི་གཟུགས་ཅན།་་་་་ རིགས་པར་སྨྲ་མཆོག་ལྷ་རྣམས་ཀྱིས། ། སྒྲུབ་དང་སུན་འབྱིན་དཔུང་བ་ཡིས། ། ལྟ་ངན་འབིགས་བྱེད་རི་བསྙལ་ཏེ། ། དམ་ཆོས་ཉི་མ་རབ་གསལ་བྱས། ། སྐྱེད་བྱེད་འདུལ་བའི་རྒྱུ།་་་་་ རྒྱལ་སྲས་རྣམས་ཀྱི་སོ་སོ་རང༌། ། རིག་པས་ཇི་བཞིན་མཐོང་བ་དང༌། །
མི་མཆོག་ཀུན་གྱིས་གཤེགས་པའི་ལམ། ། མ་ནོར་བདེ་བའི་འཕྲིན་དམ་པ། ། བྱ་བ་རང་བཞིན་བརྗོད་པ།་་་་་ ཕྱི་ནང་རིག་པའི་གཙུག་ལག་སྡེ། ། བཅུ་ཕྲག་གཅིག་ཏུ་བཅིངས་པ་གང༌། ། མཐའ་དག་དབྱངས་ཀྱི་རྒྱལ་མོ་ཡང༌། ། དགྱེས་བསྐྱེད་ཚིག་གི་བསྟན་བཅོས་བྱས། ། མང་བའི་དཔེ།་་་་་ རབ་རིབ་ཅན་ལ་མིག་གི་དཔལ། ། འདའ་ཀ་མ་ལ་མི་ཤིགས་སྲོག །
དེ་བཞིན་ཐམས་ཅད་མཁྱེན་འདོད་ལ། ། ལེགས་བཤད་འདྲ་བའི་ཕན་བྱེད་དཀོན། ། མཛེས་པའི་ཡོན་ཏན།་་་་་ ཨེ་མ་ཕན་མཛད་རྣམས་ཀྱི་དྲིན། ། ཆེ་བའི་དོ་ཟླར་སྟོང་གསུམ་གྱི། ། རི་རབ་ཕྱོགས་གཅིག་སྤུངས་ན་ཡང༌། ། བྱེད་པོའི་སྲང་ལ་མཉམ་མི་འགྱུར། ། བྱ་བ་ཐོག་མའི་གསལ་བྱེད།་་་་་ གླེང་བར་བགྱིའོ་སྟོབས་བཅུ་པའི། ། བསྟན་པ་སྣང་བྱེད་གང་བྱོན་པ། །
བྱོན་པའི་འཕགས་པ་གང་དག་གིས། ། བྱ་བ་ཇི་ལྟར་བྱས་པའི་ཚུལ། ། སྤྱི་དོན་གཉིས་པ་སྤྲོ་བ་བསྐྱེད་པའི་ཆེད་དུ་བསྟན་སྐྱོང་རྣམས་ཀྱིས་བྱ་བ་བྱས་པ་ལ། བསྡུ་བ་ཇི་ལྟར་བྱས་པ་དང༌། འགྲེལ་བྱེད་ཇི་ལྟར་བྱོན་པའོ། ། དང་པོ་བསྡུ་བ་ཇི་ལྟར་བྱས་པ་ལའང་ཐེག་པ་ཐུན་མོང་བ་དང༌། ཐེག་པ་ཆེན་པོ་གཉིས་ལས། དང་པོ་ཐེག་པ་ཐུན་མོང་བ་ལྟར་ན་འདི་ལྟ་སྟེ། སྟོན་པ་ཐུབ་པའི་དབང་པོ་འཁོར་དགེ་སློང་ཁྲི་བརྒྱད་སྟོང་དང་བཅས་པ་མྱ་ངན་ལས་འདས། དེའི་སྔོན་དུ་ཤཱ་རིའི་བུ་འཁོར་བརྒྱད་ཁྲི་དང་བཅས་པ་དང༌།
མཽང་གལ་གྱི་བུ་འཁོར་བདུན་ཁྲི་དང་བཅས་པ་དག་ཀྱང་མྱ་ངན་ལས་འདས་སོ། ། དེའི་དུས་ན་ཚེ་ལོ་བསྐལ་པ་མང་པོར་འཚོ་བའི་ལྷ་རྣམས་ནི་འདི་སྐད་དུ་སྨྲ་སྟེ། སྟོན་པའི་གསུང་རབ་ནི་དུད་པ་ཙམ་དུ་གྱུར། དགེ་སློང་དབང་ཡོད་པ་དག་ཀྱང་འདས་པར་གྱུར་པས། མདོ་སྡེ་དང༌། འདུལ་བ་དང༌། མ་མོ་དག་མི་སྒྲོགས་སོ་ཞེས་འཕྱ་བར་བྱེད་དོ། ། དེ་བསལ་བའི་ཆེད་དུ་གནས་བརྟན་འོད་སྲུངས་ཆེན་པོས་གང་པོ་ལ་དགེ་སློང་གི་དགེ་འདུན་རྣམས་སྡུས་ཤིག་ཅེས་བསྒོས་པ་དང༌། དེས་ཀྱང་འོད་སྲུངས་ཀྱི་ལྟར་མཉན་ཏེ་གཎྜཱི་བརྡུངས་པས། དགེ་སློང་གི་དགེ་འདུན་ལྔ་བརྒྱ་ལ་གཅིག་གིས་མ་ཚང་བ་འདུས་སོ། །
གཅིག་ནི་བ་ལང་བདག་སྟེ་དེ་འབོད་པའི་ཕྱིར་གང་པོ་ལ་ཁྱོད་སོང་ནས་བ་ལང་བདག་ལ་འདི་སྐད་ཅེས་སྨྲོས་ཤིག འོད་སྲུངས་ལ་སོགས་པའི་དགེ་སློང་གི་དགེ་འདུན་རྣམས་འདི་སྐད་དུ་ནད་མེད་པར་གྱུར་ཅིག དགེ་འདུན་གྱི་བྱ་བ་ཅུང་ཟད་ཡོད་པས་མྱུར་དུ་བོས་ཤིག་ཅེས་བྱོས་ཤིག དེས་ཀྱང་འདི་ལྟར་གྲོང་ཁྱེར་རྩྭ་ཅན་ནས་མི་སྣང་ཞིང༌། སུམ་ཅུ་རྩ་གསུམ་ཤིང་ཤི་རི་ཤ་ཀའི་གཞལ་མེད་ཁང་སྟོང་པ་ན་འདུག་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ནས་བ་ལང་བདག་ག་ལ་བ་དེར་སོང་སྟེ་ཕྱིན་ནས། ཇི་ལྟར་བསྒོ་བ་དེ་ལྟར་དུ་གསོལ་བ་དང༌། ཅི་གང་པོ་བཅོམ་ལྡན་འདས་གདུལ་བའི་དོན་དུ་འཇིག་རྟེན་གཞན་དུ་མ་གཤེགས་སམ་ཞེས་བྱ་བ་ལ་སོགས་པའི་རྒྱུ་དྲིས་པས། དེས་སྨྲས་པ། བློ་ལྡན་བསྟན་པ་གནས་བྱའི་ཕྱིར། ། ཉན་ཐོས་དགེ་འདུན་ཚོགས་ནས་ནི། །
དེ་དག་དེར་ནི་འདུས་གྱུར་ཏེ། ། ཁྱོད་ལ་སྡོད་ཅིང་དེ་བརྩོན་བྱེད། ། དེའི་ཚེ་བ་ལང་བདག་གིས་འདི་སྐད་དུ་བསྒོ་སྟེ། གང་པོ་ཆོག་གིས་དེ་སྐད་མ་སྨྲ་ཤིག འགྲོ་བའི་དུས་མ་ཡིན་ནོ། ། འོན་ཀྱང་ཇོ་ཅོ་གང་པོ། འགྲོ་བའི་སྒྲོན་མ་མགོན་པོ་བཞུགས་ན་དེར། ། བདག་ནི་འགྲོ་བར་བྱ་བའི་བློ་ཡོད་ཀྱང༌། ། དེ་ནས་ཕ་རོལ་རབ་ཞིར་གཤེགས་གྱུར་ན། ། བློ་ལྡན་གང་ཞིག་འཇིག་རྟེན་དེ་དག་འགྲོ། །
ལྷུང་བཟེད་ཆོས་གོས་རྣམ་གསུམ་མཆོག་འདི་དག ། ཁྱོད་ཀྱིས་དགེ་འདུན་དག་ལ་དབུལ་བར་གྱིས། ། བདག་ནི་ཞི་བ་ཡང་སྲིད་མེད་པར་འགྲོ། ། བདག་གིས་བསམས་པ་འཕགས་ལ་བཟོད་པར་གསོལ། ། ཞེས་གསུངས་ནས་སྤར་བ་དང༌། དྲོ་བ་དང༌། ཆར་དབབ་པ་དང༌། གསལ་བ་མཆོག་དག་གི་ཆོ་འཕྲུལ་བསྟན་ཏེ་མྱ་ངན་ལས་འདས་སོ། ། དེའི་རང་ལུས་ལས་མེ་འབར་བས་ཚིག་སྟེ་དེ་ལས་ཆུའི་རྒྱུན་རྣམ་པ་བཞི་བབ་པ་སོ་སོའི་སྒྲ་ལས་ཚིགས་སུ་བཅད་པ་རེ་རེ་ཡང་བྱུང་ངོ༌། ། དེ་ནས་གང་པོས་རུས་པ་ལ་མཆོད་པ་བྱས་ཏེ་རྫུ་འཕྲུལ་གྱིས་དགྲ་བཅོམ་པ་རྣམས་ཀྱི་ནང་དུ་ཕྱིན་ཏེ།
བ་ལང་བདག་གི་ལྷུང་བཟེད་དང་ཆོས་གོས་དག་ཕུལ་ནས། མགོན་པོའི་སྐུ་ནི་མེད་པར་དེས་ཐོས་ནས། ། བསོད་ནམས་ལས་ཀྱིས་རབ་ཏུ་ཞི་བར་སོང༌། ། དེ་ཡི་ལྷུང་བཟེད་ཆོས་གོས་འདི་ཡིན་ཏེ། ། དེས་བསམས་དགེ་འདུན་དག་ལ་བཟོད་པར་གསོལ། ། ཞེས་སྨྲས་སོ། ། དེ་ནས་འོད་སྲུངས་ཆེན་པོས་དགེ་སློང་རྣམས་ལ་གསུངས་པ། ཀྱེ་ཚངས་པ་མཚུངས་པར་སྤྱོད་པ་དག་ཉོན་ཅིག ཇི་ལྟར་དེ་ནི་འཕགས་པའི་ཚུལ་གྱིས་འདས། ། གཞན་གྱིས་དེ་བཞིན་རབ་ཞིར་འགྲོ་མི་བྱ། །
དེ་བས་ཇི་སྲིད་དགོས་པའི་དོན་བྱ་ཞིང༌། ། དབང་ཆེན་ཚོགས་ནས་དེ་སྲིད་བགྲོ་བར་བྱ། ། ཞེས་དང༌། སླར་ཡང་རེ་ཞིག་དགེ་སློང་ལྔ་བརྒྱ་པོ་མྱ་ངན་ལས་མི་འདའ་བའི་ཕྱིར་ཁྲིམས་སུ་བཅའ་བ། ཇི་ལྟར་བསོད་ནམས་ལས་ཀྱིས་ཞི་གྱུར་པ། ། ཤི་རི་ཤ་ཀའི་སེམས་མཆོག་བ་ལང་བདག ། དེ་ལྟར་ཁྱེད་ཀྱིས་དེ་བཞིན་མི་བསམ་སྟེ། ། འགྲོ་དོན་དགོས་ཕྱིར་ཚོགས་ནས་བློ་གྲོས་བྱ། ། ཞེས་བཅས་ནས། གནས་འདིར་ཆོས་བགྲོ་བ་ལ་ནི་གཡེང་བ་ཆེ་བས།
མ་ག་དྷཱའི་ཕྱོགས་དབེན་པ་ཞིག་ཏུ་འདོང་ངོ་ཞེས་ཀུན་དགའ་བོ་ཆུ་འབྲིམ་པའི་ཞལ་ཏ་བར་བསྐོས་ཏེ་དགེ་སློང་གཞན་དང་ལྷན་ཅིག་ཏུ་ཅི་དགའ་བར་ལྗོངས་རྒྱུས་ལ་སོང་ཞིག ང་ནི་ལམ་དྲང་པོ་ནས་འགྲོའོ་ཞེས་འོད་སྲུངས་ཆེན་པོ་རྒྱལ་པོའི་ཁབ་ཏུ་བྱོན་ནོ། ། དེར་མ་སྐྱེས་དགྲ་ནི་སྔོན་ཡང་གང་དུ་སྟོན་པ་མཐོང་བ་ན་དད་པས་རྟ་དང་གླང་པོ་ལས་རང་ལྷུང་ནས་བཅོམ་ལྡན་འདས་ཀྱི་མཐུས་མ་སྨྲས་པར་ས་ལ་འཇོག་པ་ཡིན་ཏེ། དེར་ཡང་དེ་བཞིན་དུ་འོད་སྲུངས་ཆེན་པོ་འབྱོན་པ་མཐོང་བ་ནའང་བཅོམ་ལྡན་འདས་རྗེས་སུ་དྲན་པས་ས་ལ་ལྷུང་བ་དང༌། འོད་སྲུངས་ཆེན་པོའི་རྫུ་འཕྲུལ་གྱིས་ཅང་མ་སྣད་པར་བཟུང་སྟེ་སྨྲས་པ། རྒྱལ་པོ་ཆེན་པོ་སངས་རྒྱས་ནི་རྟག་ཏུ་མཉམ་པར་བཞག་པ་ཡིན་ལ། ཉན་ཐོས་རྣམས་ལ་ནི་མཉམ་པར་བཞག་པ་དང་མཉམ་པར་མ་བཞག་པ་ཅི་རིགས་པ་སྲིད་པས་སླད་ཆད་འདི་ལྟ་བུ་མི་བགྱིད་པར་བཅས་སོ། ། སླར་ཡང་སྨྲས་པ། རྒྱལ་པོ་ཆེན་པོ་དེང་དགེ་སློང་གི་དགེ་འདུན་རྣམས་ལམ་དུ་ཞུགས་ཏེ། ལྷའི་གནས་འདིར་ཆོས་ཀྱི་ཚུལ་བགྲོ་བར་འཚལ་ལོ། །
དེས་སྨྲས་པ། ལེགས་ཀྱིས་བདག་གིས་ཡོ་བྱད་ཐམས་ཅད་བསྟབ་པར་བགྱིའོ་ཞེས་དང༌། ཡང་སྨྲས་པ། བདག་ལ་བཅོམ་ལྡན་འདས་མྱ་ངན་ལས་འདའ་བ་ནི་སྦྲན་པར་མ་བྱས་ཀྱི། ཁྱོད་ཀྱིས་ནམ་མྱ་ངན་ལས་འདའ་བར་བཞེད་པ་ན་བདག་ལ་སྦྲན་པར་མཛོད་ཅིག འོད་སྲུངས་ཀྱིས་ཀྱང་དེ་བཞིན་དུ་བགྱི་བར་ཞལ་གྱིས་འཆེས་སོ། ། དེ་ནས་གང་དུ་ཆོས་བགྲོ་བར་བྱ་བའི་གནས་ནི། ནྱ་གྲོ་དྷཱའི་ཕུག་ཏུ་དབེན་པར་གཟིགས་ནས་དེ་ཉིད་དུ་བྱོན་ནོ། ། ཇི་ཙམ་ན་དགེ་སློང་དེ་དག་གི་ནང་ནས་མདོ་སྡེ་འདོན་པའི་འོས་སུ་གྱུར་པ་ནི་ཀུན་དགའ་བོ་ཡིན་ནའང༌། དེའི་སེམས་འོད་སྲུངས་ཆེན་པོས་བརྟགས་པས་དགྲ་བཅོམ་པ་མ་ཐོབ་པར་མཁྱེན་ཏེ།
དེ་འདུལ་བར་བྱེད་པ་ལ་སྤྲོ་བའམ་སྤྱོ་བ་གང་གིས་འདུལ་བར་འགྱུར་སྙམ་དུ་རྣམ་པར་དཔྱད་པས་སྤྱོ་བའི་ཐབས་ཀྱིས་འདུལ་བར་རིག་ནས། དེས་དེ་ལ་ངེད་ནི་མཆོག་འདུས་པ་ཡིན་ལ། ཀུན་དགའ་བོ་ཁྱོད་ནི་ཟག་པ་རྣམས་ལ་སེམས་རྣམ་པར་གྲོལ་བར་མ་གྱུར་པས་དེང་ལྷན་ཅིག་ཏུ་བགྲོ་བར་མི་བྱ་བས་ཁྱོད་ལོངས་ཤིག་ཅེས་དང༌། སྔོན་གྱི་ཉེས་པ་བརྒྱད་ཀྱང་རྣམ་པར་བསྒྲགས་ནས་ཕྱིར་བསྐྲད་དོ། ། དེའི་དུས་ན་ནམ་མཁའ་ནས་ལྷ་རྣམས་ཀྱིས། ཨ་ལ་ལ། ཀྱེ་ད་ལྟ་ལྷ་རྣམས་ཀྱི་ལུས་ནི་རྒྱས་པར་འགྱུར། ལྷ་མ་ཡིན་གྱི་ལུས་རྣམས་ནི་རྨས་པར་འགྱུར། བཅོམ་ལྡན་འདས་ཀྱི་བསྟན་པ་ནི་རྒྱས་པར་འགྱུར་ཏེ། དེ་ལྟར་སྟོན་པ་དང་འདྲ་བའི་ཉན་ཐོས་ཆེན་པོས་སྟོན་པ་དང་འདྲ་བའི་ཉན་ཐོས་ཆེན་པོ་ལ་ཉེས་པ་རྣམ་པ་བརྒྱད་གླེངས་པས་སོ་ཞེས་ཀྱང་གཏམ་དུ་བརྗོད་དོ། །
དེ་ནས་ཀུན་དགའ་བོས་དགེ་སློང་གི་ཚོགས་དེ་ལས་བྱུང་སྟེ་བྲྀ་ཛིའི་གྲོང་དུ་གཤེགས་ནས། དེའི་གཡོག་ནི་བྲྀ་ཛིའི་བུས་བྱས་ཏེ་འཁོར་བཞི་ལ་ཆོས་འཆད་པ་དང་བཅས་ཏེ་བཞུགས་པ་དང༌། ནམ་ཞིག་ན་བྲྀ་ཛིའི་བུས་མཁན་པོའི་སེམས་ལ་བལྟས་པས། འདོད་པའི་འདོད་ཆགས་དང་བཅས་པའི་སློབ་པ་ཞིག་ཏུ་མཐོང་ནས་སྨྲས་པ། གཽ་ཏམ་ཁྱོད་ནི་བག་མེད་མ་མཛད་པར། ། ཤིང་དྲུང་ཐིབས་པོར་བརྟེན་ནས་མྱ་ངན་འདས། ། ཐུགས་ལ་བཞག་སྟེ་བསམ་གཏན་མཛོད་ཅིག་དང༌། ། རིང་པོར་མི་ཐོགས་ཞི་བའི་གནས་ཐོབ་འགྱུར། ། དེས་ཇི་ལྟར་བསྐུལ་བ་ལྟར་ཉིན་པར་དང་མཚན་གྱི་ཐུན་དང་པོ་ལ་འཆག་པ་དང་འདུག་པས་སྒྲིབ་པར་འགྱུར་བའི་ཆོས་རྣམས་ལ་སེམས་ཡོངས་སུ་སྦྱོང་བར་བྱེད་དོ། ། མཚན་གྱི་གུང་ཐུན་ལ་གཙུག་ལག་ཁང་གི་ཕྱི་རོལ་དུ་རྐང་པ་བཀྲུས་ནས་ནང་དུ་གློ་གཡས་པ་ཕབ་སྟེ།
སྔས་ནང་ཚངས་ཅན་ལ་མགོ་མ་བཞག་པ་ཁོ་ནར་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ཏེ་དགྲ་བཅོམ་པ་ཐོབ་བོ། ། ཐོབ་ནས་ཀྱང་སླར་ཡང་རྒྱལ་པོའི་ཁབ་ཀྱི་ནྱ་གྲོ་དྷའི་ཕུག་ག་ལ་བ་དེར་ཕྱིན་ཏོ། ། དེ་ནས་གནས་བརྟན་འོད་སྲུངས་ཆེན་པོ་དང་དགེ་སློང་རྣམས་ཀྱིས་མ་འོངས་པའི་དུས་སུ་དགེ་སློང་བརྗེད་ངས་པ་རྣམས་དང༌། ལུས་ཉམ་ཆུང་བར་གྱུར་པས་མདོའི་ཚིགས་སུ་བཅད་པ་མ་ཡིན་པར། སྡེ་སྣོད་གསུམ་འཛིན་པར་མི་ནུས་ན། དེ་བས་ན་སྔ་དྲོ་ནི་མདོའི་ཚིགས་སུ་བཅད་པ་དང༌། ཕྱི་དྲོ་ནི་སྡེ་སྣོད་གསུམ་བགྲོ་བར་བྱའོ། ། དེའང་ཐོག་མར་མདོ་སྡེ་བགྲོ་བར་བགྲོས་ཏེ། འོད་སྲུངས་ཆེན་པོ་སེང་གེའི་ཁྲི་ལ་བཞུགས་ཏེ། ཀུན་དགའ་བོ་ལ་སྤྲོ་བ་དྲིས་ནས།
གསོལ་བ་དང་གཉིས་ཀྱི་ལས་ཀྱིས་མདོ་སྡེ་བསྡུ་བ་སྒྲུབ་པར་བསྐོས་ཏེ། ཀུན་དགའ་བོ་བཞུགས་པའི་སེང་གེའི་ཁྲི་ལ་དགྲ་བཅོམ་པ་ལྔ་བརྒྱས་སྣམ་སྦྱར་བཏིང་ངོ༌། ། དེ་ནས་ཀུན་དགའ་བོས་ཕྱོགས་བཞིར་རྣམ་པར་བལྟས་ཏེ། སེམས་ཅན་ལ་སྙིང་རྗེའི་སེམས་ཉེ་བར་བཞག་པ་དང༌། ཆོས་ལ་གུས་པ་བསྐྱེད་པ་དང༌། ཚངས་པ་མཚུངས་པར་སྤྱོད་པ་ལ་ཞེ་སར་དམིགས་ནས་སེང་གེའི་ཁྲི་ལ་གཡས་སུ་བསྐོར་ཅིང་སྤྱི་བོས་གཏུགས་ཏེ། རྒན་རིམས་སུ་ཇི་ལྟར་འོས་པ་ལ་ཕྱག་བྱས་ནས་སེང་གེའི་ཁྲི་གང་ལ་བག་ཚ་བ་མེད་པར་བཞུགས་སོ། ། བཞུགས་ནས་ཀྱང་བཅོམ་ལྡན་འདས་ཀྱིས་མདོ་སྡེ་གང་དག་ལྷ་དང་ཀླུ་ལ་སོགས་པ་ལ་གསུངས་པ་དང༌། དངོས་དང་བརྒྱུད་ནས་ཐོས་པ་ཇི་སྙེད་བཟུང་བ་ཐམས་ཅད་བཤད་པར་བྱའོ་སྙམ་དུ་བསམས་པ་དང༌། ལྷ་རྣམས་ཀྱིས་ཀྱང་ཤེས་པར་གྱུར་ཏེ་ཆོས་མཉན་པའི་ཕྱིར་ལྷགས་སོ། །
དེ་ནས་འོད་སྲུངས་ཆེན་པོས་ཀུན་དགའ་བོ་ལ་འདི་སྐད་དོ། ། སྟོན་པ་འཇིག་རྟེན་ཕན་བཞེད་པ། ། རྒྱལ་བས་གསུངས་པའི་ཆོས་རྣམས་ཀྱི། ། རྣམ་པ་མཆོག་ནི་གར་བཤད་པ། ། ཚེ་དང་ལྡན་པས་མདོ་སྡེ་གསུངས། ། དེས་དེ་མ་ཐག་པར་བཅོམ་ལྡན་འདས་རྗེས་སུ་དྲན་པའི་ཐལ་མོ་སྦྱར་ནས་དབྱངས་ཀྱིས་ཁྱབ་པར་བྱས་ཏེ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་ཝཱ་རཱ་ཎ་སཱིར་དྲང་སྲོང་སྨྲ་བ་རི་དྭགས་ཀྱི་ཚལ་ན་བཞུགས་སོ། ། དེ་ནས་བཅོམ་ལྡན་འདས་ཀྱིས་དགེ་སློང་ལྔ་པོ་ལ་འདི་སྐད་ཅེས་བཀའ་སྩལ་ཏེ། དགེ་སློང་དག་སྔོན་མ་ཐོས་པའི་ཆོས་འདི་ནི་སྡུག་བསྔལ་འཕགས་པའི་བདེན་པའོ་ཞེས་བྱ་བ་ལ་སོགས་པས་མདོ་སྡེ་བཤད་དོ། །
དེའི་ཚེ་ཀུན་ཤེས་ཀཽཎྜི་ནྱས་འོད་སྲུངས་ཆེན་པོ་བདག་གིས་ཆོས་ཀྱི་རྣམ་གྲངས་འདི་མངོན་སུམ་དུ་ཐོས་ཏེ། བདག་གི་དོན་དུ་མདོ་སྡེ་འདི་བཤད་ཅིང་རྗེས་སུ་བསྟན་པས། བདག་གི་ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་ལས་ནི་བརྒལ། ངན་སོང་གི་སྒོ་ནི་བཅད། མཐོ་རིས་དང་ཐར་པའི་སྒོ་ནི་ཕྱེ་སྟེ། མདོ་སྡེ་རིན་པོ་ཆེ་འདི་བཤད་པས་བདག་དང་ལྷ་སྟོང་ཕྲག་བརྒྱད་ཅུས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། ། དེ་རིང་འདིར་འདི་སྐད་ཐོས་ནས་བཤད་དེ། ཀྱེ་མ་ཐམས་ཅད་མི་རྟག་པས་ཁྱད་པར་མེད་དོ་ཞེས་སྨྲས་ནས་སྟན་ལས་བབས་པ་དང༌། ཀུན་དགའ་བོ་དེ་བལྟ་བའི་ཕྱིར་དགྲ་བཅོམ་པ་གཞན་ཐམས་ཅད་ཀྱང་རང་རང་གི་སྟན་ལས་བབས་ནས།
སྐྱེ་བོའི་ནང་ན་ཐམས་ཅད་མཁྱེན་པས་སྟོངས་པར་མངོན་མཐོང་ན། ། དགེ་བའི་བློ་གྲོས་གང་དག་སྲོག་ལ་ཆགས་ཤིང་དམ་པོར་བྱེད། ། ཅེས་དང༌། ནམ་མཁའ་ནས་ལྷ་རྣམས་ཀྱང་སྟོན་པ་རྗེས་སུ་དྲན་ཏེ། གང་ལ་བདག་གིས་མངོན་ཐོས་པ། ། ཆོས་ནི་ཐར་པའི་བདེ་བ་བྱེད། ། འདི་སྐད་ཐོས་ཞེས་རབ་སྦྱར་ཏེ། ། དེ་ཡང་དེ་རིང་བསྒྲགས་པ་ཡིན། ། ཞེས་སྨྲས་སོ། ། དེ་ནས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་པས།
ཀུན་དགའ་བོ་ལ་ཁྱོད་ཀྱི་ལུང་དེ་ཡིན་ནམ། དེས་བདག་གི་ལུང་དེ་ལགས་སོ། ། བདག་གི་ལུང་དེ་ལྟ་བུ་ལགས་སམ། ཀུན་དགའ་བོ་དེ་ཁོ་ནའོ་ཞེས་ཕན་ཚུན་ཡིད་ཆེས་པར་བྱས་སོ། ། དེ་ནས་འོད་སྲུངས་ཆེན་པོས་བདག་གིས་བཅོམ་ལྡན་འདས་ཀྱི་མདོ་སྡེ་དང་པོ་བསྡུས་ན་ཚངས་པར་སྤྱོད་པ་གང་གིས་ཀྱང་མ་བཟློག་ཅིང་གཤེ་བར་མ་གྱུར་ཏོ། ། དེ་ལྟ་བས་ན་འདི་ནི་ཆོས་སོ། ། འདི་ནི་འདུལ་བའོ། ། འདི་ནི་སྟོན་པས་བསྟན་པའོ་སྙམ་དུ་ཤེས་སོ། ། ཡང་དེས་དེ་ལ་བཅོམ་ལྡན་འདས་ཀྱིས་མདོ་སྡེ་གཉིས་པ་གང་དུ་བཤད། དེས་གསལ་བར་ཡུལ་ཝཱ་རཱ་ཎ་སཱི་ཁོ་ནར་དགེ་སློང་ལྔ་པོའི་ཆེད་དུ་སྟེ།
དེ་ཡང་འདི་སྐད་བདག་གིས་ཐོས་པ་ནས། དགེ་སློང་དག་འདི་ནི་འཕགས་པའི་བདེན་པ་བཞི་སྟེ། སྡུག་བསྔལ་འཕགས་པའི་བདེན་པ་དང༌། སྡུག་བསྔལ་ཀུན་འབྱུང་བ་དང༌། སྡུག་བསྔལ་འགོག་པ་དང༌། སྡུག་བསྔལ་འགོག་པར་འགྲོ་བའི་ལམ་སྟེ། འཕགས་པའི་བདེན་པ་བཞིའོ། ། སྡུག་བསྔལ་འཕགས་པའི་བདེན་པ་གང་ཞེ་ན། སྐྱེ་བའི་སྡུག་བསྔལ་དང་ཞེས་བྱ་བ་ནས་འགོག་པར་འགྲོ་བའི་ལམ་འཕགས་པའི་བདེན་པའོ་ཞེས་བྱ་བའི་བར་གྱི་ཆོས་ཀྱི་རྣམ་གྲངས་འདི་བཤད་པ་དེའི་ཚེ། ཚེ་དང་ལྡན་པ་ཀུན་ཤེས་ཀཽཎྜི་ནྱ་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ། །
ལྷག་མ་དགེ་སློང་བཞི་པོ་ཡང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ་ཞེས་བྱ་བ་དང༌། ཀུན་ཤེས་ཀྱིས་ཀྱང་ཡིད་ཆེས་པར་བསྐྱེད་པ་མན་ཆད་སྔ་མ་ཇི་ལྟ་བ་བཞིན་ནོ། ། ཡང་དེས་དེ་ལ་བཅོམ་ལྡན་འདས་ཀྱིས་མདོ་སྡེ་གསུམ་པ་གང་དུ་བཤད། དེས་གསལ་བར་ཡུལ་ཝཱ་རཱ་ཎ་སཱི་ཁོ་ནར་དགེ་སློང་ལྔ་པོའི་ཆེད་དུ་སྟེ། དེ་ཡང་འདི་སྐད་བདག་གིས་ཐོས་པ་ཞེས་བྱ་བ་ནས། དགེ་སློང་དག་གཟུགས་ནི་བདག་མ་ཡིན་ནོ། ། དགེ་སློང་དག་གལ་ཏེ་གཟུགས་བདག་ཡིན་པར་གྱུར་དུ་ཟིན་ན། གཟུགས་ལ་གནོད་པའམ། སྡུག་བསྔལ་བར་མི་འགྱུར་ཞིང༌། གཟུགས་འདི་ལྟ་བུ་དང༌།
འདི་ལྟ་བུར་ནི་གྱུར་ཅིག འདི་ལྟ་བུར་ནི་མ་གྱུར་ཅིག་ཅེས་པ་འདི་འགྱུར་རོ་ཞེས་བྱ་བ་ནས། འདི་ལས་སྲིད་པ་གཞན་མེད་པར་རབ་ཏུ་ཤེས་སོ་ཞེས་པའི་བར་གྱི་ཆོས་ཀྱི་རྣམ་གྲངས་འདི་བཤད་པ་ན། དགེ་སློང་ལྷག་མ་བཞི་པོ་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ། ། དགྲ་བཅོམ་པ་གཅིག་གིས་མ་ཚང་བ་ཞེས་བྱ་བ་ནས། འདི་ནི་སྟོན་པས་བསྟན་པའོ་སྙམ་དུ་ཤེས་པའི་བར་སྔ་མ་བཞིན་ནོ། ། དེ་ལྟར་བཅོམ་ལྡན་འདས་ཀྱིས་མདོ་སྡེ་གྲོང་དང༌། གྲོང་ཁྱེར་དང༌། ཡུལ་འཁོར་དང༌། རྒྱལ་པོའི་ཕོ་བྲང་འཁོར་གང་དང་གང་དུ་བཤད་པ་དེ་དང་དེ་ཀུན་དགའ་བོས་བཟླས་ནས།
དགྲ་བཅོམ་པ་ལྔ་བརྒྱར་གཅིག་གིས་མ་ཚང་བས་མདོ་སྡེར་བྱས་ཏེ། དེའི་ཚེ་གང་ཕུང་པོ་དང་ལྡན་པའི་མདོ་སྡེ་ནི་ཕུང་པོར་བསྡུས་ཏེ་བཞག་གོ ། དེ་བཞིན་དུ་སྐྱེ་མཆེད་དང་ཡང་དག་པར་ལྡན་པ་ནི་སྐྱེ་མཆེད་དྲུག་ཏུའོ། ། རྟེན་ཅིང་འབྲེལ་བར་འབྱུང་བ་འཕགས་པའི་བདེན་པས་རིག་པ་དང་ཡང་དག་པར་ལྡན་པ་ནི་གླེང་གཞི་དང་ཡང་དག་པར་ལྡན་པར་རོ། ། གང་ཉན་ཐོས་ཀྱི་བཤད་པ་མང་བ་ནི་ཉན་ཐོས་ཀྱི་བཤད་པར་རོ། ། སངས་རྒྱས་ཀྱི་བཤད་པ་མང་བ་ནི་སངས་རྒྱས་ཀྱི་བཤད་པར་རོ། ། བྱང་ཆུབ་ཀྱི་ཕྱོགས་ཀྱི་ཆོས་དང་ཡང་དག་པར་རབ་ཏུ་ལྡན་པ་ནི་ལམ་གྱི་ཡན་ལག་ཏུའོ། ། ཡང་དག་པར་བརྗོད་པ་མང་བ་ནི་ཡང་དག་པར་བརྗོད་པའི་སྡེར་རོ། ། ཚིགས་སུ་བཅད་པ་དང་བཅས་པར་ཡང་དག་པར་ལྡན་པ་ནི་ཡང་དག་པར་ལྡན་པའི་ལུང་ཞེས་བྱ་བ་རྣམས་སུ་བསྡུས་ཏེ་བཞག་གོ ། མདོ་སྡེ་རིང་པོ་ནི་ལུང་རིང་པོར་བཞག་གོ །
བར་མ་བར་མ་དག་ནི་ལུང་བར་མར་བཞག་གོ ། ཚིག་གཅིག་དང་ཚིག་གཉིས་ཞེས་བྱ་བ་ནས། ཚིག་བཅུ་ཞེས་བྱ་བའི་བར་ནི་གཅིག་ལས་འཕྲོས་པའི་ལུང་ཞེས་བྱའོ། ། དེ་ནས་འོད་སྲུངས་ཆེན་པོས་ཀུན་དགའ་བོ་ལ་ཁྱོད་ཀྱི་ལུང་དེ་སྙེད་ཅིག་གམ། འོད་སྲུངས་ཆེན་པོ་དེ་སྙེད་ཅིག་ལགས་ཏེ། འདི་ལས་ལྷག་པ་མེད་དོ་ཞེས་སྨྲས་ནས་སེང་གེའི་ཁྲི་ལས་བབས་སོ། ། དེ་ནས་འོད་སྲུངས་ཆེན་པོས་དགེ་སློང་དག་དེས་ནི་བཅོམ་ལྡན་འདས་ཀྱི་མདོ་སྡེ་མ་ལུས་པར་བསྡུས་ཟིན་པས་ད་ནི་འདུལ་བ་བགྲོ་བར་བྱ་སྟེ། དེའང་ཉེ་བ་འཁོར་མཁས་པར་གྱུར་པ་ནི་འདུལ་བའི་གླེང་གཞི་དང་བྱུང་བ་ལ་མཁས་ཏེ། བཅོམ་ལྡན་འདས་ཀྱིས་ཀྱང་འདུལ་བ་འཛིན་པའི་མཆོག་ཏུ་ལུང་བསྟན་ནོ་ཞེས་བགྲོས་ནས། འོད་སྲུངས་ཆེན་པོ་སེང་གེའི་ཁྲི་ལ་འདུག་སྟེ་ཉེ་བ་འཁོར་སྤྲོ་བར་བྱས་ནས་གསོལ་བ་དང་གཉིས་ཀྱི་ལས་ཀྱིས་འདུལ་བའི་སྡུད་པ་པོར་བསྐོས་སོ། །
དེ་ནས་ཉེ་བ་འཁོར་སེང་གེའི་ཁྲི་ལ་བཞག་ནས། འོད་སྲུངས་ཆེན་པོས་ཉེ་བ་འཁོར་ལ། གང་དུ་བཅོམ་ལྡན་འདས་ཀྱིས་དང་པོར་བསླབ་པའི་གཞི་བཅས། དེས་གསལ་བར་སྨྲས་པ། ཡུལ་ཝཱ་རཱ་ཎ་སཱིར་རོ། ། གང་གི་དོན་དུ། དགེ་སློང་ལྔའི་ཆེད་དུ་སྟེ། གང་གི་ཕྱིར། འདི་ལྟ་སྟེ་ཤམ་ཐབས་ཟླུམ་པོར་བགོ་བར་བྱའོ་ཞེས་བསླབ་པ་བཅའ་བ་མཛད་དོ། ། དེ་ནས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་རྣམས་རབ་ཀྱི་མཐར་ཕྱིན་པའི་བསམ་གཏན་བཞི་ལ་སྙོམས་པར་ཞུགས་ནས་སྨོན་པའི་ཤེས་པས་བལྟས་ནས་ཞེས་བྱ་བ་ནས།
འདི་ནི་སྟོན་པས་བསྟན་པའོ་སྙམ་དུ་རིག་པའི་བར་དུའོ། ། ཡང་དེས་དེ་ལ་བཅོམ་ལྡན་འདས་ཀྱིས་བསླབ་པའི་གཞི་གཉིས་པ་བཅས་པ་གསུང་ཤིག དེས་ཡུལ་ཝཱ་རཱ་ཎ་སཱིར་རོ། ། གང་གི་ཆེད་དུ་དགེ་སློང་ལྔ་པོའི་དོན་དུ་སྟེ། གང་གི་ཚེ་འདི་ལྟར་དེ་ཆོས་གོས་ཟླུམ་པོར་བགོ་བར་བྱའོ་ཞེས་བསླབ་པ་བཅའ་བ་མཛད་དོ། ། དེ་ནས་དགྲ་བཅོམ་པ་ལྔ་བརྒྱ་ཞེས་བྱ་བ་ནས། འདི་ནི་སྟོན་པས་བསྟན་པའོ་སྙམ་དུ་རིག་པའི་བར་སྔ་མ་བཞིན་ནོ། ། ཡང་དེས་དེ་ལ་གང་དུ་བཅོམ་ལྡན་འདས་ཀྱིས་བསླབ་པའི་གཞི་གསུམ་པ་བཅས་པ་གསུང་ཤིག དེས་ཀ་ལནྡ་ཀའི་གྲོང་དུའོ། ། གང་གི་ཆེད་དུ་ཀ་ལནྡ་ཀའི་བུ་བཟང་སྦྱིན་གྱི་ཆེད་དུ་སྟེ།
གང་གི་ཕྱིར་འདི་ལྟར་ཡང་དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་ཤིང་མཉམ་པ་ལས་བསླབ་པ་མ་ཕུལ། བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་པས་ཐ་ན་བྱོལ་སོང་གི་སྐྱེ་གནས་སུ་སྐྱེས་པ་ལ་ཡང་རུང་སྟེ། དགེ་སློང་དེས་ཕས་ཕམ་པར་གྱུར་པ་ཡིན་པས་གནས་པར་མི་བྱའོ། ། དེ་ནས་དགྲ་བཅོམ་པ་ལྔ་བརྒྱ་ཞེས་བྱ་བ་ནས། འདི་ནི་སྟོན་པས་བསྟན་པའོ་ཞེས་བྱ་བའི་བར་སྔ་མ་བཞིན་ནོ། ། དེ་ལྟར་བཅོམ་ལྡན་འདས་ཀྱིས་བསླབ་པའི་གཞི་ལྷག་མ་གང་དང་གང་དུ་བཤད་པ་དེ་དང་དེ་དགེ་སློང་རྣམས་ལ་ཉེ་བ་འཁོར་གྱིས་བཟླས་ནས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བས་གཞུང་དུ་བྱས་ཏེ། ཕས་ཕམ་པ་བཞི་དང༌། དགེ་འདུན་ལྷག་མ་བཅུ་གསུམ་དང༌། མ་ངེས་པ་གཉིས་དང༌། སྤང་བའི་ལྟུང་བྱེད་སུམ་ཅུ་དང༌།
ལྟུང་བྱེད་དགུ་བཅུ་དང༌། སོ་སོར་བཤགས་པར་བྱ་བ་བཞི་དང༌། བསླབ་པ་མང་པོ་དང༌། རྩོད་པ་ཞི་བར་བྱ་བ་བདུན་དང༌། བཅས་པ་དང༌། རྗེས་སུ་བཅས་པ་དང༌། སོ་སོར་སྤང་བ་དང༌། གནང་བ་དང༌། རབ་ཏུ་བྱུང་བ་དང༌། གསོ་སྦྱོང་དང༌།
དགག་དབྱེ་དང༌། ཕྲ་མོ་དང༌། གླེང་གཞི་དང༌། མོས་པ་སྟེ་འདི་དག་ནི་འདི་དང་འདིའོ་ཞེས་འདུལ་བར་ཡང་དག་པར་བསྡུས་ནས། ཉེ་བ་འཁོར་སེང་གེའི་ཁྲི་ལས་བབས་སོ། ། དེ་ནས་འོད་སྲུངས་ཆེན་པོས་མ་འོངས་པའི་གང་ཟག་ཤེས་རབ་ཞན་པ་རྣམས་ཀྱི་ཆེད་དུ་མ་མོ་བཤད་པར་བྱ་བའི་ཕྱིར་དོན་དུ་གཉེར་བས་གསོལ་བ་དང་གཉིས་ཀྱི་ལས་བྱས་ཏེ། སེང་གེའི་ཁྲི་ལ་འདུག་ནས་དགེ་སློང་དག་མ་མོ་ལྟ་བུ་ཞེས་བྱ་བ་དེ་བདག་ཁོ་ནས་སྨྲ་བར་བྱ་སྟེ། མ་མོ་ལྟ་བུ་ནི་ཤེས་བྱའི་མཚན་ཉིད་རབ་ཏུ་གསལ་བར་བྱེད་པ་ཡིན་ཏེ། འདི་ལྟར་དྲན་པ་ཉེ་བར་གཞག་པ་བཞི་དང་ཞེས་བྱ་བ་ནས་རྫོགས་པར་བཤད་དོ། ། དེ་ནས་དགྲ་བཅོམ་པ་ལྔ་བརྒྱ་ཞེས་བྱ་བ་ནས།
འདི་ནི་སྟོན་པས་བསྟན་པའོ་ཞེས་བྱ་བའི་བར་སྔ་མ་བཞིན་ནོ། ། དེ་ལྟར་སྡེ་སྣོད་གསུམ་གྱི་བཀའི་བསྡུ་བ་རེ་རེ་ལའང་དགྲ་བཅོམ་པ་རྣམས་ཀྱིས་འདི་ནི་བདག་ལ་གསུངས་སོ། ། འདི་ནི་བདག་ལ་གསུངས་སོ་ཞེས་བྱ་བ་ལ་སོགས་པས་རྗེས་སུ་མཐུན་པར་བརྗོད་ཅིང་བསྡུས་སོ། ། དེའི་ཚེ་ས་བླའི་གནོད་སྦྱིན་རྣམས་ནས་བརྩམས་ཏེ་འོག་མིན་པའི་བར་གྱི་ལྷ་རྣམས་ནི་འདི་སྐད་ཅེས་སྨྲ་སྟེ། ཨ་ལ་ལ། འཕགས་པ་འོད་སྲུངས་ལ་སོགས་པ་དགྲ་བཅོམ་པ་ལྔ་བརྒྱས་བདེ་བར་གཤེགས་པའི་སྡེ་སྣོད་གསུམ་ཡང་དག་པར་བསྡུས་པས་ལྷ་རྣམས་ཀྱི་ལུས་ནི་མངོན་པར་འཕེལ་བར་གྱུར་ཏོ། ། ལྷ་མ་ཡིན་གྱི་ལུས་རྣམས་ནི་ཡོངས་སུ་འགྲིབས་པར་གྱུར་ཏོ་ཞེས་མགྲིན་གཅིག་ཏུ་སྒྲོགས་སོ། ། དེ་དག་ནི་དགྲ་བཅོམ་པ་ལྔ་བརྒྱས་བསྡུས་པས་ལྔ་བརྒྱས་ཡང་དག་པར་བསྡུས་པ་ཞེས་བྱ་བའི་ཐ་སྙད་དུ་གདགས་སོ། ། དེ་ནས་འོད་སྲུངས་ཆེན་པོས་འདི་སྙམ་དུ་བདག་གིས་སྡེ་སྣོད་གསུམ་གྱི་བསྡུ་བ་ནི་ཡང་དག་པར་བྱས། ཇི་ལྟར་བཅོམ་ལྡན་འདས་ཀྱིས་བདག་ལ་ལུང་བསྟན་པ་དང་བསྟན་པ་གཏད་པའི་བྱ་བ་ནི་མ་ལུས་པར་བྱས་སོ། །
ད་ནི་ཕུང་པོའི་ཁུར་དང་ལུས་རྣག་ཅན་འདིས་ཀྱང་སྐྱོ་ན། བདག་ནི་མྱ་ངན་ལས་འདའ་བའི་དུས་ལ་བབ་བོ་སྙམ་དུ་བསམས་ནས་སྨྲས་པ། བདག་གིས་ཐུབ་པའི་མདོ་སྡེ་ནི། ། ཡང་དག་བསྡུས་ནས་ཆོས་ལམ་བཞག ། གཅིག་ནས་གཅིག་ཏུ་ཡུན་རིང་བར། ། སྟོན་པའི་གསུང་རབ་འདི་གནས་འགྱུར། ། ངོ་ཚ་མེད་རྣམས་ཆད་པས་བཅད། ། ངོ་ཚ་བྱེད་ནི་ཡོངས་སུ་བཟུང༌། ། བདག་གིས་ཕན་དང་དགེ་བྱས་པས། ། བདག་ནི་མྱ་ངན་འདས་དུས་བབ། །
དེ་ནས་འོད་སྲུངས་ཀྱིས་ཀུན་དགའ་བོའི་དྲུང་དུ་ཕྱིན་ཏེ། ཀུན་དགའ་བོ་ཤེས་པར་གྱིས་ཤིག བཅོམ་ལྡན་འདས་ཀྱིས་ནི་བདག་ལ་བསྟན་པ་གཏད་དེ་ཡོངས་སུ་མྱ་ངན་ལས་འདས་སོ། ། ད་ནི་བདག་ཀྱང་ཞི་བ་ལ་འགྲོ་བས། ཁྱོད་ཀྱིས་བསྟན་པ་ལེགས་པར་སྐྱོངས་ཤིག ཁྱོད་ཀྱིས་ཀྱང་ཤ་ནའི་གོས་ཅན་ཞེས་བྱ་བ་འབྱུང་བ་དེ་རབ་ཏུ་བྱུང་ལ་བསྟན་པ་གཏོད་ཅིག་ཅེས་གདམས་ནས། མིའི་ཡུལ་དང༌། ཀླུའི་ཡུལ་དང༌། སུམ་ཅུ་རྩ་གསུམ་གྱི་ཡུལ་རྣམས་སུ་སོང་སྟེ། དེ་དག་ཏུ་བཞུགས་པའི་སངས་རྒྱས་བཅོམ་ལྡན་འདས་ཀྱི་སྐུ་གདུང་དང་ཚེམས་མཆོ་བ་རྣམས་ལ་མཆོད་པ་བྱས་ནས།
སླར་ཡང་རྒྱལ་པོའི་ཁབ་ཏུ་བྱོན་ཏེ། རྒྱལ་པོའི་ཆབ་སྒོ་བ་ལ་རྒྱལ་པོ་ལ་འོད་སྲུངས་ནི་ཡོངས་སུ་མྱ་ངན་ལས་འདའོ་ཞེས་སྒྲོན་པར་གདམས་ཏེ། ལྷོ་ཕྱོགས་ཀྱི་རི་བོ་བྱ་གག་རྐང་ག་ལ་བདེར་འཛེགས་ཏེ། རི་གསུམ་གྱི་དབུས་སུ་རྩྭ་བཏིང་བའི་སྟན་དུ་སྟོན་པས་སྩལ་བའི་ཕྱག་དར་ཁྲོད་པའི་སྣམ་སྦྱར་སྐུ་ལ་བགོས་ནས། རྒྱལ་བ་བྱམས་པའི་གསུང་རབ་རྒྱས་པར་གྱུར་གྱི་བར་དུ་མི་ཉམས་པར་བྱ་བར་དགོངས་ཏེ། བཅོམ་ལྡན་འདས་ཀྱི་ཕྱག་དར་ཁྲོད་ཀྱི་སྣམ་སྦྱར་སྐུ་ལ་གསོལ་ཏེ་ནམ་ཞིག་མ་ཕམ་མགོན་གྱི་གསུང་རབ་རྒྱས་པར་གྱུར་པ་དེ་སྲིད་དུ་མི་ཤིགས་པར་བྱིན་གྱིས་བརླབས་ནས་ཆོ་འཕྲུལ་དུ་མ་བསྟན་ཏེ་མྱ་ངན་ལས་འདས་སོ། ། དེའི་དུས་ན་གསེར་མངལ་ཅན་དང༌། མིག་སྟོང་ལྡན་པ་ལ་སོགས་པའི་ལྷ་བརྒྱ་སྟོང་མང་པོ་དག་གིས་ཀྱང་ཉེ་བར་ལྷགས་ནས། སྟོན་པ་གཉིས་པའི་སྐུ་གདུང་དེ་ལ་ལྷའི་མེ་ཏོག་ཨུཏྤལ་དང༌། པདྨ་དང༌།
ཀུ་མུ་དཱ་དང༌། ཙནྡན་དང༌། ཨ་ག་རུ་ལ་སོགས་པས་མངོན་པར་མཆོད་ཅིང་ཕྱག་བྱས་ཏེ་དེ་ཉིད་དུ་མི་སྣང་བར་གྱུར་ཏོ། ། དེ་ཙམ་ཞིག་ནས་རྒྱལ་པོ་མ་སྐྱེས་དགྲས་ཀྱང་འོད་སྲུངས་ཆེན་པོ་མྱ་ངན་ལས་འདས་པ་ཐོས་ནས། ཡིད་མྱ་ངན་དང་བཅས་ཏེ་འོད་མའི་ཚལ་ན་ཀུན་དགའ་བོ་བཞུགས་པའི་དྲུང་དུ་འོངས་པ་ན། དེས་ལམ་བསྟན་ཏེ་བྱ་གག་རྐང་གི་རི་ལ་འཛེགས་པ་ན། དེར་འཁོད་པའི་གནོད་སྦྱིན་རྣམས་ཀྱིས་རི་བོ་དེ་དག་ལག་པའི་སྤར་བ་གདངས་པ་བཞིན་དུ་བསྟན་ནོ། ། དེའི་ཚེ་རྒྱལ་པོས་བསྲེག་ཤིང་བསགས་ཏེ་སྲེག་པར་བརྩམས་པ་དང༌། ཀུན་དགའ་བོས། རྒྱལ་པོ་ཆེན་པོ་འདི་ནི་བྱམས་པའི་གསུང་རབ་རྒྱས་པའི་བར་དུ་མི་ཉམས་པར་བྱིན་གྱིས་བརླབས་ཏེ།
ནམ་ཞིག་བྱམས་པ་འཁོར་ཉན་ཐོས་བྱེ་བ་ཕྲག་དྲུག་ཅུ་རྩ་དགུས་བསྐོར་ནས་འདིར་འབྱོན་པར་འགྱུར་རོ། ། བྱོན་ནས་ཀྱང་འཕགས་པའི་ལུས་འདི་ཉན་ཐོས་དེ་དག་ལ་བསྟན་ཏེ་འདི་ནི་འོད་སྲུངས་ཆེན་པོ་ཞེས་བྱ་བ་བཅོམ་ལྡན་འདས་ཤཱཀྱ་ཐུབ་པའི་ཉན་ཐོས། སྦྱངས་པའི་ཡོན་ཏན་འཆང་བའི་མཆོག་ཏུ་གྱུར་པ་སྟེ། འདིས་ཐུབ་པ་དེའི་བསྟན་པ་ཡང་དག་པར་བསྡུས་སོ་ཞེས་ཉན་ཐོས་རྣམས་ལ་བསྟན་པ་དང༌། དགེ་སློང་བྱེ་བ་ཕྲག་དགུ་བཅུ་རྩ་དགུས་སྦྱངས་པའི་ཡོན་ཏན་ཡང་དག་པར་བླངས་ནས་ཅི་ནུས་ཀྱིས་བསྒྲུབས་ཏེ། དགྲ་བཅོམ་པ་མངོན་དུ་བྱེད་པ་དེ་ལྟར་དུ་བྱིན་གྱིས་བརླབས་པས་སྲེག་པར་བྱེད་མི་ནུས་སོ། ། འོན་ཀྱང་སྟེང་དུ་མཆོད་རྟེན་ཞིག་རྩིགས་ཤིག་ཅེས་གསུངས་ནས། སླར་ཡང་རྒྱལ་པོས་ཕྱིར་ཕྱུང་བ་དང་རི་བོ་གསུམ་གྱིས་སྔ་མ་བཞིན་དུ་བསྒྲིབས་སོ། ། དེའི་སྟེང་དུ་རྒྱལ་པོས་མཆོད་རྟེན་བརྩིགས་ནས་མཆོད་པའི་ཕྲེང་བ་མང་པོས་ཀྱང་མངོན་པར་གཏམས་ནས་བཞག་གོ ། དེའི་ཚེ་རྒྱལ་པོ་མ་སྐྱེས་དགྲས་སྟོན་པ་དང་འོད་སྲུངས་ཆེན་པོ་གཉིས་ཀ་མྱ་ངན་ལས་འདའ་བ་མ་མཐོང་བས་ཡིད་ཡོངས་སུ་གདུང་བར་གྱུར་ནས་ཀུན་དགའ་བོ་ལ།
འཕགས་པ་ནམ་ཞིག་མྱ་ངན་ལས་འདའ་བ་བལྟ་བར་བགྱིའོ་སྨྲས་པ་དང༌། དེས་ཀྱང་དེ་ལྟར་དུ་བགྱི་བར་ཞལ་གྱིས་འཆེས་སོ། ། དེ་ནས་གནས་བརྟན་ཀུན་དགའ་བོ་འཁོར་དགེ་སློང་གི་དགེ་འདུན་དང་བཅས་པ་འོད་མའི་ཚལ་ལ་སོགས་པར་བཞུགས་ནས། བསྟན་པ་སྐྱོང་བའི་བགྱི་བ་ཁོ་ནས་དུས་འདའ་ཞིང༌། སྐྱེ་བོའི་ཚོགས་མང་པོ་འབྲས་བུ་རྣམ་པ་བཞི་ལ་བཀོད་པ་ལ་སོགས་པའི་ངོ་མཚར་མཛད་པའི་ཕྲེང་བ་མཚར་དུ་དངར་བ་དག་གིས་སྐྱེ་འགྲོ་ཐམས་ཅད་ཀྱི་ཡིད་ཡོངས་སུ་ཕྲོགས་ནས། འཕགས་པ་ཀུན་དགའ་བོ་ནི་སྟོན་པ་དང་མཚུངས་སོ་ཞེས་ལྷ་དང་མིའི་འགྲོ་བ་མང་པོས་དུས་གཅིག་ཏུ་སྒྲོགས་པ་བྱུང་ངོ༌། ། དུས་གཞན་ཞིག་ན་སྡེ་དཔོན་གྱི་བུ་བཙས་པའི་ཚེ་ཤ་ནའི་གོས་དང་ལྷན་ཅིག་ཏུ་བཙས་པས་ཤ་ནའི་གོས་ཅན་དུ་གྲགས་པ་དེ་རྒྱ་མཚོ་ཆེན་པོ་ནས་རྙེད་པ་ལེགས་པར་ཐོབ་ནས་བདེ་བར་བརྒལ་ཏེ་འོངས་པ་དེས། གནས་བརྟན་ཀུན་དགའ་བོ་འོད་མའི་ཚལ་གྱི་དྲིའི་གཙང་ཁང་གི་སྒོ་ན་འཆག་པ་མཐོང་ནས་ཕྱག་བྱས་ཏེ་སྨྲས་པ། བདག་གིས་བཅོམ་ལྡན་འདས་འཁོར་དང་བཅས་པ་ལོ་ལྔའི་བར་དུ་དུས་སྟོན་བགྱིད་པར་འཚལ་ན། སྟོན་པ་གང་ན་བཞུགས་ཞེས་དྲིས་པ་ལ།
གནས་བརྟན་གྱིས་སྨྲས་པ། བུ་ཁྱོད་ཀྱིས་མ་ཐོས་སམ། དེ་བཞིན་གཤེགས་པ་མྱ་ངན་ལས་འདས་སོ། ། དེ་སྐད་ཐོས་མ་ཐག་ནས་བརྒྱལ་ཏེ་ས་ལ་འགྱེལ་ལོ། ། དེ་ལས་སད་པ་དང༌། ཉན་ཐོས་ཆེན་པོ་མཆོག་ཟུང་འོད་སྲུངས་དང་བཅས་པ་རྣམས་ཀྱང་དྲིས་པས། དེ་དག་ཀྱང་མྱ་ངན་ལས་འདས་སོ། ། དེ་སྐད་ཅེས་ཐོས་ནས་ཀུན་དགའ་བོ་དགེ་འདུན་དང་བཅས་པ་ལོ་ལྔའི་བར་དུ་མངོན་པར་མཆོད་པའི་མཐར་གནས་བརྟན་ཆེན་པོས་བསྐུལ་ནས་རབ་ཏུ་བྱུང་ངོ༌། ། དེ་ནས་རིང་པོར་མ་ཐོགས་པར་ཐོས་པ་འཛིན་པའི་རྩེ་མོར་ཕྱིན་པར་གྱུར་ཏོ། ། ཇི་ཙམ་ན་ཀུན་དགའ་བོ་འོད་མའི་ཚལ་ན་བཞུགས་པ་དང༌།
དགེ་སློང་གིས་མདོའི་ཚིག་ལོག་པར་འདོན་པ་ཐོས་ནས། དེ་ལྟར་བཅོམ་ལྡན་འདས་ཀྱིས་མ་གསུངས་ཞེས་ལན་གཅིག་ལན་གཉིས་སུ་བཟློག་ཀྱང་བཅོས་སུ་མ་བཏུབ་ནས། གལ་ཏེ་བདག་ཉིད་ཀྱིས་སྨྲས་ན་ནི་འཐབ་མོར་འགྱུར་ལ། དེའི་མཁན་པོ་གང་ཡིན་པ་དེ་ནི་བདག་ལ་འདུད་པར་མི་འགྱུར་ཞིང༌། བདག་ནི་དེར་འགྲོ་བའི་དུས་ལ་ཆ་མ་ཡིན་པར་དགོངས་ནས་མྱ་ངན་ལས་འདའ་བ་ལ་མངོན་པར་ཕྱོགས་ནས་སྨྲས་པ། རྙིང་པ་གང་དག་སྔར་འདས་ཏེ། ། གསར་བུ་དེ་དང་བདག་མི་མཐུན། ། བདག་ནི་གཅིག་པུ་བསམ་གཏན་ལ། ། སྒོ་ང་ལས་སྐྱེས་བཞིན་དུ་གནས། ། བདག་གི་གྲོགས་དང་མཛའ་བོ་ཀུན། །
སྔོན་དུ་འདས་ཤིང་སོང་བར་གྱུར། ། ཇི་ལྟར་བསམ་གཏན་གནས་དྲན་པ། ། དེ་འདྲའི་བཤེས་གཉེན་འདི་ན་མེད། ། དྲི་མ་བྱང་ནས་ཞིར་སོང་འགྲོ་བའི་སྒྲོན་མ་སྟེ། ། བདག་ཉིད་ཆེན་པོས་གཏི་མུག་མུན་ནག་རབ་རིབ་བསལ། ། དེ་དག་གིས་ནི་གདུལ་བ་ཚད་མེད་བཏུལ་གྱུར་ནས། ། གཅིག་པུ་དགོན་པ་མཆོད་རྟེན་ཚལ་ཤིང་ལྷག་མ་འདྲ། ། ཞེས་སྨྲས་ནས་ཤ་ནའི་གོས་ཅན་ལ་བསྟན་པ་གཏད་དེ། སླད་མའི་དུས་ན་ཡུལ་བཅོམ་བརླག་གི་རི་མུ་རུནྡྷར་ཚོང་དཔོན་གྱི་བུ་ན་ཏ་དང་ཕ་ཏ་ཞེས་བྱ་བས་གཙུག་ལག་ཁང་བརྩིགས་པ་དང་ཡོན་བདག་བྱེད་པར་བཅོམ་ལྡན་འདས་ཀྱིས་ལུང་བསྟན་ནོ། ། དེ་ན་སྤོས་འཚོང་སྦས་པའི་བུ་ཉེར་སྦས་ཞེས་བྱ་བ་ཞིག་འབྱུང་སྟེ་དེ་རབ་ཏུ་བྱུང་ཤིག་དང༌།
སྟོན་པས་ང་མྱ་ངན་ལས་འདས་ནས་ལོ་བརྒྱ་ན་དེ་ཉིད་མཚན་མེད་པའི་སངས་རྒྱས་སུ་འགྱུར་ཏེ་སངས་རྒྱས་ཀྱི་བྱ་བ་བྱེད་དོ་ཞེས་ལུང་བསྟན་པས་དེ་ལ་གཏོད་ཅིག་ཅེས་པར་གདམས་སོ། ། དེ་ནས་ཀུན་དགའ་བོས་བདག་ཡུལ་སྤོང་བྱེད་དམ་ཡངས་པ་ཅན་གང་རུང་ཅིག་ཏུ་མྱ་ངན་ལས་འདས་ན་ནི་ཅིག་ཤོས་དེ་མི་དགའ་བར་འགྱུར་རོ། ། དེ་ན་ཆུ་བོ་གངྒཱའི་དབུས་སུ་སོང་ལ་མྱ་ངན་ལས་འདས་ནས་རིང་བསྲེལ་སོ་སོར་ཐོབ་པར་བྱའོ་སྙམ་སྟེ་མ་སྐྱེས་དགྲ་སྦྲན་པར་བསྐུལ་ནས། ཀུན་དགའ་བོ་གྲུར་ཞུགས་ཏེ་གངྒཱའི་དབུས་སུ་རྫུ་འཕྲུལ་གྱིས་ས་ལ་ཇི་ལྟར་བྱ་བ་བཞིན་དུ་བཞུགས་སོ། ། དེ་སྐད་ཐོས་པ་དང་མ་སྐྱེས་དགྲ་དཔུང་དང་བཅས་པ་ཡིད་མི་དགའ་ཞིང་གངྒཱའི་འགྲམ་དུ་སོང་བས། ལིཙྪ་བཱི་རྣམས་ཀྱང་དཔུང་གི་ཚོགས་དང་བཅས་ཏེ་གངྒཱའི་འགྲམ་དུ་ཕྱིན་ནས་རིང་བསྲེལ་གྱི་ཕྱིར་འཁོད་དོ། ། དེའི་ཚེ་ས་གཡོ་བ་ཆེན་པོ་བྱུང་སྟེ་དེ་ནི་འཕགས་པ་ཀུན་དགའ་བོ་མྱ་ངན་ལས་འདའ་བའི་ལྟས་སུ་རིག་པའི་དྲང་སྲོང་གཅིག་ཅིག་འཁོར་ལྔ་བརྒྱས་བསྐོར་ཏེ་བྱུང་ནས་རབ་ཏུ་འབྱུང་བར་གསོལ་བ་བཏབ་བོ། ། དེའི་ཚེ་འཕགས་པས་གངྒཱའི་དབུས་སུ་གླིང་ཡིད་དུ་འོང་བ་སྤྲུལ་ཏེ། དེ་ཉིད་དུ་ཉི་མ་གུང་ལ་བབ་པའི་དུས་སུ་གསོལ་བའི་ལས་བྱས་པས་ཕྱིར་མི་འོང་བ་དང༌། ལས་གསུམ་པ་བྱས་པས་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །
དེ་ལ་ཆུ་དབུས་པའམ་ཉི་མ་གུང་པ་ཞེས་བྱ་བར་གྲགས་སོ། ། དེས་ནི་བཅོམ་ལྡན་འདས་ཡོངས་སུ་མྱ་ངན་ལས་མ་འདས་པའི་སྔོན་དུ་བཟང་ལྡན་མྱ་ངན་ལས་འདས་པ་ལྟར། མཁན་པོའི་སྔོན་དུ་བདག་ཉིད་མྱ་ངན་ལས་འདའ་བར་ཞུས་ཀྱང༌། མཁན་པོས་འདི་སྐད་དུ་གསུངས་ཏེ། བཅོམ་ལྡན་འདས་ཀྱིས་ཁ་ཆེ་ནི་བསམ་གཏན་དང་མཐུན་པའི་གནས་མལ་གྱི་མཆོག་གོ་ཞེས་ལུང་བསྟན་པ་དང༌། སྟོན་པ་མྱ་ངན་ལས་འདས་ནས་ལོ་བརྒྱ་ལོན་པ་ན་དགེ་སློང་ཉི་མ་གུང་པ་ཞེས་བྱ་བ་འབྱུང་སྟེ། དེས་དེ་ན་བསྟན་པ་འཛིན་པར་འགྱུར་རོ་ཞེས་ལུང་དུ་བསྟན་པས། ཁྱོད་ཀྱིས་ཁ་ཆེར་སོང་ལ་བསྟན་པ་ཟུང་ཞིག་ཅེས་གདམས་སོ། ། དེ་ནས་འཕགས་པ་ཀུན་དགའ་བོ་ནམ་མཁའ་ལ་མངོན་པར་འཕགས་ཏེ་ཆོ་འཕྲུལ་རྣམ་པ་མང་པོ་བསྟན་ནས་མྱ་ངན་ལས་འདས་ནས་སྐུ་གདུང་ནི་རང་གི་རྫུ་འཕྲུལ་གྱི་མཐུས་སྦྱངས་ནས་རིང་བསྲེལ་དུམ་བུ་གཉིས་སུ་སོང་བ་གཅིག་ནི་མ་སྐྱེས་དགྲ་དང་གཅིག་ནི་ལིཙྪ་བཱི་རྣམས་ཀྱིས་ཐོབ་སྟེ། དེ་དག་གིས་ཀྱང་སྐྱ་སྣར་གྱི་བུ་དང་ཡངས་པ་ཅན་དུ་མཆོད་རྟེན་བརྩིགས་སོ། །
ཉི་མ་གུང་བ་ནི་སྟོན་པའི་ལུང་བསྟན་རྗེས་སུ་བསྒྲུབ་པའི་ཕྱིར་ཁ་ཆེར་བྱོན་ཏེ། དེ་ན་ཀླུ་ཧུ་ལུནྟ་ཞེས་བྱ་བ་གདུག་པ་ཅན་ཞིག་གིས་རྟེན་བཅས་ནས་འགྲོ་བ་མང་པོ་ལ་འཚེ་བར་བྱེད་པ་ཞིག་ཡོད་པ། དེ་གདུལ་བའི་དོན་དུ་ཏིང་ངེ་འཛིན་ལ་མཉམ་པར་བཞག་པས། ཀླུ་དེས་ཤིན་ཏུ་མ་བཟོད་པར་ཁྲོས་ནས་རྫི་ཆར་དྲག་པོ་དང༌། མདའ་བོ་ཆེ་དང༌། དགྲ་སྟྭ་དང༌། རྡོ་རྗེ་ལ་སོགས་པའི་མཚོན་ཆ་ཆར་དུ་ཕབ་བོ། ། གནས་བརྟན་གྱིས་མཚོན་ཆ་དེ་ཐམས་ཅད་མེ་ཏོག་ཨུཏྤལ་དང༌། པདྨ་དང༌། པུཎྜཱ་རཱི་ཀ་རྣམས་སུ་བསྒྱུར་ཏེ་གླགས་རྙེད་པར་མ་གྱུར་པ་དང༌།
སླར་གནས་བརྟན་གྱི་བཀའ་མཉན་པའི་ཕྱིར་དྲུང་དུ་བྱུང་བ་ལ། གནས་བརྟན་གྱིས་སྨྲས་པ། གནས་འདི་ང་ལ་བྱིན་ཅིག དེ་དག་གིས་འབུལ་བར་རྔོ་མི་ཐོག་གོ ། གནས་བརྟན་གྱིས་གནས་འདི་བཅོམ་ལྡན་འདས་ཀྱིས་ངའི་གནས་སུ་ལུང་བསྟན་པས་ངའི་གནས་ཡིན་ནོ། ། དེ་ལྟར་ཡིན་ན་ཇི་ཙམ་དགོས་པའི་ཚད་དང་རྗེས་སུ་མཐུན་པ་ཞིག་དེ་བཞིན་དུ་གྱུར་ཅིག་ཅེས་ཕུལ་ལོ། ། དེ་ལྟར་ཕུལ་བ་དང་འཕགས་པས་དེ་ན་གྲོང་དང༌། གྲོང་ཁྱེར་དང༌། ཡུལ་འཁོར་དང༌། གཙུག་ལག་ཁང་མང་པོ་བྱས་ཏེ།
སྐྱེ་བོའི་ཚོགས་དག་ཞུགས་པ་དང༌། དེ་རྣམས་འཕེལ་བའི་ཆེད་དུ་སྐྱེ་བོ་དེ་དག་ཁྲིད་དེ། རི་སྤོས་ཀྱི་ངད་ལྡང་ལས་གུར་གུམ་ཐོབ་ཅིག་གསུངས་པ་དང༌། དེ་ན་གནས་པའི་ཀླུ་གཉན་རྣམས་ཁྲོས་པའང་འཕགས་པས་རྫུ་འཕྲུལ་གྱིས་བཏུལ་ནས་ནམ་ཞིག་སངས་རྒྱས་ཀྱི་བསྟན་པ་ཇི་སྲིད་གནས་པར་གྱུར་པ་དེ་སྲིད་དུ་གནང་བ་ཕུལ་ལོ། ། ཇི་ཙམ་ན་གནས་བརྟན་གྱིས་ཁ་ཆེའི་ཡུལ་དུ་གུར་གུམ་སྐྱེ་བར་བྱིན་གྱིས་བརླབས་ཏེ་ཆོ་འཕྲུལ་རྣམ་པ་མང་པོས་སྦྱིན་པ་པོ་དང༌། ཚངས་པ་མཚུངས་པར་སྤྱོད་པ་རྣམས་ཀྱི་ཡིད་དགའ་བར་བྱས་ཏེ་མྱ་ངན་ལས་འདས་སོ། ། འཕགས་པ་ཤ་ནའི་གོས་ཅན་གྱིས་ནི་མ་ག་དྷར་བཞུགས་ནས་བསྟན་པ་སྐྱོང་བའི་དུས་ན། མ་ག་དྷཱ་དང་ཉེ་བའི་ས་ཕྱོགས་ཤིག་གནོད་སྦྱིན་མི་སྲུན་པ་ཞིག་གིས་བདག་གིར་བྱས་ནས་སྐྱེ་བོ་རྣམས་ལ་འཚེ་བ་ཞིག་ཡོད་པ་དེ་གདུལ་བའི་ཕྱིར། དེའི་བསྟི་གནས་སུ་སོང་སྟེ་མེའི་ཆོ་འཕྲུལ་གྱི་ཏིང་ངེ་འཛིན་ལ་སྙོམས་པར་བཞུགས་པས་གནོད་སྦྱིན་དེ་ལེགས་པར་བཏུལ་བ་དང༌། ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་རྗེས་སུ་བསྟན་པའི་སྒོ་ནས།
རྒྱལ་པོ་གཞུ་བཟང་ཞེས་བགྱི་བའི་འཁོར་དང་ཞོ་ཤས་འཚོ་བ་ལ་སོགས་པ་དགྲ་བཅོམ་པ་ཁྲི་ཕྲག་གཅིག་དང༌། བདེན་པ་མཐོང་བ་འབུམ་ཕྲག་ཙམ་བྱུང་བར་གྲགས་ཤིང༌། བྱེ་བྲག་ཏུ་སྤོས་འཚོང་སྦས་པ་ཞེས་བྱ་བའི་བུ་ཉེར་སྦས་རབ་ཏུ་བྱུང་ཞིང་བསྙེན་པར་རྫོགས་ནས་དགྲ་བཅོམ་པའི་འབྲས་བུ་ལ་བཀོད་དེ། སངས་རྒྱས་ཀྱི་བསྟན་པ་དེའི་ལག་ཏུ་བཞག་སྟེ་ཡུལ་ཙ་མཱ་ན་མྱ་ངན་ལས་འདས་སོ། ། དེའི་འོག་ཏུ་འཕགས་པ་ཉེར་སྦས་ཀྱིས་བསྟན་པ་བསྐྱངས་ཏེ། འཕགས་པ་འདིས་ནི་ལུས་འཕགས་ཞེས་བྱ་བའི་གནས་སུ་གཤེགས་ཏེ། ཁྱིམ་བདག་དབྱིག་གི་སྙིང་པོས་བཞེངས་པའི་གཙུག་ལག་ཁང་དང༌། གནྡྷ་ར་ཞེས་བྱ་བའི་རི་དང༌། མགོ་བོའི་རི་ལ་གར་མཁན་དཔའ་བོའི་གཙུག་ལག་ཡོད་པ་རྣམས་སུ་བཞུགས་ཤིང་སྐྱེ་བོ་མང་པོ་ལ་ཆོས་བསྟན་པས་དགྲ་བཅོམ་པ་ཐོབ་པ་དང་བདེན་པ་མཐོང་བ་མང་དུ་བྱུང་སྟེ། མདོར་ན་འཕགས་པ་རང་གིས་ཆོས་བསྟན་པས་དགྲ་བཅོམ་པ་ཐོབ་པ་རེ་རེས་ཤིང་བུ་སོར་མོ་བཞི་པ་རེ་བསྐྱུར་བས་ཕུག་པ་སྲིད་དུ་ཁྲུ་བཅོ་བརྒྱད་པ།
རྒྱར་ཁྲུ་བཅུ་གཉིས་པ། དཔངས་སུ་ཁྲུ་དྲུག་པ་ཅིག་ཁེངས་པ་བྱུང་བ་ལ་སོགས་པ་སྟོན་པ་འདས་པའི་འོག་ཏུ་འདི་ལས་འགྲོ་དོན་ཆེ་བ་མ་བྱུང་བར་གྲགས་ཤིང༌། ཁྱད་པར་དུ་གྲོང་ཁྱེར་ཆེན་པོ་འཕགས་རྒྱལ་གྱི་བྲམ་ཟེའི་གཙོ་བོའི་བུ་དྷི་ཏི་ཀ་རིག་བྱེད་མང་པོའི་ཕ་རོལ་དུ་སོན་ཅིང་སློབ་མ་བྲམ་ཟེ་ལྔ་བརྒྱ་ཡོད་པ་དེས་ཕྱོགས་ཀུན་ན་གནས་པའི་བྲམ་ཟེ་ལ་སོགས་པ་མཁས་པར་གྲགས་པ་རྣམས་ལ་ཚངས་སྤྱོད་ཀྱི་ལམ་ལ་བརྩད་ཅིང་དྲིས་བས་མགུ་བར་མ་ནུས་པར། མཐུ་རར་འཕགས་པ་འདི་ཉིད་བཞུགས་པའི་གན་དུ་འོངས་ནས་དྲིས་པས་ཤིན་ཏུ་ཡིད་ཆེས་ཤིང་དད་པར་གྱུར་ཏེ། དམ་པའི་ཆོས་འདུལ་བ་ལས་རབ་ཏུ་བྱུང་ཞིང་བསྙེན་པར་རྫོགས་པས་དགྲ་བཅོམ་པ་རྣམ་པར་ཐར་པ་བརྒྱད་དང་ལྡན་པའི་བདག་ཉིད་ཅན་དུ་བསྒྲུབས་སོ། ། ཇི་ཞིག་གི་དུས་ན་དེ་ལ་བསྟན་པ་གཏད་དེ། རང་ཉིད་ཞི་བའི་དབྱིངས་སུ་མནལ་བ་ན། སྐུ་གདུང་ནི་ཤིང་བུ་དེ་དག་སྤུངས་པའི་ཞུགས་ལ་བཞེན་པས་རིང་བསྲེལ་གཅིག་ཏུ་གྱུར་པ་ལྷ་རྣམས་ཀྱིས་མཆོད་པའི་ཕྱིར་བསྐྱོད་དོ། ། དེའི་འོག་ཏུ་འཕགས་པ་དྷི་ཏི་ཀས་བསྟན་པ་བསྐྱངས་ཏེ། འཕགས་པ་འདིས་ཐོ་གར་གྱི་རྒྱལ་པོ་འཁོར་དང་བཅས་པས་གནམ་མཆོད་པ་བྱའོ་ཞེས་འབྲུ་དང་གོས་ལ་སོགས་པ་མེ་ལ་བསྲེགས་ནས་མཆོད་པ་བྱེད་པ་དག་ཡོད་དེ།
དེ་ན་འཕགས་པ་འདི་དགྲ་བཅོམ་པ་ལྔ་བརྒྱའི་འཁོར་གྱིས་བསྐོར་ནས་རྫུ་འཕྲུལ་གྱིས་ནམ་མཁའ་ལ་གཤེགས་ནས་དེའི་བཀད་སར་བཞུགས་པས། དེ་དག་གིས་གནམ་གྱི་ལྷ་ཡིན་པའི་འདུ་ཤེས་ཀྱིས་མཆོད་པ་རྒྱ་ཆེར་བྱས་པ་ལ་ཆོས་བསྟན་པས་བདེན་པ་མཐོང་བ་མང་དུ་བྱུང་བ་དང༌། གཞན་ཡང་མལླ་བར་བྲམ་ཟེ་དྲེགས་མེད་ཅེས་བྱ་བས་ཉིན་རེ་ལ་ར་སྐྱེས་སྟོང་དང་བ་ལང་སྟོང་གི་མཆོད་སྦྱིན་བྱེད་པའང་ཆོས་ལ་བཅུག་པ་དང༌། ཤར་ཕྱོགས་ཀཱ་མ་རཱུ་པའི་བྲམ་ཟེ་སིངྷ་ཞེས་བྱ་བ་འཁོར་དང་བཅས་པས་ཉི་མ་མཆོད་པའི་ཚེ་རྫུ་འཕྲུལ་གྱིས་ཉི་མའི་དཀྱིལ་འཁོར་གྱི་དབུས་སུ་བྱོན་ཏེ་ཆོས་བསྟན་ནས། བདེན་པ་མཐོང་བ་ལ་སྦྱར་ཏེ་ཡུལ་དེར་དགེ་འདུན་གྱི་གཙུག་ལག་ཁང་བཞེངས་ཏེ་དུས་སྟོན་གྱི་རྒྱུན་བཙུགས་པ་ལ་སོགས་པ་བསྟན་པ་རྒྱས་པར་མཛད་དོ། ། བྱེ་བྲག་ཏུ་ཨངྒའི་ཡུལ་གྱི་ཁྱིམ་བདག་བསོད་ནམས་ཀྱི་མཐུ་དང་ལྡན་པ། དགོས་འདོད་ཕལ་ཆེར་རང་གི་ཁྱིམ་དུ་སྐྱེས་པའི་ཤིང་ལྗོན་པ་ལས་འབྱུང་བ་ཞིག་ཡོད་དེ། དེ་ལ་ལྷ་ནག་པོ་ཞེས་བྱ་བས་བྱིན་པའི་བུ་གཅིག་བྱུང་བ་དེའི་མིང་དུ་ཡང་ནག་པོ་ཞེས་བཏགས་སོ། ། ནམ་ཞིག་ཆེར་སོན་ནས་རྒྱ་མཚོ་ཆེན་པོ་ལན་བདུན་དུ་བརྒལ་བའི་ཕྱི་མ་དེ་ལ། སྲིན་པོའི་རིས་ཁྲུང་ཁྲུང་གཞོན་ནུ་ཞེས་བྱ་བས་བཟུང་བ།
འཕགས་པ་དྷི་ཏི་ཀས་འཇིགས་པ་དེ་ལས་ཡོངས་སུ་བསྐྱབས་ནས་ཛམྦུའི་གླིང་དུ་ཕྱིན་པའི་ཚེ། དེད་དཔོན་ནག་པོས་ཕྱོགས་བཞིའི་དགེ་འདུན་ལ་ལོ་གསུམ་དུ་དུས་སྟོན་ཆེན་པོ་བྱས་ནས། མཐར་རབ་ཏུ་བྱུང་ཞིང་བསྙེན་པར་རྫོགས་ནས་དགྲ་བཅོམ་པ་ལ་བཞག་གོ ། དེ་ནས་འཕགས་པ་དྷི་ཏི་ཀས་འཕགས་པ་ནག་པོ་ལ་བསྟན་པ་གཏད་དེ། གྲོང་ཁྱེར་འཕགས་རྒྱལ་དུ་མྱ་ངན་ལས་འདས་སོ། ། དེའི་རྗེས་སུ་འཕགས་པ་ནག་པོས་བསྟན་པ་སྐྱོང་བའི་ཚེ། ཀཥྨི་རའི་ཡུལ་ན་དགེ་སློང་གནས་པ་ཞེས་བྱ་བས་ལོག་པའི་ཆོས་ཀྱིས་སྐྱེ་བོ་མང་པོ་བདག་ཏུ་ལྟ་བ་ལ་དཀྲིས་པས་ཅུང་ཟད་ཅིག་ཏུ་བསྟན་པ་རྩོད་པའི་དྲི་མ་ཅན་དུ་གྱུར་ཏེ། དེའི་ཚེ་མ་རུའི་ཡུལ་གྱི་པུཥྐ་ར་ཎའི་དྲིའི་གཙང་ཁང་དུ་གནོད་སྦྱིན་སེར་སྐྱ་ཞེས་བྱ་བས་སྦྱིན་བདག་བྱས་ཏེ་དགེ་སློང་གི་དགེ་འདུན་རྣམས་བསྡུས་ནས་རྩོད་པ་ཕྱིར་བཅོས་ཤིང༌། དེའི་ཚེ་འཕགས་པ་འདིས་ཆོས་བསྟན་པས་ལྟ་བ་ཡང་དག་པར་བཅུག་སྟེ་བདེན་པ་མཐོང་བ་མང་དུ་བྱུང་ངོ༌། ། དུས་གཞན་ཞིག་ན་ཛམྦུའི་གླིང་གི་ཚོང་པ་རྣམས་ཀྱིས་འཕགས་པ་ནག་པོའི་ཡོན་ཏན་གྱི་ཁྱད་པར་རྣམས་གཏམ་དུ་གླེང་བ་རྗེས་སུ་ཐོས་ནས།
སིངྒ་ལའི་གླིང་གི་རྒྱལ་པོ་སིངྷ་ཞེས་བྱ་བས་སྤྱན་འདྲེན་པའི་རྐང་མགྱོགས་ཀྱིས་ཉེ་བར་སོན་ནོ། ། ཇི་ལྟར་སོན་པ་དེ་དག་གི་ངོར་འཕགས་པ་དགྲ་བཅོམ་པའི་འཁོར་ལྔ་བརྒྱ་དང་ལྷན་ཅིག་ཏུ་རྫུ་འཕྲུལ་གྱི་བགྲོད་པས་གླིང་དེར་བྱོན་ཏེ། རྒྱལ་པོ་དང་འཁོར་དང༌། ཡུལ་མིའི་སྐྱེ་བོ་དང་བཅས་པ་ལ་ཆོས་བསྟན་པས་བདེན་པ་མཐོང་བ་དང༌། ཟག་པ་རྣམས་ལ་སེམས་རྣམ་པར་གྲོལ་བ་ལ་བཀོད་དེ། གླིང་དེ་ན་སྔོན་དུས་བཅོམ་ལྡན་འདས་ཀྱིས་གཤེགས་ཤིང་བསྟན་པ་གནས་པ་ཡིན་ནའང༌། ཕྱི་ནས་ནུབ་པར་གྱུར་པ་ལ། འཕགས་པ་འདིས་བྱོན་ཏེ་སླར་ཡང་ཤིན་ཏུ་དར་བར་མཛད་པར་གྲགས་སོ། ། དེའི་མཐར་ནུབ་ཕྱོགས་བྷ་རུ་ཀཙྪ་ན་སྐྱ་བསེང་གི་རིགས་ལས་བྱུང་བ་མཐོང་བ་ཅན་གྱི་བུ་ལེགས་མཐོང་ཞེས་བྱ་བ། ཉི་མ་རེ་ལ་མེ་ཏོག་གི་ཕྲེང་བ་ཁོ་ནའི་ཕྱིར་ཡང་གསེར་པ་ཎ་ལྔ་སྟོང་གིས་བསྒྲུབས་པ་ལ་ལོངས་སྤྱོད་པའི་འབྱོར་པ་ཕུན་སུམ་ཚོགས་པ་དང་ལྡན་པ་ཞིག་ཡོད་དེ།
དེས་སྲིད་པའི་འབྱོར་པ་ཐམས་ཅད་མཆིལ་མའི་ཐལ་བ་བཞིན་དུ་སྤངས་ནས་དགྲ་བཅོམ་པ་སུ་ཀཱ་ཡཱ་ན་ལས་རབ་ཏུ་བྱུང་ནས་ཟག་པ་རྣམས་ལས་རྣམ་པར་གྲོལ་བའི་དགྲ་བཅོམ་པར་གྱུར་ཏོ། ། དུས་ནམ་ཞིག་ན་འཕགས་པ་ནག་པོས་དེ་ལ་བསྟན་པ་གཏད་དེ་རང་ཉིད་བྱང་ཕྱོགས་ཀུ་ཤའི་ཚལ་དུ་མྱ་ངན་ལས་འདས་སོ། ། དེ་ནས་ལེགས་མཐོང་ཆེན་པོས་བསྟན་པ་སྐྱོང་བའི་དུས་སུ། ནུབ་ཕྱོགས་སིནྡྷུའི་ཡུལ་ན་གནོད་སྦྱིན་མོ་ཤ་ཁྲག་ལ་མངོན་པར་དགའ་བ་ཞིག་གནས་ཏེ། དེ་ལ་མཆོད་པ་མ་བྱས་ན་ནི་སྐྱེ་འགྲོ་རྣམས་ལ་རྣམ་པར་འཚེ་ཞིང༌། མཆོད་ན་ནི་ཉིན་རེའི་གཏོར་མ་ལ་ཡང༌། སྐྱེས་པ་དང༌། བུད་མེད་དང༌། རྟ་དང༌། བ་ལང་དང༌།
བཟའ་བཅའི་རྣམ་པ་མང་པོ་བསྟབ་དགོས་ཏེ། དེ་བདག་ཉིད་ཀྱིས་གདུལ་བར་བྱ་བ་ཉིད་དུ་མཁྱེན་ནས། ལྷུང་བཟེད་བཤལ་བའི་ཆུས་དེ་ཕྱོགས་སུ་མངོན་པར་གཏོར་རོ། ། དེའི་རྐྱེན་གྱིས་དེ་རབ་ཏུ་ཁྲོས་ནས་མཚོན་གྱི་ཆར་པ་འབེབས་པར་བྱེད་ཀྱང༌། འཕགས་པས་མཚོན་ཆ་ཐམས་ཅད་མེ་ཏོག་གི་སིལ་མའི་རྣམ་པར་བསྒྱུར་རོ། ། སླར་ཡང་འཕགས་པས་དེ་གནས་པའི་ཕྱོགས་ཀྱི་འཛིན་མའི་དཀྱིལ་འཁོར་ཐམས་ཅད་དུ་མེ་རབ་ཏུ་འབར་བས་ཁེངས་པར་སྤྲུལ་པ་དང༌། དེའི་འཇིགས་པ་ལ་མ་བཟོད་དེ་སྐྱབས་སུ་འགྲོ་བ་དང༌། བསླབ་པའི་གནས་འཛིན་པར་ཁས་བླངས་ཏེ། ཕྱིན་ཆད་ཡུལ་དེར་ཤ་ཁྲག་གི་མཆོད་སྦྱིན་མེད་པར་གྲགས་སོ། ། གཞན་ཡང་ཛམྦུའི་གླིང་གི་ཡུལ་མང་པོ་དང༌།
གླིང་ཕྲན་གཞན་དུ་ཡང་རྫུ་འཕྲུལ་གྱིས་བྱོན་ནས་སངས་རྒྱས་ཀྱི་བསྟན་པ་བཙུགས་ཏེ་མཐར་འབར་བ་ལ་སོགས་པའི་ཆོ་འཕྲུལ་དུ་མ་བསྟན་ནས་མྱ་ངན་ལས་འདས་པར་གྱུར་ཏོ། ། དེ་རྣམས་ཀྱིས་འདུལ་བ་ཕྲན་ཚེགས་ནས་བཤད་པའི་བསྟན་པའི་གཏད་རབས་བདུན་རྫོགས་པ་ཡིན་ནོ། ། ཐེག་པ་ཆེན་པོ་མདོ་སྡེ་ལངྐར་གཤེགས་པ་ལས་ནི། བདེ་གཤེགས་མྱ་ངན་འདས་ནས་ནི། ། ཡང་དག་བསྟན་པ་སུ་ཞིག་འཛིན། ། ཞེས་བྱ་བ་ལ་སོགས་པའི་འགྲེལ་པར་འོད་སྲུངས་ཆེན་པོ་ནས། དྷི་ཏི་ཀའི་བར་ལུང་དང་འདྲ་ཞིང༌། དེ་ནས་རིམ་པ་བཞིན་དུ། བི་དྷ་ཀ བཙུན་པ་བུདྡྷཱ་ནནྡཱི།
བུདྡྷ་མི་ཏྲ། དགེ་སློང་རྩིབས། སུ་ན་ཤ་ཏ། རྟ་སྐད། མ་ཤི་བ། ཀླུ་སྒྲུབ། ཨཱརྻ་དེ་ཝ། རཱ་ཧུ་ལ། སཾ་གྷཱ་ནནྡཱི། དགེ་སློང་དགྲ་བཅོམ་པ་ཀ་ལ་ཤ
ཀུ་མཱ་ར་ཏ། ཤ་ཡ་ཏ། བ་སུ་ནནྡ། མ་ནོ་ཏ། ཧ་ཀ་ལི་ཀ ན་ཡ་ནཱ་ཤ་སྟེ་དགེ་སློང་དེ་རྣམས་སྔ་མ་སྔ་མས་ཕྱི་མ་ཕྱི་མར་བསྟན་པ་གཏད་པར་གསུངས་སོ། ། བསྡུ་བ་གཉིས་པ་ནི། སྟོན་པ་འདས་ནས་ལོ་བརྒྱ་དང་བཅུ་ལོན་པ་འཕགས་པ་དྷི་ཏི་ཀས་བསྟན་པ་བཟུང་བའི་སྐབས་ཙམ་ན། ཡངས་པ་ཅན་གྱི་དགེ་སློང་རྣམས་ཀྱིས་རུང་བ་མ་ཡིན་པའི་གཞི་བཅུ། མདོ་སྡེ་ལས་འདས།
འདུལ་བ་ལས་འདས། སྟོན་པའི་བསྟན་པ་དང་བྲལ་ཏེ། མདོ་སྡེ་ལ་མི་འཇུག འདུལ་བ་ལ་མི་སྣང༌། ཆོས་ཉིད་དང་འགལ་བའི་མི་རུང་བའི་གཞི་བཅུ་ལ་ཀུན་དུ་སྤྱོད་པར་གྱུར་ཏེ། དེའང༌། ཧུ་ལུ་ཧུ་ལུ་ཡི་རང་དང༌། ། ཀུན་སྤྱོད་སྣོད་དང་ལན་ཚྭ་དང༌། ། ལམ་དང་སོར་གཉིས་དཀྲུགས་དང་གདིང༌། ། གསེར་གྱིས་རུང་བ་ཞེས་བྱ་སྟེ། །
འདི་དག་རུང་མིན་གཞི་བཅུ་ཡིན། ། ཞེས་པའམ། ཡང་ན། ཨ་ལ་ལ་དང་རྗེས་སུ་ཡི་རང་སྤྱོད་པ་དང༌། ། བརྟག་པ་དང་ནི་ལན་ཚྭ་དག་དང་ལམ་དང་ནི། ། སོར་མོ་རྣམས་ཀྱིས་རུང་དང་དཀྲུགས་དང་གདིང་བ་དང༌། ། གསེར་དངུལ་བྱས་པ་འདི་ནི་བར་སྡོམ་ཡང་དག་བསྡུས། ། ཞེས་པ་ལྟ་བུའི་བཞི་བཅུ་སྟེ། དེའང་ཆོས་མིན་གྱི་ལས་ཆོས་ཀྱི་ལས་སུ་བྱས་ཏེ་དགེ་སློང་རྣམས་ཀྱིས། ཨ་ལ་ལ་ཞེས་བྱ་བས་རུང་བར་བྱེད་པ་དང༌།
དེ་བཞིན་དུ་ལས་བྱས་ཏེ། ཐམས་ཅད་ཀྱིས་རྗེས་སུ་ཡི་རང་བས་རྗེས་སུ་ཡི་རང་ངོ་ཞེས་བྱ་བས་རུང་བ་བྱེད་པ་དང༌། རང་གི་ལག་གིས་ས་བརྐོ་ཞིང་རྐོར་འཇུག་པར་ཀུན་དུ་སྤྱོད་པས་རུང་བར་བྱེད་པ་དང༌། ཆང་བླུགས་པའི་སྣོད་ནས་ནད་པས་སྲིན་བུ་པད་པས་ཁྲག་གཞིབས་པ་ལྟར་གཞིབས་ཤིང་འཐུང་བ་ནད་པས་རུང་བར་བྱེད་པ་དང༌། ཇི་སྲིད་འཚོའི་བར་དུ་བྱིན་གྱིས་བརླབས་པའི་ལན་ཚྭ་དུས་སུ་རུང་བ་དང་བསྲེས་ནས་ཀུན་དུ་སྤྱོད་པས་རུང་བར་བྱེད་པ་དང༌། ལམ་དཔག་ཚད་དང་དཔག་ཚད་ཕྱེད་དུ་སོང་སྟེ་འདུས་ཤིང་ཟས་ཟོས་ནས་ལམ་གྱིས་རུང་བར་བྱེད་པ་དང༌། ལྷག་མར་མ་བྱས་པའི་བཟའ་བ་དང༌། བཅའ་བ་སོར་མོ་གཉིས་ཀྱིས་སྤྱད་དེ་སོར་མོ་གཉིས་ཀྱིས་རུང་བར་བྱེད་པ་དང༌། འོ་མ་བྲེ་གང་དང་ཞོ་བྲེ་གང་དཀྲུགས་ནས་དུས་མ་ཡིན་པར་ཟ་ཞིང་བསྲེས་པས་རུང་བར་བྱེད་པ་དང༌། གདིང་བ་རྙིང་པ་བདེ་བར་གཤེགས་པའི་མཐོ་གང་གི་ཚད་ཀྱིས་གསར་པ་ལ་མ་གླན་པར་ཡོངས་སུ་སྤྱོད་ཅིང་གདིང་བས་རུང་བར་བྱེད་པ་དང༌།
ལྷུང་བཟེད་དྲི་ཞིམ་པོས་བྱུགས་ཤིང་མེ་ཏོག་གི་ཕྲེང་བས་བརྒྱན་པ་ཁྲི་རྟེན་དང་བཅས་པ་དགེ་སྦྱོང་གི་མགོ་བོར་བཞག་སྟེ་ལམ་པོ་ཆེ་དང༌། སྲང་དང༌། ལམ་གྱི་བཞི་མདོར་ལྷུང་བཟེད་འདིར་བྱིན་ནམ། ལྡུག་པར་བྱས་པ་དོན་ཆེན་པོར་འགྱུར་བ་གླེང་ཞིང༌། གསེར་དང༌། དངུལ་དང༌། རིན་པོ་ཆེ་གང་དག་རྙེད་པ་བླངས་ནས་སྤྱོད་ཅིང་གསེར་དངུལ་གྱིས་རུང་བར་བྱེད་པ་རྣམས་སོ། ། དེའི་ཚེ་གྲོང་ཁྱེར་ནོར་ཅན་ནས་དགྲ་བཅོམ་པ་གྲགས་པ་ཞེས་བྱ་བ་རྣམ་པར་ཐར་པ་བརྒྱད་དང་ལྡན་པ་དེ་འཁོར་ལྔ་བརྒྱ་དང་བཅས་པ་ལྗོངས་རྒྱུས་ཤིང་ཡངས་པ་ཅན་དུ་ཕྱིན་པས། མི་རུང་བའི་གཞི་བཅུར་ཀུན་དུ་སྤྱོད་པ་མཐོང་ངོ༌། ། མཐོང་ནས་ཀྱང་དེ་བསྟན་པ་གནས་པར་བྱ་བའི་ཕྱིར་དགྲ་བཅོམ་པ་ཐམས་ཅད་འདོད་ཅེས་བྱ་བ་རྣམ་པར་ཐར་པ་བརྒྱད་དང་ལྡན་པ་ཞིག་སྟེ་དེའི་དྲུང་དུ་སོང་སྟེ་མི་རུང་བའི་གཞི་དེ་དག་གླེང་ངོ༌། །
དེས་ཀྱང་དེ་དག་བཏང་སྙོམས་སུ་བགྱིར་མི་བཏུབ་པས། ཁྱོད་ཀྱིས་སོང་ལ་ཕྱོགས་ཚོལ་ཞིག་དང༌། ངས་ཀྱང་ཆོས་བཞིན་དུ་ཕྱོགས་བྱའོ་ཞེས་གསུངས་པ་དང༌། དེས་ཀྱང་དེ་ལྟར་བགྱིའོ་ཞེས་རིམ་གྱིས་སོང་སྟེ། གྲོང་ཁྱེར་ནོར་ཅན་ན་དགྲ་བཅོམ་པ་གཡོ་ལྡན་དང༌། གྲོང་ཁྱེར་སཾ་ཀ་ཤ་ན་གནས་བརྟན་ནོར་ཅན་དང༌། དམར་བུ་ཅན་ན་ཡིད་དགའ་དང༌། སྲུག་ན་ན་མང་པོ་པ་དང༌། མ་ཧེ་ལྡན་ན་ཡང་དག་སྐྱེས་དང༌། ལྷན་ཅིག་སྐྱེས་ན་ནམ་གྲུ་སྟེ།
དེ་དག་ལའང་གཞི་བཅུར་སྤྱོད་པ་གླེངས་ཏེ་ཕྱོགས་བཙལ་ལོ། ། ནམ་གྲུས་གྲགས་པ་ལམ་གྱིས་དུབ་པ་ཤེས་ནས། ཁྱེད་ཀྱིས་ངལ་བསོར་ཞུགས་དང་ལྷག་མ་ངས་བཙལ་ལོ་ཞེས་སྨྲས་ནས་སོང་ངོ༌། ། དེའི་ཚེ་ཡངས་པ་ཅན་གྱི་དགེ་སློང་རྣམས་གྲགས་པའི་ཉེ་གནས་རྣམས་ཡོད་པ་གང་ན་བར་སོང་སྟེ་ཁྱོད་ཀྱི་མཁན་པོ་གར་སོང་ཞེས་དྲིས་སོ། ། དེས་སྨྲས་པ། ཕྱོགས་ཚོལ་དུ་སོང་ངོ༌། ། ཅིའི་ཕྱིར། ཁྱེད་རྣམས་གནས་ནས་དབྱུང་བའི་ཕྱིར་ཞེས་བྱ་བ་ནས་རྫོགས་པར་སྨྲས་པ་དང༌། དེ་ཉིད་ནས་སོང་སྟེ་ཇི་ལྟར་བསྐྲུན་པ་འགྲོ་ཞིང་རབ་ཏུ་བགྲོས་པའི་མཐར་གྲགས་པའི་ཉེ་གནས་རྣམས་ལ་ལྷུང་བཟེད་དང་ཆོས་གོས་སོགས་བྱིན་ནས་བསྡུས་ལ་གཟོད་ཇི་ལྟར་རིགས་པར་བྱའོ་ཞེས་སྨྲས་ནས་དེ་ལྟར་དུ་བྱས་སོ། ། དེ་ནས་གྲགས་པས་ཕྱོགས་བཙལ་ཏེ་བྱུང་བ་དང་ཉེ་གནས་རྣམས་ཀྱིས་ཐུགས་དེ་ལྟ་བུ་ནི་བཤོལ་བར་རིགས་སོ་ཞེས་གསོལ་བས།
དེ་དག་ལས་བདག་གིར་བྱ་བ་བླངས་པར་ཤེས་ནས་དེ་དག་ལ་བསླབ་པ་ལྷོད་པའི་ཕྱོགས་དག་འཕེལ་བས་རིངས་པར་འོང་བ་རིག་པས་བསྟན་པའི་དགོས་པ་ལ་བཤོལ་བར་མ་བྱེད་ཅིག་ཅེས་སྨྲས་ནས་མ་བཟློག་གོ ། དེ་ནས་གྲགས་པས་ཡངས་པ་ཅན་གྱི་ཀུཥྨ་པུ་རིའི་གཙུག་ལག་ཁང་གི་ཁྱམས་སུ་ཞུགས་ནས། རབ་ཀྱི་མཐར་ཕྱིན་པའི་བསམ་གཏན་ལ་སྙོམས་པར་ཞུགས་ཏེ་སྨོན་ནས་ཤེས་པས་བརྟགས་ནས་གཎྜཱི་བརྡུང་བའི་མོད་ལ་དགྲ་བཅོམ་པ་བདུན་བརྒྱ་འདུས་ཏེ་དེའི་སྦྱིན་བདག་རྒྱལ་པོ་མྱ་ངན་མེད་ཀྱིས་བྱས་སོ། ། དེར་གྲགས་པས་རུང་བ་མ་ཡིན་པའི་གཞི་བཅུ་རྒྱས་པར་བཟླས་ནས་རེ་རེ་བཞིན་དུ་སུན་ཕྱུང་སྟེ། ཐམས་ཅད་ཀྱིས་དེ་དག་བདག་ཅག་གིས་དོར་བར་བྱའོ་ཞེས་མི་རུང་བར་སྤྱོད་པ་རྣམས་ཡོངས་སུ་སྤངས་སོ། ། དེ་ལ་བདུན་བརྒྱས་ཡང་དག་པར་བརྗོད་པ་ཞེས་ཐ་སྙད་དུ་བྱུང་བ་ལ། ཕྱི་ནས་བསྡུ་བ་གཉིས་པ་ཞེས་འབོད་དོ། ། བསྡུ་བ་གསུམ་པ་ནི། དེའང་ཇི་ལྟར་འབྱུང་བའི་རྒྱུ། སྡོམ་པ་གསུམ་གྱི་རབ་ཏུ་དབྱེ་བ་ལས།
དེ་ལྟར་དག་པར་གནས་པའི་རྗེས། ། ལྷ་ཆེན་ཞེས་བྱའི་དགེ་སློང་ཞིག ། བསྟན་པ་འདི་ཡི་ཆོམ་རྐུན་བྱུང༌། ། ཞེས་བྱ་བ་ལ་སོགས་པས་བསྟན་པ་ལྟར། རྒྱ་གར་ལྷོ་ཕྱོགས་མ་རུ་ཊའི་དེད་དཔོན་ཞིག་གི་ཆུང་མ་ལས་བུ་བཙས་པ་ན་དེའི་མིང་དུ་ལྷ་ཆེན་པོར་བཏགས་པ་ཞིག་ཡོད་དེ། ནམ་ཞིག་གི་དུས་ན་དེད་དཔོན་གྱིས་ཚོང་པ་མང་པོ་དང་བཅས་ཏེ་རྒྱ་མཚོ་ཆེན་པོར་རིན་པོ་ཆེ་ལེན་པའི་ཕྱིར་སོང་བའི་ཚེ་ལྷ་ཆེན་པོ་རང་གི་མ་དང་ལྷན་ཅིག་ཏུ་འདུས་པར་གྱུར་ཏོ། ། དེ་ནས་ཅི་ཞིག་ན་དེད་དཔོན་གྱིས་རྙེད་པ་ལེགས་པར་རྙེད་ནས་ཁྱིམ་དུ་འོངས་པ་ན། དེའི་གཏམ་ཐོས་ནས་ལམ་གོལ་བ་ཅིག་ཏུ་སོང་ནས་བསད་དོ། ། རིང་ཞིག་ནས་མ་ཡང་སྐྱེ་བོ་གཞན་དང་འགྲོགས་པར་ཤེས་ནས་བཀུམས་སོ། ། རང་གི་སློབ་དཔོན་དུ་གྱུར་པའི་དགྲ་བཅོམ་པ་ཞིག་གིས་སྡིག་པའི་རྣམ་པར་སྨིན་པ་བསྟན་པས།
འདིས་ནི་རང་གི་བྱ་བ་ངན་པ་ཐམས་ཅད་ཡོངས་སུ་ཤེས་སོ་སྙམ་ནས་བཀྲོངས་སོ། ། དེ་ནས་མཁན་སློབ་ལ་མ་ལྟོས་པར་དགེ་སློང་བྱས་ནས་མཚམས་མེད་ཀྱི་ལས་བྱས་པའི་སྡིག་པ་ཐམས་ཅད་གསང་ནས་དབེན་པ་བསྟེན་པས་བདུད་ཀྱིས་བྱིན་གྱིས་བརླབས་པ་ལ་བརྟེན་ནས་དད་ཅན་གྱི་བླུན་པོ་མང་དུ་འདུས་པ་ལ། སྡེ་སྣོད་གསུམ་བྱང་བར་ཤེས་པས་ལོག་པར་བརྟག་པ་མང་པོས་བསླད་ནས་སྟོན་ཅིང་དགྲ་བཅོམ་པར་ཁས་བླངས་ནས། ཐོ་རངས་ཀྱི་དུས་ཤིག་ཏུ་རང་རྒྱུད་ཀྱི་སྡིག་པའི་ཁུར་ཆེན་པོ་ཡོངས་སུ་དྲན་པའི་ཤུགས་ཀྱིས། ཀྱེ་མ་སྡུག་བསྔལ་ལོ་ཞེས་སྨྲེ་སྔགས་བཏོན་པ་འཁོར་རྣམས་ཀྱིས་ཐོས་ནས་རྒྱུ་མཚན་དྲིས་པ་ན། བདག་གིས་འཕགས་པའི་བདེན་པ་བཞི་བསྒོམས་པས་སྡུག་བསྔལ་གྱི་བདེན་པ་མངོན་སུམ་དུ་མཐོང་ནས་བོས་པ་ཡིན་ཞེས་བྱ་བ་ལ་སོགས་པའི་གཡོ་སྒྱུ་མང་པོ་བསྟན་པས་སེམས་ཅན་རྣམས་ཀྱི་མགོ་བོ་བསྐོར་བཞིན་དུ་ནམ་ཞིག་ཚེའི་དུས་བྱས་མ་ཐག་ནས་མནར་མེད་པའི་སེམས་ཅན་དམྱལ་བ་ཆེན་པོར་སྐྱེས་སོ། ། དེ་ལྟར་ཡང་རྟོག་གེ་འབར་བ་ལས། བཅོམ་ལྡན་འདས་ཡོངས་སུ་མྱ་ངན་ལས་འདས་པ་ནས་བཟུང་སྟེ། ལོ་བརྒྱ་དང་སུམ་ཅུ་རྩ་བདུན་ལོན་པ་ན། རྒྱལ་པོ་དགའ་བོ་དང་པདྨ་ཆེན་པོ་ཞེས་བྱ་བའི་དུས།
གྲོང་ཁྱེར་པཱ་ཊ་ལི་པུ་ཏྲའི་ནང་དུ་སྡུད་པར་བྱེད་པ་ལ་སོགས་པའི་འཕགས་པ་ཡང་ལེན་པ་མེད་པར་བསིལ་བའི་དངོས་པོ་ཐོབ་པར་གྱུར་པ་ན། འཕགས་པ་འོད་སྲུངས་ཆེན་པོ་དང༌། འཕགས་པ་སྦུ་ཆེན་པོ་དང༌། གཏོང་བ་ཆེན་པོ་དང༌། བླ་མ་དང༌། རེ་ཝ་ཏ་ལ་སོགས་པ་སོ་སོ་ཡང་དག་པར་རིག་པ་ཐོབ་པའི་དགྲ་བཅོམ་པའི་དགེ་འདུན་དེ་ལྟར་བཞུགས་པ་ན། བདུད་སྡིག་ཏོ་ཅན་བཟང་པོ་ཐམས་ཅད་ཀྱི་མི་མཐུན་པའི་ཕྱོགས་སུ་གྱུར་པ། དགེ་སློང་གི་ཆ་བྱད་འཛིན་པས་རྫུ་འཕྲུལ་སྣ་ཚོགས་པ་བསྟན་ནས། བཞི་ལྔས་དགེ་འདུན་གྱི་དབྱེན་ཆེན་པོ་བསྐྱེད་དེ། གནས་བརྟན་ཀླུ་ཞེས་བྱ་བ་དང༌།
ཡིད་བརྟན་ཞེས་བྱ་བ་མང་དུ་ཐོས་པ་དག་གིས་གཞི་ལྔ་བསྔགས་པར་བྱེད། རྗེས་སུ་སྟོན་པར་བྱེད་ཅིང་དེ་གཞན་ལ་ལན་གདབ་པ་དང༌། མི་ཤེས་པ་དང༌། ཡིད་གཉིས་དང༌། ཡོངས་སུ་བརྟག་པ་དང༌། བདག་ཉིད་གསོ་བར་བྱེད་པ་ནི་ལམ་ཡིན་ཏེ་འདི་ནི་སངས་རྒྱས་ཀྱི་བསྟན་པ་ཡིན་ནོ་ཞེས་ཟེར་རོ། ། དེ་ནས་སྡེ་པ་གཉིས་སུ་ཆད་ནས་གནས་ཏེ། གནས་བརྟན་དང༌། དགེ་འདུན་ཕལ་ཆེན་སྡེ་ཞེས་བྱའོ། ། དེ་ལྟར་ལོ་དྲུག་ཅུ་རྩ་གསུམ་གྱི་བར་དུ་དགེ་འདུན་བྱེ་ནས་འཁྲུགས་ལོང་གིས་གནས་སོ་ཞེས་འབྱུང་བ་འདིར་ཁ་ཅིག་གོང་དུ་བཤད་པའི་ལྷ་ཆེན་པོ་དང༌།
རྟོག་གེ་འབར་བ་ནས་བཤད་པའི་བདུད་སྡིག་ཏོ་ཅན་སྔོན་རྗེས་ཀྱི་རིམ་པས་བྱུང་བར་འདོད་པ་དང༌། ཁ་ཅིག་ནི་དོན་གཅིག་མིང་གི་རྣམ་གྲངས་སུ་འདོད་པ་སྟེ་མི་མཐུན་པ་ཅུང་ཟད་བྱུང་ངོ༌། ། འོན་ཀྱང་རྟོག་གེ་འབར་བ་ནས་འབྱུང་བའི་ཚིག་རིས་འདི་ལ་དཔག་ན། བདུད་སྡིག་ཏོ་ཅན་བཟང་པོ་ཞེས་པའི་ཚིག་འདི་རྫོགས་པར་དེའི་མིང་དུ་འདོད་པ་ནི་ཅུང་ཟད་མི་རིགས་པར་སེམས་ཏེ། ཅིའི་ཕྱིར་ཞེ་ན། བཟང་པོ་ཞེས་པ་དེའི་མིང་ཡིན་ན། ཐམས་ཅད་ཀྱི་མི་མཐུན་པའི་ཕྱོགས་སུ་གྱུར་པ་ཞེས་པ་འདི་མར་སྦྱར་དགོས་པར་འགྱུར་ལ། དེ་ལྟར་དགོས་ན་མི་མཐུན་པའི་ཕྱོགས་སུ་གྱུར་པ་དེ་ལ་ཕྱོགས་བྱ་བའི་རྗེས་སུ་འབྲང་བ་འགའ་ཡང་ཡོད་པར་མི་འགྱུར་བའི་ཕྱིར་རོ། ། དེ་མེད་ན་འདིས་གཞི་ལྔ་བསྒྲགས་པ་ལ་རྗེས་སུ་བསྔགས་པ་མང་པོ་བྱུང་ནས་དགེ་འདུན་བྱེ་སྟེ་བསྟན་པ་ལོ་གྲངས་མང་པོར་འཁྲུགས་ལོང་བྱུང་བར་གསུངས་པའི་ཕྱིར་རོ། ། དེས་ན་བདུད་སྡིག་ཏོ་ཅན་ཞེས་བྱ་བ་འདི་ནི་སྤྱིའི་མིང་ཙམ་ལས་མ་སྨོས་པར་ཟད་ལ།
བཟང་པོ་ཐམས་ཅད་ཅེས་པ་ནི། དེའི་སྐབས་ཀྱི་མཁས་པ་ལེགས་པར་སྨྲ་བ་དང༌། རིགས་པར་སྨྲ་བ་དང༌། དྲང་པོར་སྨྲ་བ་དང༌། ཡང་དག་པར་སྨྲ་བའི་མཁས་པར་གཏོགས་པ་དང༌། བཟང་པོར་གཏོགས་པ་ཇི་སྙེད་ཅིག་ཡོད་པ་ཞེས་བྱ་བའི་དོན་ཏོ། ། དེ་དག་གི་མི་མཐུན་པའི་ཕྱོགས་སུ་གྱུར་པ་གང་ཡིན་པ་དེ་ནི་བདུད་སྡིག་ཏོ་ཅན་ནམ། དེ་དགེ་སློང་གི་ཆ་བྱད་འཛིན་པ་དེས་ཞེས་བྱ་བའི་དོན་དུ་བཤད་ཀྱང་མི་འབྲེལ་བ་མེད་པར་སེམས་ཀྱང་ད་དུང་བརྟག་པར་བྱའོ། ། དེ་ལྟ་བས་ན་རྟོག་གེ་འབར་བ་ནས་བཤད་པ་དང་དགེ་སློང་ལྷ་ཆེན་པོ་གཉིས་དོན་གཅིག་ཏུ་དགོངས་ནས་མཁས་པ་ཆེན་པོ་སློབ་དཔོན་བསོད་ནམས་རྩེ་མོ་དང༌། ཆོས་ཀྱི་རྗེ་ས་སྐྱ་པཎྜི་ཏ་ལ་སོགས་པ་ཡོངས་སུ་གྲགས་པ་མང་པོའང་བསྡུ་བ་གསུམ་པའི་དགོས་ཆེད་ཀྱི་གཙོ་བོ་ནི་དགེ་སློང་ལྷ་ཆེན་པོ་ཁོ་ན་སྨོས་པའི་ཕྱིར་རོ། །
དེ་ལྟ་བུའི་བདུད་ཀྱི་ལས་དེ་དག་བྱུང་ནས་བསྟན་པ་ལ་ཆུ་བུར་ཆེན་པོ་བསྐྱེད་པའི་དུས་ནི། སྙིང་རྗེ་པདྨ་དཀར་པོ་ལས། ང་འདས་ནས་ལོ་བརྒྱ་ན་གྲོང་ཁྱེར་སྐྱ་སྣར་གྱི་བུར་མུ་ར་ཏའི་རིགས་སུ་རྒྱལ་པོ་མྱ་ངན་མེད་ཅེས་བྱ་བ་འབྱུང་སྟེ། ཉིན་གཅིག་ལ་ངའི་སྐུ་གདུང་གི་མཆོད་རྟེན་བརྒྱད་ཁྲི་བཞི་སྟོང་བྱེད་པར་འགྱུར་རོ་ཞེས་འབྱུང་བ་དང༌། རྟོག་གེ་འབར་བ་ལས། སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདས་ནས་ལོ་བརྒྱ་དྲུག་ཅུ་ལོན་པ་ན་གྲོང་ཁྱེར་མེ་ཏོག་གིས་རྒྱས་པ་ཞེས་བྱ་བ་ན་རྒྱལ་པོ་ཨ་ཤྭ་ཀས་རྒྱལ་སྲིད་བྱེད་པའི་ཚེ་རྩོད་པའི་ཆོས་འགའ་ཞིག་བྱུང་བའི་དབང་གིས་རྩོད་པའི་ཆོས་འགའ་ཞིག་བྱུང་བར་གྱུར་ཏོ་ཞེས་དང༌། བཙུན་པ་དབྱིག་གི་བཤེས་གཉེན་གྱིས། སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདས་ཤིང་རྒྱལ་བའི་ཉི་མ་ནུབ་ནས་ལོ་བརྒྱ་ལོན་ཏེ། དུས་ཅུང་ཟད་ཅིག་འདས་ནས་ཤིང་སྐྱ་སྣར་གྱི་བུ་མེ་ཏོག་གི་གྲོང་བར་གྱི་རྟེན་ན་རྒྱལ་པོ་མྱ་ངན་མེད་པ་གདུགས་གཅིག་པའི་ས་སྐྱོང་ཞིང་རྒྱལ་སྲིད་མཛད་པའི་ཚེ། དགེ་འདུན་ཕལ་ཆེན་བགྱེས་པ་བྱུང་སྟེ་འདི་ལྟ་སྟེ།
གཞན་གྱིས་ཉེ་བར་བསྒྲུབ་པ་དང༌། མི་ཤེས་པ་དང༌། སོམ་ཉི་དང༌། གཞན་གྱིས་རྣམ་པར་དཔྱོད་པ་དང༌། ལམ་སྒྲ་འབྱིན་པ་དང་བཅས་པ་འདི་ནི་སངས་རྒྱས་ཀྱི་བསྟན་པ་ཡིན་ནོ་ཞེས་གནས་ལྔ་རྗེས་སུ་བརྗོད་ཅིང་རྗེས་སུ་སྒྲོགས་པ་གནས་བརྟན་ཀླུ་དང༌། ཤར་ཕྱོགས་པ་དང༌། མང་དུ་ཐོས་པ་བྱུང་བར་གྱུར་ཏོ། ། གནས་ལྔ་པོ་དེ་དག་རྗེས་སུ་བརྗོད་ཅིང་རྗེས་སུ་བསྒྲགས་ནས་ཀྱང་དགེ་འདུན་ཕལ་ཆེན་པའི་སྡེ་པ་དང༌། གནས་བརྟན་པའི་སྡེ་པ་ཞེས་བྱ་བ་སྡེ་པ་གཉིས་སུ་རྣམ་པར་གཞག་གོ་ཞེས་བྱ་བ་ལ་སོགས་པ་འབྱུང་བ་དང༌། འོད་ལྡན་ལས།
དེ་ནས་རྒྱལ་པོ་དྷརྨཱ་ཤྭ་ཀ་ཤི་བ་དང༌། དགྲ་བཅོམ་པ་རྣམས་ཀྱིས་ཐ་མལ་པ་དང༌། ཟུར་ཆག་པ་དང༌། བར་མར་འདོན་པའི་ཚིག་ལ་མངོན་པར་ཞེན་པ་གདུལ་བའི་དབང་གི་ཕྱིར། རིམ་གྱིས་གཞུང་གཞན་དང་གཞན་དུ་སྦྱར་ཏེ། རྒྱ་ཆེན་པོའི་སྐད་དུ་སྦྱར་བའི་མདོ་སྡེ་ལ་སོགས་པ་ལྟ་བུ་སྟེ་བསྟན་པ་རྣམ་པ་བཅོ་བརྒྱད་ཀྱི་བར་དུ་གྱུར་པ་ཡིན་ནོ་ཞེས་བཤད་པ་ལྟར་ན། རྒྱལ་པོ་མྱ་ངན་མེད་ཀྱིས་རྒྱལ་སྲིད་མཛད་པའི་དུས་ན། རྒྱལ་པོ་དགའ་བོ་བྱུང་བའི་དུས་ནས་བརྩམས་ཏེ་དེ་ཉིད་འདས་པའི་བར་གྱི་ལོ་སྟེ་ལོ་དྲུག་ཅུ་རྩ་གསུམ་གྱི་བར་དུ་བྱུང་བར་གསལ་ལོ། ། དེ་ལྟ་བུའི་བདུད་ཀྱི་ལས་རླུང་དམར་དྲག་པོ་དང་འདྲ་བ་རབ་ཏུ་གཡོས་ཏེ་ཆོས་ཀྱི་ཚུལ་རྣམ་པར་དཀྲུགས་པས་ཐེ་ཚོམ་གྱི་ཚེར་མ་རྣོན་པོ་མང་པོས་བསྟན་པ་ལ་རྨ་སྲོལ་བྱུང་བས། གཞན་ལན་གདབ་པ་དང༌།
མི་ཤེས་པ་དང༌། ཡིད་གཉིས་དང༌། ཡོངས་སུ་བརྟག་པ་དང༌། བདག་ཉིད་གསོ་བར་བྱེད་པ་སྟེ་བཞི་ལྔ་ཡོངས་སུ་བསྒྲགས་པས་སོ་སོ་སྐྱེ་བོའི་དགེ་སློང་གི་དགེ་འདུན་བློ་གྲོས་གསར་བུར་གྱུར་པ་རྣམས་ནི་སོམ་ཉིའི་དྲྭ་བ་ན་ཆུད་དེ་མཐུན་པར་མ་གྱུར་པའི་དབང་གིས་མདོ་འདོན་པའང་རྣམ་པ་སྣ་ཚོགས་པ་ཉིད་དུ་གྱུར་ནས་ཡང་དག་པར་རྣལ་དུ་གནས་པར་མ་འདོད་དོ། ། དེའི་ཚེ་གྲོང་ཁྱེར་སྐྱ་སྣར་གྱི་བུར་འཕགས་པ་འོད་སྲུངས་དང་སྤུ་ཆེན་པོ་ལ་སོགས་པས་བསྟན་པ་སྐྱོང་བ་དང༌། རྒྱལ་པོ་དགའ་བོ་དང་པདྨ་ཆེན་པོ་ཞེས་བྱ་བ་བྱུང་བའི་དུས་སུ། སླར་ཡང་དགེ་སློང་ཀླུ་ཞེས་བྱ་བས་ཀྱང་བཞི་ལྔ་རྗེས་སུ་བསྔགས་པའི་རྩོད་པ་ཆེན་པོ་འཕེལ་བར་བྱས་པས་སྡེ་པ་སོ་སོར་གྱེས་སོ། ། དེའི་རྗེས་སུ་དེའི་སློབ་མ་ཡིད་བརྟན་ཞེས་བྱ་བས་ཀྱང་རྩོད་པའི་གཞི་ཆེན་པོར་བསྐྱེད་པ་ན་དེའི་དུས་སུ་སྡེ་པ་རྣམས་སོ་སོར་གྱེས་པར་འདོད་དོ། ། དེ་བས་ན་དེ་དག་དག་པར་བྱ་བའི་ཕྱིར་ནམ་བསྡུ་བ་བྱས་པའི་དུས་ནི། རྟོག་གེ་འབར་བ་ལས་བཤད་པ་ལྟར་ན།
དེ་ལྟར་ལོ་དྲུག་ཅུ་རྩ་གསུམ་གྱི་བར་དུ་དགེ་འདུན་རྣམས་འཁྲུགས་ལོང་གིས་གནས་སོ་ཞེས་པའི་རྗེས་ཐོགས་སུ། དེ་ནས་ལོ་བརྒྱ་ཕྲག་གཉིས་འདས་པའི་རྗེས་ལ་གནས་བརྟན་གནས་མའི་བུས་བསྟན་པ་ཡང་དག་པར་བསྡུས་ཞེས་སོ། ། དེས་ན་སྟོན་པ་མྱ་ངན་ལས་འདས་ནས་ལོ་བརྒྱ་དང་སུམ་ཅུ་རྩ་བདུན་ནས་སྡེ་པ་སོ་སོར་གྱེས་པར་གྱུར་པ་དང༌། དེའི་ཁར་ལོ་དྲུག་ཅུ་རྩ་གསུམ་གྱི་བར་འཁྲུགས་ལོང་བྱུང་བར་གསུངས་པའི་ལོ་འདི་བསྣན་པས་བརྒྱ་ཕྲག་གཉིས་འབྱུང་བའི་ཕྱིར་རོ། ། དེ་བཞིན་དུ་ཀུན་མཁྱེན་བུ་སྟོན་གྱིས་ཀྱང༌། སྡེ་པ་སོ་སོར་གྱེས་ནས་ལོ་དྲུག་ཅུ་རྩ་གསུམ་ན་གནས་བརྟན་གནས་མའི་བུས་བསྡུས་སོ་ཞེས་ལུགས་སོ་སོར་སྨོས་པས་ཀྱང་གསལ་བའི་ཕྱིར་རོ། ། ཡང་ལུགས་ཐ་དད་པ་གཅིག་ལས་ནི། དུས་ནི་སྟོན་པ་མྱ་ངན་ལས་འདས་ནས་ལོ་སུམ་བརྒྱ་ན་བསྡུ་བ་བྱས་པར་བཤད་པའང་ཡོད་དེ། འདི་ལྟར་གྱེས་པ་བཅོ་བརྒྱད་པོ་བཀའ་མ་ཡིན་པའི་དོགས་པ་བསལ་བའི་ཕྱིར། གནས་ཁ་ཆེའི་ཡུལ་གྱི་བྱེ་བྲག་ཀུན་ས་ན་ཞེས་བྱ་བའི་དགོན་པར།
ཛཱ་ལནྡྷ་རའི་རྒྱལ་པོ་ཀ་ནིཥྐས་སྦྱིན་བདག་བྱས་ནས། གནས་བརྟན་དགྲ་བཅོམ་པ་སེང་གེ་ཞེས་བྱ་བས་གཞི་བཟུང་སྟེ་པཱུརྞི་ཀ་ལ་སོགས་པའི་དགྲ་བཅོམ་པ་ལྔ་བརྒྱ། བ་སུ་མི་ཏྲ་ལ་སོགས་པའི་བྱང་ཆུབ་སེམས་དཔའ་ལྔ་བརྒྱ། སོ་སོ་སྐྱེ་བོའི་པཎྜི་ཏ་ལྔ་བརྒྱ་སྟེ་སྟོང་ལྔ་བརྒྱ་འདུས་ནས་ཞལ་ཐོན་དུ་མཛད་དེ་གྱེས་པ་བཅོ་བརྒྱད་པོ་བཀར་བསྒྲུབས་སོ། ། དེའང་འོད་ལྡན་ལས། བསླབ་པ་གསུམ་ནི་རབ་སྟོན་ཅིང༌། ། ཕྱག་རྒྱ་གསུམ་དང་ཡང་དག་ལྡན། ། ཐོག་མ་བར་དང་མཐར་དགེ་བ། ། སངས་རྒྱས་གསུང་དུ་མཁས་པས་རྟོགས། ། ཞེས་པ་ལྟར།
ཚུལ་ཁྲིམས་ཀྱི་བསླབ་པ་སྟོན་པས་ན་འདུལ་བ་ལ་སྣང༌། ལྷག་པའི་སེམས་ཀྱི་བསླབ་པ་སྟོན་པས་ན་མདོ་སྡེ་ལ་འཇུག ལྷག་པའི་ཤེས་རབ་ཀྱི་བསླབ་པ་སྟོན་པས་ན་ཆོས་ཉིད་དང་མི་འགལ་བའི་ཕྱིར་དང༌། ཆོས་ཐམས་ཅད་བདག་མེད་པ་ལ་སོགས་པའི་ཕྱག་རྒྱ་གསུམ་དང་ལྡན་པའི་ཕྱིར་དང༌། སྟོན་པ་ཐ་དད་པ་མེད་པའི་ཕྱིར་དང༌། སྟོན་པའི་བཀའི་དོན་གཙོ་བོར་བཞེད་པའི་ཕྱིར་དང༌། སྟོན་པའི་སྔོན་གྱི་ཕྲིན་ལས་ལས་བྱུང་བའི་ཕྱིར་དང༌། རྒྱལ་པོ་ཀྲྀ་ཀཱིའི་རྨི་ལམ་ལུང་བསྟན་པ་ལས། རྒྱལ་པོ་ཁྱོད་ཀྱིས་རས་གཅིག་མི་བཅོ་བརྒྱད་ཀྱིས་དྲངས་ཀྱང་མ་རལ་བ་རྨི་ལམ་དུ་མཐོང་བ་གང་ཡིན་པ་དེ་ནི་དེ་ཉིད་ཀྱི་བསྟན་པ་སྡེ་པ་བཅོ་བརྒྱད་དུ་གྱུར་ཀྱང༌། རྣམ་པར་གྲོལ་བའི་རས་ནི་རལ་བར་མི་ནུས་ཏེ།
དེ་ནི་དེའི་སྔ་ལྟས་ཡིན་ནོ་ཞེས་གསུངས་པ་རྣམས་ཀྱིས་བཀར་བསྒྲུབས་སོ། ། འོན་ཀྱང་སྔར་ལོག་པར་བརྒལ་ཞིང་བརྟག་པའི་བསླད་པ་མང་པོས་དེ་དག་གི་ལེ་ལེན་གྱིས་སྡེ་པ་བཅོ་བརྒྱད་པོ་རྣམས་ལ་ཡང་འཇིག་རྟེན་ལས་འདས་པར་སྨྲ་བའི་སྡེ་པ་དགྲ་བཅོམ་པ་ལ་ཐེ་ཚོམ་དང་སོམ་ཉི་ཡོད་པར་འདོད་པ་དང༌། ཐམས་ཅད་ཡོད་པར་སྨྲ་བས། དགྲ་བཅོམ་པའི་འབྲས་བུ་ལས་ཉམས་པ་ཡོད་པར་འདོད་པ་ལ་སོགས་པ་ཅུང་ཟད་བསླད་པར་ཡོད་པར་གྲགས་ཤིང༌། སློབ་དཔོན་དབྱིག་གཉེན་གྱིས་ཀྱང༌། བླ་མ་ཀུན་དགའ་འོད་སེལ་དང༌། ། སྡུག་བསྔལ་ཕུང་སྟོན་ས་སྟོན་དང༌། ། འཆར་ཀ་སྟོང་ཉིད་ཆུ་ལས་སྐྱེས། ། གང་པོ་ས་འཚོ་ཆུ་ཤིང་དང༌། ། མྱ་ངན་འདས་དང་ཡུལ་འཁོར་སྐྱོང༌། །
འགྲོ་བའི་མདོ་དང་དེ་བཞིན་གཞན། ། ཡང་དག་བསྡུས་པའི་གཞི་ཉམས་ཕྱིར། ། མཐའ་དག་མིན་པར་རྟོགས་པ་ཡིན། ། ཞེས་བྱ་བ་ལ་སོགས་པ་གསུངས་སོ། ། དེ་ལྟར་སྡེ་པ་གྱེས་པའི་ཚུལ་ཡང་རྟོག་གེ་འབར་བ་ལས། དེ་ནས་རེ་ཞིག་སྡེ་པ་གཉིས་སུ་ཆད་ནས་གནས་ཏེ། དགེ་འདུན་ཕལ་ཆེན་པ་དང༌། གནས་བརྟན་པའོ་ཞེས་རྩ་བའི་སྡེ་པ་གཉིས་པོ་དེ་ལས་གྱེས་པའི་ཚུལ་མི་འདྲ་བ་གཉིས་དང༌། ཡང་རྩ་བའི་དབྱེ་བ་ནི་གསུམ་སྟེ། འདི་ལྟར་གནས་བརྟན་པ་དང༌།
དགེ་འདུན་ཕལ་ཆེན་པ་དང༌། རྣམ་པར་ཕྱེ་སྟེ་སྨྲ་བའོ་ཞེས་རྩ་བའི་སྡེ་པ་གསུམ་ལས་སྡེ་པ་བཅོ་བརྒྱད་དུ་གྱེས་པའི་ཚུལ་ཏེ་དེ་ལྟར་མི་འདྲ་བ་གསུམ་དང༌། དུལ་བའི་ལྷ་དང༌། ལོ་དྲི་མཁན་པོ་དག་ནི་ཕལ་ཆེན་པ་དང༌། ཐམས་ཅད་ཡོད་པར་སྨྲ་བ་དང༌། གནས་བརྟན་པ་དང༌། མང་པོས་བཀུར་བ་སྟེ་རྩ་བའི་སྡེ་པ་བཞིར་འདོད་དོ། ། དེ་ལས་གྱེས་པ་སྡེ་པ་བཅོ་བརྒྱད་དེ། དང་པོ་ནི་འདི་ལྟར། ཤར་དང་ནུབ་དང་གངས་རིར་གནས། །
འཇིག་རྟེན་འདས་པར་སྨྲ་བའི་སྡེ། ། བཏགས་པར་སྨྲ་བའི་སྡེ་པ་དང༌། ། ལྔ་ཚན་དགེ་འདུན་ཕལ་ཆེན་པ། ། གཞི་ཀུན་པ་དང་འོད་སྲུངས་སྡེ། ། ས་སྟོན་སྡེ་དང་ཆོས་སྲུངས་སྡེ། ། མང་ཐོས་གོས་དམར་སློབ་མ་དང༌། ། རྣམ་པར་ཕྱེ་སྟེ་སྨྲ་བའི་སྡེ། ། ཐམས་ཅད་ཡོད་པར་སྨྲ་བ་ཡིན། ། རྒྱལ་བྱེད་ཚལ་གནས་འཇིགས་མེད་གནས། ། གཙུག་ལག་ཁང་ཆེན་གནས་བརྟན་པ། །
ས་སྒྲོགས་རིས་དང་ས་སྲུངས་པ། ། གནས་མ་བུ་ཡི་སྡེ་རྣམས་ནི། ། ཀུན་གྱིས་བཀུར་བ་རྣམ་པ་གསུམ། ། ཡུལ་དོན་སློབ་དཔོན་བྱེ་བྲག་གིས། ། ཐ་དད་རྣམ་པ་བཅོ་བརྒྱད་གསུངས། ། ཞེས་སོ། ། ཕྱི་མ་ལྟར་ན། འོད་སྲུངས་ཞེས་བྱ་ས་སྲུངས་དང༌། ། ཆོས་སྲུངས་པ་ཞེས་བྱ་བ་དང༌། ། གཞི་ཀུན་ཡོད་པར་སྨྲ་བ་སྟེ། །
ལྟ་བའི་བྱེ་བྲག་འགའ་ཞིག་གིས། ། རྒྱུ་ཡིས་འདི་དག་ཐ་དད་བྱས། ། སྟོན་པ་ཐ་དད་ཡོད་མ་ཡིན། ། ཞེས་ཡོད་པར་སྨྲ་བ་བཞི་དང༌། དགེ་འདུན་ཕལ་ཆེན་དབྱེ་བ་ནི། ། དྲུག་སྟེ་ཤར་གྱི་རི་བོ་དང༌། ། དེ་བཞིན་ནུབ་རི་ཞེས་བྱ་དང༌། ། གངས་གནས་ཞེས་བྱ་དེ་ལས་གཞན། ། རྣམ་པར་ཕྱེ་སྟེ་སྨྲ་བ་དང༌། ། གཞན་ནི་དེ་བཞིན་བཏགས་པར་སྨྲ། །
འཇིག་རྟེན་འདས་སྨྲ་ཞེས་བྱ་བ། ། དེ་དག་ཏུ་ནི་ཡང་དག་སྨྲས། ། ཞེས་ཕལ་ཆེན་པ་དྲུག་དང༌། མང་པོས་བཀུར་བའི་བྱེ་བྲག་ནི། ། རྣམ་པ་ལྔར་ནི་མཁས་པས་བསྒྲགས། ། གོས་དམར་བ་དང་སྲུང་བ་པ། ། ཀུ་རུ་ཀུལླེ་དེ་ལས་གཞན། ། མང་དུ་ཐོས་པ་ཞེས་བྱ་དང༌། ། གནས་མ་བུ་ཞེས་བྱ་བའོ། ། ཞེས་མང་པོས་བཀུར་བའི་དབྱེ་བ་ལྔ་དང༌།
རྒྱལ་བྱེད་ཚལ་ན་གནས་པ་དང༌། ། འཇིགས་མེད་རི་ལ་གནས་པ་དང༌། ། གཙུག་ལག་ཁང་ཆེན་ལ་གནས་དང༌། ། གནས་བརྟན་དབྱེ་བ་གསུམ་དུ་འདོད། ། ཞེས་གནས་བརྟན་པ་གསུམ་སྟེ། དེ་ལྟར་བྱེ་བྲག་བཅོ་བརྒྱད་དུ། ། ཤཱཀྱ་སེང་གེའི་བསྟན་པ་ནི། ། གྱུར་ཏེ་འགྲོ་བའི་བླ་མ་དེའི། ། སྔོན་གྱི་ཕྲིན་ལས་ངེས་པ་ཡིན། ། ཞེས་སོ། །
དེ་ལྟར་བཀའི་བསྡུ་བ་གསུམ་པ་ཡན་ཆད་ཀྱི་གང་ཟག་རྣམས་ནི་ཐོས་པ་འཛིན་པ་ཡིན་ལ། མ་འོངས་པའི་གང་ཟག་བརྗེད་ངས་ཅན་རྣམས་ཀྱིས་ཐུབ་པའི་གསུང་རབ་ལྷག་ཆད་ཅན་དུ་འདོན་པ་དང༌། ལྟ་སྤྱོད་མི་མཐུན་པར་སྤྱོད་པ་སྤང་བའི་ཕྱིར་གསུང་རབ་རྣམས་གླེགས་བམ་དུ་ཡི་གེར་བྲིས་སོ། ། དེའང་འདི་ལྟར་བཅོམ་ལྡན་འདས་ལ་ཉེ་བ་འཁོར་གྱིས་ཞུས་པས། བཅོམ་ལྡན་འདས་འདུལ་བ་ཡི་གེར་མི་འདྲི་ལ། འདུལ་བ་དང་འདྲ་བ་ཡི་གེ་མི་འདྲི་ཞེས་གསུངས་ན་མ་འོངས་པའི་སེམས་ཅན་དག་དྲན་པ་ཉམས་པར་གྱུར་ན་ཇི་ལྟར་བགྱི། བཀའ་སྩལ་པ། ཨུ་པཱ་ལི་དྲན་པ་ཉམས་ན་ལོ་མ་ལ་ཡི་གེར་བྲིས་ཏེ་བཅང་བར་བྱའོ་ཞེས་པ་ལྟར་རམ། འོན་ཏེ་འཇམ་དཔལ་རྩ་རྒྱུད་ལས་ནི་མ་སྐྱེས་དགྲའི་བུ་ཨུ་པ་ཞེས་བྱ་བས་སངས་རྒྱས་ཀྱི་གསུང་རབ་རྣམས་ཡི་གེར་འདྲི་བར་འགྱུར་རོ་ཞེས་པ་དང༌། དྲི་མེད་འོད་ལས་བཅོམ་ལྡན་འདས་ཡོངས་སུ་མྱ་ངན་ལས་འདས་པར་གྱུར་པ་ན།
སྡུད་པར་བྱེད་པ་པོ་དག་གིས་ཐེག་པ་གསུམ་གླེགས་བམ་ལ་བྲིས་ཏེ་ཞེས་གསུངས་པ་ལྟར་སྔར་ནས་ཀྱང་བྲིས་པར་ཤེས་སོ། ། འདི་ནི་གནས་བརྟན་སེང་གེས་གཞི་བཟུང་ནས་སྡུད་པ་པོ་སྟོང་ལྔ་བརྒྱས་བསྡུས་པ་ཞེས་བྱ་སྟེ་བསྡུ་བ་གསུམ་པའོ། ། དེ་ལྟར་ན་ཆོས་བསྡུ་བ་གསུམ་པོ་འདི་དག་ནི་འཕགས་པ་ཉན་ཐོས་ཀྱི་ལུགས་ལ་ཇི་ལྟར་གྲགས་པ་ལྟར་བྲིས་པ་ཡིན་ནོ། ། དེ་ལྟར་ཐུབ་པ་ཆེན་པོའི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དེ་སྙེད་ཅིག་གསུངས་པ་དེ་དག་སྟོན་པའི་སྲས་རྣམས་ཀྱིས་ལེགས་པར་བསྡུས་ནས་ཤིན་ཏུ་དར་བར་བྱས་པ་ཡིན་ནོ། ། གཉིས་པ་ཐེག་པ་ཆེན་པོའི་བསྡུ་བ་ལ་རྣམ་པར་དབྱེ་ན། རྒྱུའི་ཐེག་པ་དང༌། འབྲས་བུའི་ཐེག་པ་གཉིས་སུ་གནས་པ་ལས། དང་པོ་རྒྱུའི་ཐེག་པ་ནི། ངོར་ཆེན་ཐམས་ཅད་མཁྱེན་པ་ཆེན་པོས། དེ་བཞིན་ཐེག་པ་ཆེན་པོའི་མདོ་རྣམས་ནི། །
ལྷོ་ཕྱོགས་དྲི་མེད་འབྱུང་གནས་ཞེས་བྱ་བར། ། བྱང་ཆུབ་སེམས་དཔའི་དགེ་འདུན་བྱེ་བ་ཕྲག ། དགུ་བཅུ་འདུས་ནས་བསྡུས་ཞེས་འགའ་ཞིག་བཞེད། ། འོན་ཀྱང་ཐེག་ཆེན་མཐའ་དག་སྡུད་པ་པོ། ། བྱང་ཆུབ་སེམས་དཔའ་ཕྱག་ན་རྡོ་རྗེ་ཡིན། ། ཞེས་གསུངས་ཏེ། དེའང་སློབ་དཔོན་ཁ་ཅིག་མ་ག་དྷཱ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་ལྷོ་ཕྱོགས་བི་མ་ལ་སམྦྷ་ཝ་ཞེས་པ་སྟེ་དྲི་མ་མེད་པ་འབྱུང་བའི་གནས་ཞེས་བྱ་བར་བྱང་ཆུབ་སེམས་དཔའི་དགེ་འདུན་བྱེ་བ་ཕྲག་དགུ་བཅུ་འདུས་ནས། འཇམ་དཔལ་དང་བྱམས་པ་དང་ཕྱག་ན་རྡོ་རྗེ་གསུམ་གྱིས་རིམ་པ་བཞིན་དུ་མངོན་པ་དང་འདུལ་བ་དང་མདོ་སྡེ་གསུམ་བསྡུས་པར་འདོད་དོ། ། རྟོག་གེ་འབར་བ་ལས་ནི། ཐེག་པ་ཆེན་པོ་སངས་རྒྱས་ཀྱིས་གསུངས་པ་ཡིན་ཏེ།
རྩ་བའི་སྡུད་པར་བྱེད་པ་པོ་ཀུན་དུ་བཟང་པོ་དང༌། འཇམ་དཔལ་དང༌། གསང་བའི་བདག་པོ་དང༌། བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར་རོ། ། བདག་ཅག་གི་རྩ་བའི་སྡུད་པར་བྱེད་པ་ཉན་ཐོས་ནི་མ་ཡིན་ཏེ། ཐེག་པ་ཆེན་པོའི་གསུང་ནི་དེ་དག་གི་ཡུལ་མ་ཡིན་པའི་ཕྱིར་རོ་ཞེས་བཤད་དོ། ། འོན་ཏེ་བསྐལ་པ་བཟང་པོ་འདི་ལ་ཐེག་པ་ཆེན་པོའི་ཐུན་མོང་མ་ཡིན་པའི་མདོ་དང་སྔགས་ཀྱི་བསྟན་པ་གཉིས་ཀའི་སྡུད་པར་བྱེད་པ་ཕྱག་ན་རྡོ་རྗེ་ཉིད་དུ་ངེས་པ་ནི་སྔོན་གྱི་སྨོན་ལམ་གྱི་དབང་གིས་དང༌། བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་ཀྱི་གསང་བའི་བདག་པོར་དབང་བསྐུར་ནས་བསྟན་པ་གཏད་པར་བཤད་པའི་ཕྱིར་རོ། ། དེ་ཡང་ཇི་ལྟར་ཞེ་ན། འདས་པའི་དུས་ཀྱི་བསྐལ་པ་མཛེས་པར་སྣང་བ་ཞེས་བྱ་བར་འཇིག་རྟེན་གྱི་ཁམས་རྣམ་པར་བརྒྱན་པ་ན།
དེ་བཞིན་གཤེགས་པ་ཡོན་ཏན་མཐའ་ཡས་རིན་པོ་ཆེ་སྣ་ཚོགས་བཀོད་པའི་རྒྱལ་པོ་ཞེས་བྱ་བ་བྱུང་ངོ༌། ། དེའི་ཚེ་རྣམ་པར་དག་པ་དང་ལྡན་པའི་ཕོ་བྲང་དུ་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོ་ཡུལ་འཁོར་སྲུང་ཞེས་བྱ་བ་ལ་སྲས་སྟོང་དུ་ཚང་བ་ཡོད་དེ། རྒྱལ་པོ་སྲས་དང་བཅས་པས་དེ་བཞིན་གཤེགས་པའི་དྲུང་དུ་ཆོས་མཉན་ཏོ། ། ཇི་ཞིག་གི་ཚེ་ན་རྒྱལ་པོ་བཙུན་མོའི་ཚོགས་དང་ལྷན་ཅིག་ཏུ་སྐྱེད་མོས་ཚལ་དུ་རྣམ་པར་རྩེ་ཞིང་སོང་བ་ན། བཙུན་མོ་མ་སྨད་མ་དང་དཔེ་མེད་མ་ཞེས་བྱ་བ་གཉིས་ཀྱིས་དགའ་བ་ཞེས་བྱ་བའི་རྫིང་དུ་ཞུགས་ཏེ་ཁྲུས་བྱས་ནས་སྤོས་ཆུའི་རླན་གྱིས་གོས་ཡོངས་སུ་བརླན་བཞིན་དུ་ཁྲི་ལ་འཁོད་དོ། ། དུས་དེར་བཙུན་མོ་གཉིས་ཀྱི་པང་དུ་ཁྱེའུ་ཆུང་གཉིས་སྐྱིལ་མོ་ཀྲུང་བཅས་བཞིན་པར་བརྫུས་ཏེ་འཁྲུངས་སོ། ། དེའི་ཚེ་ནམ་མཁའ་ནས་ལྷ་རྣམས་ཀྱིས་ཀྱེ་མ་ཁྱེའུ་འདི་ནི་ཆོས་སེམས་སོ། ། ཁྱེའུ་འདི་ནི་ཆོས་ཀྱི་བློ་གྲོས་སོ་ཞེས་བརྗོད་པས་ཁྱེའུ་དག་གི་མིང་ཡང་དེ་ལྟར་དུ་གྲགས་སོ། ། དེ་ནས་ཁྱེའུ་དེ་གཉིས་ཡུལ་འཁོར་སྲུང་གི་དྲུང་དུ་སོང་སྟེ། ཡབ་གཅིག་གསན་པར་མཛད་དུ་གསོལ།
བསྐལ་པ་བྱེ་བར་ཆོས་རྙེད་རབ་ཏུ་དཀའ། ། ཞེས་བྱ་བ་ལ་སོགས་པས་གནང་བ་ཞུས་ནས་ཁྱེའུ་དེ་གཉིས་དང་བཅས་པ་དེ་བཞིན་གཤེགས་པའི་དྲུང་དུ་སོང་སྟེ་ཆོས་མཉན་ནོ། ། རྒྱལ་བུ་སྟོང་ཕྲག་པོ་ཐམས་ཅད་ཀྱང༌། བསྐལ་པ་བཟང་པོ་འདི་ཉིད་དུ་འཚང་རྒྱ་བའི་སྨོན་ལམ་བཏབ་པ་ཤ་སྟག་གོ ། དེའི་ཚེ་རྒྱལ་པོ་འདི་སྙམ་དུ་གཞོན་ནུ་འདི་དག་བྱང་ཆུབ་འཐོབ་པ་ཤ་སྟག་ཡིན་ན་གང་ཐོག་མ་ཉིད་དུ་འཚང་རྒྱ་བར་འགྱུར་བརྟག་པར་བྱའོ་སྙམ་ནས། རྒྱལ་པོས་གཞོན་ནུ་དེ་རྣམས་ཀྱི་མིང་བྲིས་པ་རིན་པོ་ཆེའི་བུམ་པར་བཅུག་སྟེ་ཞག་བདུན་དུ་མཆོད་པ་བྱས་པའི་མཐར་མིང་དེ་རྣམས་རེ་རེ་ནས་ཕྱུང་བ་ན། ཐམས་ཅད་ཀྱི་ཐོག་མར་གཞོན་ནུ་རྣམ་པར་དག་པའི་བློ་གྲོས་ཀྱི་མིང་བྱུང་བ་ནས།

མཐར་བློ་གྲོས་མཐར་ཡས་ཀྱི་མིང་གི་བར་སྟོང་ཕྲག་གཅིག་ཏུ་ཚང་བ་བྱུང་ངོ༌། ། དེ་ནས་རྫུས་སྐྱེས་ཀྱི་ཁྱེའུ་ཆོས་སེམས་དང་ཆོས་ཀྱི་བློ་གྲོས་གཉིས་ལ་རྒྱལ་བུ་དེ་དག་གིས་སྨྲས་པ། ཁྱེད་གཉིས་སྨོན་ལམ་ཇི་ལྟར་འདེབས་ཞེས་དྲིས་པས། ཆོས་སེམས་ཀྱིས་ཁྱེད་རྣམས་སངས་རྒྱས་པར་གྱུར་པ་དེའི་ཚེ་ང་ཁྱེད་རྣམས་ཀྱི་ལག་ན་རྡོ་རྗེར་གྱུར་ཏེ་ནང་ན་སྤྱོད་ཅིང༌། དེ་བཞིན་གཤེགས་པའི་གསང་བ་ཐམས་ཅད་ལས་ཕྱི་རོལ་དུ་མ་གྱུར་ལ། ཕྱི་ནང་གི་ཆོས་ཐམས་ཅད་ཉན་མོས་རྟོགས་པར་སྨོན་ལམ་བཏབ་སྟེ། དེ་ཉིད་ཕྱག་ན་རྡོ་རྗེ་ཞེས་སངས་རྒྱས་སྟོང་གི་བཀའི་སྡུད་པ་པོར་གྱུར་ཅིང༌། མ་འོངས་པ་ན་བསྐལ་པ་རྣམ་པར་སྦྱང་བ་ཞེས་བྱ་བ་ལ་འཇིག་རྟེན་གྱི་ཁམས་ཀུན་ནས་ཡོངས་སུ་དག་པར་སངས་རྒྱས་རྡོ་རྗེས་རྣམ་པར་གནོན་པ་ཞེས་བྱ་བ་ཉིད་དུ་འཚང་རྒྱ་བར་ལུང་བསྟན་ནོ། ། ཆོས་ཀྱི་བློ་གྲོས་ཀྱིས་གང་གི་ཚེ་ཁྱེད་ཐམས་ཅད་ལ་ཐོག་མར་ཆོས་ཀྱི་འཁོར་ལོ་བསྐོར་བར་བསྐུལ་བའི་གསོལ་བ་འདེབས་པ་པོར་འགྱུར་བར་སྨོན་ལམ་བཏབ་སྟེ། དེ་ནི་ཚངས་པ་གཙུག་ཕུད་ཅན་ཡིན་པར་གསང་བ་བསམ་གྱིས་མི་ཁྱབ་པའི་མདོ་ལས་བཤད་དོ། ། གཉིས་པ་འབྲས་བུའི་ཐེག་པ་ལ།
སྡུད་པ་པོ་ངོས་གཟུང་བ་དང༌། དེས་ཇི་ལྟར་བསྡུས་པའི་ཚུལ་ལོ། ། དང་པོ་སྤྱིར་སྟོན་པའི་འཁོར་གྱི་གཙོ་བོར་གྱུར་པའི་སྡུད་པ་པོ་ནི། གཞན་གྱི་ངོར་བྱང་ཆུབ་སེམས་དཔའ་ལ་སོགས་པའི་ཚུལ་བསྟན་པ་ཙམ་ལས་ངེས་པའི་དོན་དུ་སྟོན་པ་ཉིད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྡོ་རྗེ་ཐོག་མཐའ་མེད་པའི་བདག་ཉིད་ཅན་ཁོ་ན་སྟེ། ཡེ་ཤེས་ཐིག་ལེའི་རྒྱུད་ལས། ཕྱག་ན་རྡོ་རྗེ་མགོན་པོ་ཆེ། ། རྡོ་རྗེ་འཛིན་པ་ཀུན་གྱི་བདག ། མཐའ་ཡས་པ་ཡི་འཇིག་རྟེན་ཁམས། ། སྐྱེ་དང་འཇིག་པ་མཆོག་ཡིན་ནོ། ། དེ་ལ་སྐྱེ་བ་གང་ཡང་མེད། །
རང་བྱུང་མཆོག་གི་དབང་ཕྱུག་གོ ། ཞེས་དང༌། རྡོ་རྗེ་རྩེ་མོ་ལས། ཨེ་མའོ་རྣམ་དག་ཡེ་ཤེས་བདག ། ཨེ་མའོ་སངས་རྒྱས་ཉན་ཐོས་པ། ། ཨེ་མའོ་གར་མཁན་འཁོར་ལོ་འདིས། ། རང་གིས་ཡེ་ཤེས་འདྲི་བར་བྱེད། ། ཅེས་དང༌། དཔལ་གསང་བ་གྲུབ་པའི་རྒྱུད་ལས། དེ་ཡི་སྡུད་པར་བྱེད་པ་པོ། །
གཞན་དག་ཡོད་པ་མ་ཡིན་ཏེ། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། གསུང་བ་པོ་དེ་སྡུད་པའང་དེ། ། ཞེས་སོ། ། དེ་ལྟ་ནའང་གཞན་གྱི་ངོར་ན་རྡོ་རྗེ་སེམས་དཔའ་དང་ཀུན་དུ་བཟང་པོ་དང་ཕྱག་ན་རྡོ་རྗེ་ལ་སོགས་པའི་ཚུལ་གྱིས་སྟུག་པོ་བཀོད་པ་དང༌། གཞི་དང་སྙིང་པོ་མེ་ཏོག་གིས་བརྒྱན་པ་དང༌། མི་མཇེད་འཇིག་རྟེན་གྱི་ཁམས་ཀྱི་ལྕང་ལོ་ཅན་ལ་སོགས་པའི་གནས་ཐ་དད་པ་དག་ཏུ་བཞུགས་ནས་དེ་བཞིན་གཤེགས་པའི་གསང་བ་མ་ལུས་པ་འཛིན་པ་ཡིན་ཏེ། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། བྱང་ཆུབ་སེམས་དཔའ་ཀུན་དུ་བཟང་པོ་ཞེས་བྱ་བ་འཇིག་རྟེན་གྱི་ཁམས་མེ་ཏོག་གི་སྙིང་པོའི་རྒྱན་བཀོད་པ་ཐམས་ཅད་དུ་རྣམ་པར་སྣང་མཛད་ཀྱི་སྔོན་གྱི་སྤྱོད་པ་བསྟན་པར་སྨོན་ལམ་བཏབ་ནས།
གནོད་སྦྱིན་འདུལ་བའི་དབང་ཉེ་བར་བཟུང་ནས། དབུས་ཀྱི་ཛམྦུའི་གླིང་གི་མི་མཇེད་འདིར་ལྕང་ལོ་ཅན་དུ་གནོད་སྦྱིན་གྱི་སྡེ་དཔོན་ཆེན་པོ་འབྲོག་གནས་ཀྱི་གནས་ན་གནས་སོ་ཞེས་སོ། ། དེ་ཉིད་འཇིག་རྟེན་གྱི་ཁམས་ཆགས་པ་དང་འཇིག་པ་ལ་སོགས་པའི་གནས་སྐབས་སུ་ཡང་སྐྱེ་བ་ཐ་དད་པར་ལེན་ཅིང་སངས་རྒྱས་ཀྱི་ཕྲིན་ལས་རྒྱུན་མི་ཆད་པར་བྱེད་པར་དབང་བསྐུར་བ་ཡིན་ཏེ། དེ་ཉིད་ལས་བྱང་ཆུབ་སེམས་དཔའ་ཀུན་དུ་བཟང་པོ་བྱིན་གྱིས་བརླབས་ནས་སངས་རྒྱས་ཀྱི་མཛད་པ་གཅིག་ནས་གཅིག་ཏུ་བརྒྱུད་པ་རྒྱུན་མི་ཆད་པར་བྱ་བའི་ཕྱིར། དུས་ཀྱི་དབང་གིས་སྐྱེ་བ་ཡོངས་སུ་བཟུང་བར་བྱིན་གྱིས་བརླབས་ཏེ་ཞེས་བྱ་བ་དང༌། བྱང་ཆུབ་སེམས་དཔའ་ཀུན་དུ་བཟང་པོ་དབང་བསྐུར་ནས་དེ་ཉིད་ལ་བསྟན་པ་གཏད་དོ་ཞེས་གསུངས་པ་དང༌། ལྟ་བ་ཀུན་གྱི་བསྲུང་དོན་ཕྱིར། ། སྣ་ཚོགས་པ་ཡི་གཟུགས་སུ་སྤྱོད། ། ལ་ལར་རྡོ་རྗེ་འཛིན་པ་དང༌། ། ལ་ལར་སངས་རྒྱས་ཀྱི་ནི་གཟུགས། །
ལ་ལར་ཧེ་རུ་ཀ་ཡི་གཟུགས། ། ལ་ལར་དེ་བཞིན་གཤེགས་པ་དང༌། ། ལ་ལར་བྱང་ཆུབ་སེམས་དཔའི་གཟུགས། ། ལ་ལར་ཉན་པ་ལྟ་བུར་བཞུགས། ། ལ་ལར་འཆད་དོ་དགྱེས་པདྨ། ། ལ་ལར་ཟློག་པའི་ཚུལ་དུ་བཞུགས། ། ལ་ལར་རྒྱུད་དང་བསྟན་བཅོས་ནི། ། མཛད་པ་དང་ནི་ལ་ལར་འཛིན། ། མང་དུ་བརྗོད་ལྟ་ཅི་ཞིག་དགོས། ། དེ་སྟོན་ཕྱག་ན་རྡོ་རྗེ་རྒྱལ། །
ཞེས་འབྱུང་ངོ༌། ། གཞན་ཡང་རྒྱུད་ཀྱི་ཞུ་བ་པོ་གང་ཡིན་པ་དེ་ཉིད་སྡུད་པ་པོར་འགྱུར་བ་ཡང་ཡོད་དེ། དཔེར་ན་ཀྱེ་རྡོ་རྗེའི་རྩ་བའི་རྒྱུད་དང་བཤད་པའི་རྒྱུད་རྣམས་དང༌། དུས་ཀྱི་འཁོར་ལོའི་རྩ་བའི་རྒྱུད་ལྟ་བུའོ། ། ཡང་སྔོན་དུ་ལག་ན་རྡོ་རྗེས་བསྡུས་ནས། ཕྱིས་ནས་སྡུད་པ་པོ་གཞན་གྱིས་བསྡུས་པར་བཤད་པའང་ཡོད་དོ། ། དེ་བཞིན་དུ་བདེ་མཆོག་ལ་སོགས་པའི་རྒྱུད་འགའ་ཞིག་ནི་རྡོ་རྗེ་ཕག་མོ་ལ་སོགས་པའི་མ་མོ་འདུས་པ་རྣམས་ཀྱིས་བཅོམ་ལྡན་འདས་ལས་ཇི་ལྟར་ཐོས་པ་རྣམས་ཕན་ཚུན་གཅིག་གིས་གཅིག་ལ་དྲི་བ་དང་ལན་རྗེས་སུ་བསྟན་པའི་ཚུལ་གྱིས་རྡོ་རྗེའི་གནས་སུ་བསྡུས་པའང་མཁའ་འགྲོ་རྒྱ་མཚོའི་རྒྱུད་ཀྱི་འགྲེལ་པ་ལ་སོགས་པ་ནས་བཤད་དོ། ། དེ་བས་ན་ཇི་སྐད་བཤད་པའི་བྱང་ཆུབ་སེམས་དཔའ་ལག་ན་རྡོ་རྗེ་དེ་ཉིད་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་དང༌། བྱེ་བྲག་ཏུ་མི་མཇེད་ཀྱི་ཞིང་ཛམྦུའི་གླིང་དང༌། དུས་བསྐལ་པ་བཟང་པོ་འདི་ཉིད་ཀྱི་སྟོན་པ་ཐུབ་པའི་དབང་པོའི་གསུང་རབ་ཁྱད་པར་བ་གསང་སྔགས་རྡོ་རྗེ་ཐེག་པ་མཐའ་དག་སྡུད་པར་བྱེད་པའི་གཙོ་བོ་ཉིད་ཡིན་པ་ནི།
གོང་དུ་སྨོས་པ་ལྟ་བུའི་སྨོན་ལམ་གྱི་མཐུ་དང༌། སྟོན་པ་ཉིད་ཀྱིས་གང་ལ་གསང་བ་མ་ལུས་པ་འཛིན་པའི་བདག་པོར་དབང་བསྐུར་ནས་བསྟན་པ་གཏད་པའི་གཙོ་བོ་ཡིན་པའི་ཕྱིར་ཏེ། ཇི་ལྟར་ན། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། རིགས་ཀྱི་བུ་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་འཁོར་ལོས་སྒྱུར་བ་ཆེན་པོའི་རྡོ་རྗེའི་དཀྱིལ་འཁོར་ཆེན་པོར་ལག་ཏུ་རྡོ་རྗེས་དབང་བསྐུར་བས་ཁྱོད་ལ་དབང་བསྐུར་རོ། ། ཏིང་ངེ་འཛིན་བྱེ་བ་ཁྲག་ཁྲིག་བརྒྱ་སྟོང་དུ་མ་ལས་བྱས་པའི་རྡོ་རྗེ་ཁྱོད་ལ་བྱིན་ནོ། ། འཁོར་ལོས་སྒྱུར་བའི་རྒྱལ་པོ་ཆེན་པོའི་རྡོ་རྗེས་ཁྱོད་བྱིན་གྱིས་བརླབས་སོ། ། རྡོ་རྗེ་སྙིང་པོ་ཐམས་ཅད་ཁྱོད་ལ་བསྟན་ཏོ། ། དེ་བཞིན་གཤེགས་པ་ཐམས་ཅད་ཀྱིས་བསྟན་པ་ཐམས་ཅད་ཀྱི་དོན་བྱ་བ་དང༌། བསྲུང་བར་གནང་ངོ༌། །
ཁྱོད་ཀྱི་སྔོན་གྱི་སྨོན་ལམ་ཡོངས་སུ་རྫོགས་སོ་ཞེས་བྱ་བ་ལ་སོགས་པ་རྒྱ་ཆེར་བརྗོད་པས་དབང་བསྐུར་རོ། ། གཞན་ཡང་དེ་བཞིན་གཤེགས་པའི་གསང་བའི་རྟགས་ཐམས་ཅད་ཀྱི་བདག་པོ་ཉིད་དུ་བསྒྲུབས་ནས། མ་འོངས་པ་ན་གསང་བའི་རྒྱུད་ཉན་པའི་སྐལ་བ་དང་ལྡན་པ་རྣམས་ལ་འཆད་པར་བྱེད་པའི་སྟོན་པ་ཉིད་དུ་བྱིན་གྱིས་བརླབས་པ་ཡིན་ཏེ། དཔལ་ཡེ་ཤེས་ཐིག་ལེའི་རྒྱུད་ལས། བཅོམ་ལྡན་འདས་མ་འོངས་པའི་དུས་སུ་ཡང་དག་པར་གསང་བའི་རྒྱུད་འདི་སྐལ་བ་དང་ལྡན་པའི་སེམས་ཅན་རྣམས་ལ་སུས་འཆད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། དཔལ་ཕྱག་ན་རྡོ་རྗེ་མགོན་པོས་བཤད་པར་བྱེད་དོ་ཞེས་གསུངས་ཤིང༌། དེ་ཁོ་ན་ཉིད་སྒྲོན་མེའི་རྒྱུད་ལས། ལྷ་མོས་གསོལ་པ། གསང་བ་ཆེན་པོའི་རྒྱུད་འདི་ནི། །
ཤེས་པ་དང་ནི་བཤད་པ་སུ། ། བཅོམ་ལྡན་འདས་ཀྱིས་བཀའ་སྩལ་པ། ནུབ་ཕྱོགས་སུ་དཔལ་རྡོ་རྗེ་ཆེན་པོའི་ཨཽ་ཌྱཱན་དུ། རྒྱལ་པོ་ཨིནྡྲ་བྷཱུ་ཏི་ཞེས་བྱ་བས་ཤེས་པ་དང༌། བཤད་པ་དང༌། སེམས་ཅན་ལ་གསལ་བར་བྱེད་དོ། ། ཞེས་སོ། ། དཔལ་ཡེ་ཤེས་ཐིག་ལེའི་རྒྱུད་ཀྱི་རྒྱལ་པོ་ལས། གང་ཞིག་ངས་བསྟན་པའི་ཕྱག་ན་རྡོ་རྗེའི་རྒྱལ་པོ་དེ་ཉིད་དེ། ཨིནྡྲ་བྷཱུ་ཏི་སྤྲུལ་པའི་སྐུ་ས་བཅུའི་དབང་ཕྱུག་ཡེ་ཤེས་ཀྱི་སྐུ་ས་བཅུའི་དབང་ཕྱུག་གོ་ཞེས་བཤད་དོ། །
གཉིས་པ་ཇི་ལྟར་བསྡུས་པའི་ཚུལ་ལ། ལྕང་ལོ་ཅན་དུ་ཇི་ལྟར་བསྡུས་པའི་ཚུལ་དང༌། ཨཽ་ཌྱན་དུ་ཇི་ལྟར་བསྡུས་པའི་ཚུལ་ལོ། ། དང་པོ་ནི། སུམ་ཅུ་རྩ་གསུམ་གྱི་ལྷའི་གནས། རི་རབ་ལྷུན་པོའི་བྱང་ཕྱོགས་ལྕང་ལོ་ཅན་ཞེས་བྱ་བ་དེར། ས་བཅུའི་བྱང་ཆུབ་སེམས་དཔའི་ཚོགས་ཀྱིས་གསོལ་བ་བཏབ་པའི་ངོར་ཕྱག་ན་རྡོ་རྗེས་བསྡུས་པར་མངོན་ཏེ། གདུགས་དཀར་གྱི་འགྲེལ་པ་ལས་ལྕང་ལོ་ཅན་གྱི་ཕོ་བྲང་ན་གནས་པ་སྡུད་པར་བྱེད་པ་ལག་ན་རྡོ་རྗེ་ལ། འཁོར་ས་བཅུའི་བྱང་ཆུབ་སེམས་དཔའ་ཀུན་དུ་བཟང་པོ་དང༌། རྡོ་རྗེ་ཆོས་ལ་སོགས་པས་བླ་གོས་ལྔ་བརྒྱ་གདན་དུ་བཏིང་ནས།
ཆོས་ཀྱི་འཁོར་ལོའི་མདོ་བདེ་བར་གཤེགས་པས་གང་དུ་གསུངས། རྡོ་རྗེ་འཆང་བ་ཁྱོད་སྨྲོས་ཤིག ཤེས་རབ་སྲས་པོ་ཁྲོད་སྨྲོས་ཤིག ཅེས་གསོལ་བ་བཏབ་པའི་རྗེས་ལ། འདི་སྐད་བདག་གིས་ཐོས་པ་ཞེས་གླེང་བསླང་བ་གསུངས་སོ་ཞེས་བཤད་པ་དང༌། སློབ་དཔོན་ཀུན་དགའ་སྙིང་པོའི་རྣལ་འབྱོར་རྒྱུད་ཀྱི་འགྲེལ་པ་ལས། སྡུད་པར་བྱེད་པ་ས་བཅུའི་དབང་ཕྱུག་ལྕང་ལོ་ཅན་གྱི་ཕོ་བྲང་ན་བཞུགས་པའི་རྡོ་རྗེ་འཛིན་པས། འདི་སྐད་ཅེས་བྱ་བ་ལ་སོགས་པ་ཡིན་ཏེ་ཞེས་དང༌། ལྕང་ལོ་ཅན་ན་བཞུགས་པའི་ས་བཅུའི་དབང་ཕྱུག་གི་ཚུལ་བཟུང་བའི་རྡོ་རྗེ་འཛིན་པས་ཀུན་དུ་བཟང་པོ་ལ་སོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ། ཇི་ལྟར་བདག་ནི་རྒྱལ་པོའི་ཕོ་བྲང་ལྕང་ལོ་ཅན་ན་ཡང་དག་པར་སྡུད་པའི་དུས་སུ་ཛམྦུའི་གླིང་ཏིལ་གྱི་གོང་བུ་ཏིལ་གྱི་ས་བོན་གྱིས་ཡོངས་སུ་གང་བ་བཞིན་དུ།
ཛམྦུའི་གླིང་ན་དེ་བཞིན་གཤེགས་པ་ཐམས་ཅད་ཀྱིས་ཀུན་དུ་གང་བར་བདག་ཅག་ལ་སྣང་ལ་ཞེས་བྱ་བ་ལ་སོགས་པ་བཤད་པའི་ཕྱིར་རོ། ། གཉིས་པ་ནི། ཇི་ལྟར་བཅོམ་ལྡན་འདས་ཀྱི་ཡེ་ཤེས་རྒྱ་མཚོའི་ཀློང་ནས་མངོན་པར་སྤྲུལ་པའི་དཀྱིལ་འཁོར་ཆེན་པོ་ཉིད་དུ་གོང་དུ་ལུང་སྨོས་པ་ལྟ་བུའི་སྐལ་བ་དང་ལྡན་པའི་གདུལ་བྱ་ཨཽ་ཌྱཱན་གྱི་རྒྱལ་པོ་ཨིནྡྲ་བྷཱུ་ཏི་འཁོར་དང་བཅས་པ་ལེགས་པར་བཅུག་ནས་དབང་བསྐུར་ཞིང་རྒྱུད་སྨིན་པར་མཛད་པ་ལ། ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་གསུངས་པ་སྟེ། དཔལ་གསང་བ་གྲུབ་པ་ལས། ཡེ་ཤེས་སྒྱུ་མའི་རང་བཞིན་ཐུགས་རྡོ་རྗེ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པའི་སྐུར་གྱུར་ནས། འདི་སྐད་བདག་གིས་ཞེས་བྱ་བ་ལ་སོགས་པས་དོན་དམ་པའི་དེ་ཁོ་ན་ཉིད་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ལ་བདག་ཉིད་སྟོན་ཏོ་ཞེས་འབྱུང་ངོ༌། ། དེ་ལྟར་ན་ཕྱག་ན་རྡོ་རྗེས་རྒྱུད་སྡེ་མཐའ་དག་བསྡུས་ནས་རྒྱལ་པོ་ཨིནྡྲ་བྷཱུ་ཏི་འཁོར་དང་བཅས་པ་ལ་བྱིན་ནོ། ། དེ་དག་གིས་ཀྱང་དངོས་གྲུབ་ཐོབ་པར་གྱུར་ནས་རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མ་ཞེས་བྱ་བར་གྱུར་ནས་ཨཽ་ཌྱཱན་གྱི་ཡུལ་དེ་སྟོངས་ཏེ།
དེ་ན་ཆུའི་ཕུང་པོ་ཆེན་པོ་ལག་འགྲོའི་ཚོགས་ཀྱིས་ཡོངས་སུ་གང་བ་ཅིག་བྱུང་བར་གྱུར་ཏོ། ། དེའི་འོག་ཏུ་དཔལ་གསང་བའི་བདག་པོས་ཆུའི་ཕུང་པོ་ཆེན་པོ་ན་གནས་པའི་ཀླུའི་ཚོགས་དེ་དག་སྤྲུལ་པའི་དཀྱིལ་འཁོར་དུ་སྨིན་པར་བྱས་ནས་གསེར་གྱི་ཤོག་བུ་ལ་བཻ་ཌཱུརྻ་ཞུན་མས་བྲིས་པའི་རྒྱུད་སྡེ་མང་པོའི་གླེགས་བམ་རྣམས་ཕྱག་ན་རྡོ་རྗེས་དེ་དག་ལ་གཏད་དོ། ། དེ་ནས་ཀླུ་དེ་རྣམས་རིམ་གྱིས་མིའི་ལུས་སུ་གྱུར་ཏེ་མཚོའི་འགྲམ་དུ་གྲོང་དང་གྲོང་ཁྱེར་མང་པོ་དག་བྱས་ནས། དེར་རྡོ་རྗེ་ཐེག་པ་ཉམས་སུ་བླངས་པས་སྐྱེས་བུ་ཕལ་ཆེར་གྱིས་ནི་དངོས་གྲུབ་ཀྱི་དམ་པ་གྲུབ་པར་གྱུར་ཅིང༌། མ་གྲུབ་པ་རྣམས་ཀྱང་མིར་གྱུར་ཏོ། ། བུད་མེད་ཕལ་ཆེ་བ་རྣམས་ཀྱང་གསང་བའི་ཆོས་འཛིན་པའི་མཁའ་འགྲོ་མར་གྱུར་ཏེ། ད་ལྟ་ཡང་ཨཽ་ཌྱཱན་མཁའ་འགྲོའི་གནས་ཞེས་བྱ་བ་གསང་ཆེན་རྡོ་རྗེ་ཐེག་པའི་ཆོས་ཐམས་ཅད་ཀྱི་འབྱུང་གནས་སུ་གྱུར་པ་དང༌། གཞན་ཡང་ཡུལ་དེ་ན་ཡོད་པའི་རྒྱལ་པོ་རྣམས་ཀྱང་ཆོས་དང་ལྡན་པའི་རྒྱལ་པོ་ཆེན་པོ་ཤ་སྟག་འབྱུང་བར་བཤད་དོ། ། དེ་ནས་རིམ་གྱིས་མིའི་ཡུལ་དུ་ཇི་ལྟར་འཕེལ་བའི་ཚུལ་ཡང༌། ཡུལ་ལྷོ་ཕྱོགས་ཀྱི་རྒྱུད་ན་རྒྱལ་པོ་བི་སུ་ཀལྤ་ཞེས་བྱ་བ་ཉན་ཐོས་ཀྱི་ཐེག་པ་ལ་ཞུགས་པ་ཅིག་ཡོད་པ་དེའི་ནུབ་ཅིག་གི་རྨི་ལམ་དུ་ཁྱོད་ཀྱིས་འདི་ནས་ཨཽ་ཌྱཱན་གྱི་གནས་སུ་སོང་ཞིག་དང་སྐྱེ་བ་འདི་ཉིད་དུ་རྡོ་རྗེ་འཛིན་པ་ཐོབ་པར་འགྱུར་རོ་ཞེས་ལུང་བསྟན་པ་རྗེས་སུ་ཐོས་ཤིང༌།
ཐོས་ནས་ཀྱང་ཤིན་ཏུ་སྤྲོ་བ་ཆེན་པོས་ཨཽ་ཌྱཱན་དུ་བྱོན་པས་དེ་ན་ཡོད་པའི་བུད་མེད་ཅིག་དང་ཕྲད་དེ་དེ་ལ་བསྙེན་བཀུར་ཡང་དག་པར་བྱས་པས་དེས་བྱིན་གྱིས་བརླབས་ནས་གསང་བ་འདུས་པའི་རྒྱུད་དང༌། དེ་ཁོ་ན་ཉིད་འདུས་པའི་རྒྱུད་རྣམས་བྱིན་ནས་རྗེས་སུ་གདམས་པ་ལས་ཡུལ་ལྷོ་ཕྱོགས་ཀྱི་རྒྱུད་དུ་རྒྱ་ཆེར་འཕེལ་ལོ་ཞེས་ཟེར་རོ། ། དེ་བཞིན་དུ་གྲུབ་པ་བརྙེས་པའི་སློབ་དཔོན་གཞན་མང་པོས་ཀྱང་ཨཽ་ཌྱཱན་དུ་བྱོན་ནས་མཁའ་འགྲོ་མ་རྣམས་ཀྱིས་རྗེས་སུ་གདམས་པ་མནོས་ཤིང་རྒྱུད་སྡེ་མང་པོ་སྤྱན་དྲངས་ནས་དེ་ལས་རྒྱ་ཆེར་འཕེལ་བར་བཤད་དོ། ། དེ་རྣམས་ཀྱིས་ཐེག་པ་ཆེ་ཆུང་གི་བཀའི་བསྡུ་བ་ཇི་ལྟར་བྱུང་བའི་ཚུལ་བརྗོད་ཟིན་ཏོ། ། གཉིས་པ་འགྲེལ་བྱེད་ཀྱི་སློབ་དཔོན་ཇི་ལྟར་བྱོན་པའི་ཚུལ་ནི། དེ་ལྟར་ཉན་ཐོས་པའི་ལུགས་ཀྱི་བསྟན་པ་སྡེ་པ་བཅོ་བརྒྱད་ཀྱི་བར་དུ་གྱེས་པའི་འཁྲུགས་ལོང་གིས་གནས་པའི་སྐབས་ཡིན་ནའང་འོན་ཀྱང་དར་རྒྱས་ཤིན་ཏུ་ཆེ་བར་གྱུར་ལ། ཐེག་པ་ཆེན་པོའི་ལུགས་ཀྱི་བསྟན་པ་ནི་ཤིན་ཏུ་ཉག་ཕྲ་བའི་རྣམ་པར་གྱུར་པའི་ཚེ། སྟོན་པ་དེ་བཞིན་གཤེགས་པ་མྱ་ངན་ལས་འདས་ནས་ལོ་སུམ་བརྒྱ་སྐོར་དུ་ཟིན་པ་ན། གྲུབ་པའི་དབང་ཕྱུག་ཡོངས་ཀྱི་སྤྱིའི་མེས་པོར་གྱུར་པའི་སློབ་དཔོན་ཆེན་པོ་ས་ར་ཧ་སྟེ་ལྗོངས་འདིར་མདའ་བསྣུན་ཞེས་པར་བསྒྱུར་དུ་བཏུབ་པ་དེ་ཉིད་ཛམྦུའི་གླིང་དུ་བྱོན་པར་གྱུར་ཏོ། ། དེའང་འཕགས་པའི་ཡུལ་གྱི་ལྷོ་ཕྱོགས་ཀྱི་རྒྱུད་དུ་རིགས་རྣམས་ཀྱི་མཆོག་ཏུ་གྱུར་པ་བྲམ་ཟེའི་རིགས་ཀྱི་སྐྱེ་བའི་ལྗོན་ཤིང་ཡོངས་སུ་བཟུང་ནས།
ཅུང་ཟད་ཅིག་ནས་ཡི་གེ་དང༌། གྲངས་དང༌། རྩིས་དང༌། ལག་རྩིས་དང༌། དབྱུང་བ་དང༌། གཞུག་པ་དང༌། གཞག་པ་ལ་ཉེ་བར་ཞུགས་ཤིང༌། གཞན་ཡང་གཞི་བརྟག་པ་དང༌། གོས་བརྟག་པ་དང༌། རིན་པོ་ཆེ་བརྟག་པ་དང༌།
ཤིང་རྟ་བརྟག་པ་དང༌། གླང་པོ་ཆེ་བརྟག་པ་དང༌། རྟ་བརྟག་པ་དང༌། གཞོན་ནུ་བརྟག་པ་དང༌། གཞོན་ནུ་མ་བརྟག་པ་དང༌། འབྱེད་པ་དང་ཀློག་པ་དང་སྒྲ་ངེས་པར་སྦྱོར་བ་ལ་སོགས་པའི་གཙུག་ལག་རྒྱ་མཚོ་ལྟ་བུའི་ཕ་རོལ་དུ་སོན་ཅིང་དབེན་པ་ཞིག་ཏུ་གནས་པའི་ཚེ། ནམ་མཁའ་སྟོང་པའི་ཁོང་ནས་བྲམ་ཟེའི་ཁྱེའུར་གྱུར་པ་ཁྱོད་ཀྱིས་འདི་ན་ཅི་ཞིག་བྱར་ཡོད། དེ་བས་ན་ཕྱག་རྒྱ་ཆེན་པོར་སོང་ཞིག་ཅེས་པའི་སྒྲ་སྙན་གླིང་བུ་ལྟ་བུས་སེམས་ཀྱི་རྒྱུད་ཡོངས་སུ་བསྐུལ་བར་གྱུར་ཏོ། ། དེ་སྐད་ཐོས་པའི་མོད་ལ་བྲམ་ཟེའི་ཁྱེའུ་དེ་སྔ་ན་མེད་པའི་སྤྲོ་བ་མཆོག་གི་ཤིང་རྟ་ལ་འཛེགས་པར་བརྩམས་ཏེ་བྲམ་ཟེ་རྣམས་ཀྱི་རྣམ་པར་གཡེང་བའི་བྱ་བ་ཐམས་ཅད་དུག་ཅན་གྱི་བཟའ་བ་བཞིན་དུ་ཡོངས་སུ་སྤངས་ནས། དཔལ་གྱི་རི་ག་ལ་བ་དེར་སོང་ངོ༌། །
སོང་ནས་ཀྱང་ཇི་ཙམ་ཞིག་ན་དེ་བཞིན་གཤེགས་པ་ཐམས་ཅད་ཀྱི་གསང་བའི་བདག་པོ་ལག་ན་རྡོ་རྗེའི་གསང་བ་ཟབ་མོའི་ཆོས་ཀྱི་སྣོད་དང་ལྡན་པའི་མཆོག་ཏུ་མཁྱེན་ནས་རང་རིག་གཉིས་སུ་མེད་པའི་ཡེ་ཤེས་ལས་སྤྲུལ་པའི་དཀྱིལ་འཁོར་ཆེན་པོ་དག་མངོན་སུམ་དུ་བསྟན་ཏེ། དེ་ཉིད་དུ་དབང་བསྐུར་ནས་རྒྱུད་སྡེ་རིན་པོ་ཆེ་མཐའ་དག་གི་ལུང་ལེགས་པར་བྱིན་ནས་བྱིན་གྱིས་བརླབས་པ་ལ་བརྟེན་ནས་དངོས་གྲུབ་རྣམས་ཀྱི་མཆོག་ཏུ་གྱུར་པ་གང་ཡིན་པ་དེ་ཉིད་ལེགས་པར་ཐོབ་ནས། བསྟི་བའི་གནས་དེ་ཉིད་དུ་ལོ་གྲངས་བརྒྱ་ཕྲག་འགའ་ཞིག་ཀྱང་བཞུགས་ཞེས་གྲགས་སོ། ། དེ་ནས་ཀྱང་རབ་ཏུ་བྱུང་བ་ནི་བསྟན་པ་ཐམས་ཅད་ཀྱི་རྩ་བའོ་སྙམ་དུ་ཤྲཱི་ནཱ་ལེནྡྲཱ་ཞེས་བྱ་བར་བྱོན་ནས་འཕགས་པ་གནས་བརྟན་པའི་སྡེ་ལས་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ནས། གནས་དེ་ཉིད་དུ་ལེགས་པར་གསུངས་པའི་ཆོས་འདུལ་བ་སྨྲ་བའི་མཁན་པོར་གྱུར་ནས་འགྲོ་བ་དཔག་ཏུ་མེད་པ་ཡང་ཆོས་འདུལ་བ་ལ་ཡང་དག་པར་གཟུད་པར་བྱེད་ཅིང་ལོ་བརྒྱ་ཕྲག་འགའ་ཞིག་བརྒལ་བར་གྲགས་སོ། ། དེ་ནས་འདི་སྙམ་དུ་སེམས་ཏེ་ཕྱག་རྒྱ་ཆེན་པོ་ཉིད་དུ་མྱུར་བར་འདོང་བར་བྱེད་པའི་ཐབས་ཀྱི་གཙོ་བོ་ནི་སྤྲོས་པ་མེད་པའི་སྤྱོད་པ་ཉིད་དུ་དེ་བཞིན་གཤེགས་པས་རྗེས་སུ་བསྟན་པ་དེ་ལ་རྗེས་སུ་སློབ་པར་བགྱིའོ་སྙམ་པའི་འདུན་པས་ཉེ་བར་བཟུང་ནས་རབ་ཏུ་བྱུང་བའི་བརྟུལ་ཞུགས་ལ་ཞེན་པ་སྤངས་ནས། མདའ་ཚོང་གི་བུ་མོ་དངོས་གྲུབ་ཀྱི་རྟེན་དུ་ཉེ་བར་བཟུང་ནས་རང་ཉིད་མདའ་མཁན་མཆོག་གི་ཆ་ལུགས་ཀྱིས་སྤྱོད་ནས། སེམས་ཅན་དཔག་ཏུ་མེད་པ་སྲིད་པ་ལས་བསྒྲལ་བ་ལ་ཡང་ལོ་གྲངས་བརྒྱ་ཕྲག་འགའ་ཞིག་བརྒལ་བར་བཞུགས་ཏེ་མདོར་ན་ཛམྦུའི་གླིང་ན་ལོ་གྲངས་སྟོང་དང་ཉིས་བརྒྱ་རྫོགས་པར་བཞུགས་ནས། འཆོས་སྐྱོབ་ཀྱི་ཡོན་ཏན་ལྡན་པའང་དོ་ཧ་སྤྱོད་པའི་གླུ་ལ་སོགས་པ་མང་པོ་དག་ཀྱང་མ་འོངས་པའི་འགྲོ་བ་རྣམས་ཀྱི་ངོ་ན་གདམས་ཏེ། མཐར་ཡི་དྭགས་ཀྱི་དོན་དུ་རང་གི་པུར་སྦྱངས་པའི་དུད་པ་ཨིནྡྲ་ནཱི་ལ་ལྟ་བུའི་ངད་པས་ཀྱང་ཡི་དྭགས་ཀྱི་ཚོགས་མང་པོ་ལྷའི་འཇིག་རྟེན་དུ་སྐྱེ་བར་བྱིན་གྱིས་བརླབས་ནས་རང་ཉིད་ཕྱག་རྒྱ་ཆེན་པོ་ཉིད་དུ་བཞུད་དོ་ཞེས་བྱ་བ་འདི་དག་ནི་སྔོན་གྱི་མཁས་པ་རྣམས་ལ་གཏམ་དུ་ཡོངས་སུ་གྲགས་སོ། །
དེ་ལྟ་བུའི་གྲུབ་པ་ཆེན་པོ་དེ་ཉིད་ཀྱི་བྱིན་གྱིས་བརླབས་ཤིང་རྗེས་སུ་གདམས་པས་ཡོངས་སུ་གྲོལ་བའི་སློབ་མའི་རྩེ་མོར་གྱུར་པ་ནི་འཛམ་བུའི་གླིང་མཆོག་མཛེས་པར་བྱེད་པའི་རྒྱན་གྱི་གཙོ་བོ་དུས་གསུམ་གྱི་དངོས་པོ་མ་ལུས་པ་མཁྱེན་ཅིང་གཟིགས་ནས་ལུང་དུ་སྟོན་པའི་ཚད་མའི་སྐྱེས་བུ་ཆེན་པོ་ཤཱཀྱའི་རྒྱལ་པོས་འཕགས་པ་ལངྐར་གཤེགས་པ་དང༌། འཇམ་དཔལ་རྩ་བའི་རྒྱུད། དང་པོའི་སངས་རྒྱས་ལ་སོགས་པའི་མདོ་སྡེ་དང་རྒྱུད་སྡེ་མང་པོ་ནས་བསྟན་པ་སྐྱོང་བའི་སྐྱེས་བུ་དམ་པ་ཉིད་དུ་ལུང་གི་ཕྲེང་བས་ཉེ་བར་བསྔགས་པའི་འཕགས་པ་ཀླུ་སྒྲུབ་སྟེ། དེའང་སྟོན་པ་མྱ་ངན་ལས་འདས་ནས་བགྲང་གཞི་བཞི་བརྒྱ་ལོན་པ་ན། ལྷོ་ཕྱོགས་བཻ་དརྦྷའི་ཡུལ་ན་རིགས་རྣམས་ཀྱི་བླ་མར་གྱུར་པ་བྲམ་ཟེ་གཙུག་ཕུད་ཅན་ཞེས་བྱ་བའི་སྲས་སུ་སྐྱེ་བའི་ཟློས་གར་བསྒྱུར་བར་གྱུར་ཏོ། ། དེ་ལྟ་ནའང་འཚོ་བ་ཤིན་ཏུ་ཐུང་བའི་མཚན་མ་ངན་པ་ཤར་བ་དེ་ཡོངས་སུ་བཟློག་པའི་བྱ་བ་རྣམས་ཀྱིས་བསྐྱེད་བསྲིངས་ཏེ་དགུང་ལོ་བདུན་དུ་སོན་པ་ན་ཡབ་ཡུམ་ལས་གནང་བ་ཞུས་པར་རང་གྲོལ་དུ་བྱུང་ནས་དཔལ་ལྡན་རྒྱུན་སྟེར་ཞེས་བྱ་བའི་དྲིའི་གཙང་ཁང་གང་ན་བ་དེར་འདུལ་བ་འཛིན་པ་རྣམས་ཀྱི་མཆོག་ཏུ་གྱུར་པའི་མཁན་པོ་སྒྲ་གཅན་འཛིན་བཟང་པོའི་བཀའ་ལས་རབ་ཏུ་བྱུང་ནས། རིག་པ་སྔགས་ཀྱི་རྒྱལ་མོ་མ་ཧཱ་མ་ཡཱུ་ར་ཞེས་བྱ་བའི་དཀྱིལ་འཁོར་དུ་བཅུག་སྟེ་དབང་བསྐུར་བ་དང་རྗེས་སུ་གདམས་པ་བདུད་རྩི་ཟབ་མོས་ཡོངས་སུ་བྲན་ནོ། ། དེའི་མོད་ལ་རབ་ཏུ་དགའ་བའི་ས་ལ་རེག་པའི་ཡོན་ཏན་མཐའ་དག་ལ་སྟོང་ཉིད་སྨྲ་བའི་སེང་གེར་གྱུར་ཏེ་ལོ་གྲངས་དྲུག་བརྒྱའི་བར་དུ་མི་ཤིགས་པའི་རྡོ་རྗེ་ཆེན་པོ་ཉིད་དུ་བྱིན་གྱིས་བརླབས་སོ། ། དེ་ལས་གཞན་ཡང་གསང་ཆེན་འདུས་པ་ལ་སོགས་པའི་གཞུང་དང་ཉེ་བར་བསྟན་པ་རྣམས་ཀྱང་མནོས་པ་དང༌། དབང་འབྱོར་ཞིང་ཆོས་ཉིད་དམ་པའི་བདེན་པ་མངོན་སུམ་གཟིགས་པས།
སླར་ཡང་སྡེ་སྣོད་གསུམ་པོ་མ་ལུས་པ་འཛིན་པའི་བདག་ཉིད་ཆེན་པོ་ཉིད་དུ་བསྒྲུབ་པའི་ཕྱིར། བསྙེན་པར་རྫོགས་པ་དགེ་སློང་གི་དངོས་པོ་ཡང་དག་པར་བསྒྲུབས་ནས་འབོད་ཕྱོགས་སུ་དགེ་སློང་དཔལ་ལྡན་ཞེས་བྱ་བའི་གྲགས་པས་རྒྱལ་བའི་བསྟན་པ་རྣམ་པར་བརྒྱན་པར་བྱས་སོ། ། དེ་ནས་དཔལ་ནཱ་ལནྡཱར་དགེ་འདུན་གྱི་ཚོགས་ཆེན་པོ་རྣམས་ཀྱི་ཞལ་ཏ་བ་ཉིད་ཀྱི་ཁུར་བླངས་ནས་གང་གི་ཚེ་དགེ་སློང་གི་དགེ་འདུན་ཆོས་ནས་འབྱུང་བཞིན་བྱེད་པ་རྣམས་ལ་ནི་རྗེས་སུ་བསྔགས་ཤིང༌། ཅིག་ཤོས་དེ་ལས་ལྡོག་པ་རྣམས་ནི་གནས་ལས་བསྐལ་པ་ལ་སོགས་པའི་བྱ་བས་བསྟན་པ་ཆོས་དང་མཐུན་པར་བསྐྱངས་པ་དང༌། དེ་བཞིན་གཤེགས་པའི་སྐུའི་ཚད་ཀྱི་གཟུགས་བརྙན་བྱང་ཆུབ་ཆེན་པོ་ལ་སྲོག་ཆགས་ཀྱི་གནོད་པ་བསྲུང་བའི་ཕྱིར་རྡོ་རྗེའི་དྲྭ་མིག་གི་རྭ་བས་བསྐོར་བ་ལ་སོགས་པ་དང༌། སྐུ་གདུང་མཆོད་རྟེན་བྱེ་བ་བསྐྲུན་པ་ལ་སོགས་པས་དེ་བཞིན་གཤེགས་པའི་གཟུགས་བརྙན་དང་བསྟན་པར་བཅས་པ་ལ་རི་མོར་བགྱིས་པའི་ཚུལ་འདི་ལ་འགྲན་ཟླར་འོས་པ་འགའ་ཡང་ཡོད་པར་མ་གྲགས་ཤིང༌། ཁྱད་པར་ཀླུའི་རྒྱལ་པོས་རང་གི་བསྟི་གནས་རིན་པོ་ཆེ་འབྱུང་བའི་ཕོ་བྲང་གང་ན་བ་དེར་སྤྱན་དྲངས་པ་ན། དེ་དག་གི་མོས་པ་དང་འཚམ་པའི་ཆོས་ཀྱི་འཁོར་ལོ་བསྐོར་ནས། རྒྱལ་བ་ཐམས་ཅད་ཀྱི་ཡུམ་གཅིག་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་དང་ཡི་གེ་ཉུང་ངུ་རྣམས་མི་ཡུལ་དུ་སྔོན་མེད་པ་ལ་སྤྱན་འདྲེན་པའི་ཕྲིན་ལས་ཀྱི་སྣང་བ་ཆེན་པོ་མཛད་པ་དང༌། སྐབས་ཤིག་ན་དགེ་སློང་བདེ་བྱེད་ཅེས་བྱ་བས་རྒྱལ་བའི་བསྟན་པ་ལ་རྨ་སྲོལ་བཏོད་པའི་ཆེད་དུ་བརྩམས་པ་བཀའི་དོན་ལ་ལོག་པར་བརྟག་པ་རིག་པའི་རྒྱན་ཞེས་བྱ་བའི་གཞུང་འབུམ་ཕྲག་བཅུ་གཉིས་ཅན་བྱུང་བ་ཡང་འཕགས་པ་འདི་ཉིད་ཀྱི་དངོས་སྟོབས་རིགས་པའི་སྔགས་ཀྱིས་བཏབ་སྟེ་རྨ་མེད་པ་ཉིད་དུ་བདེ་བར་བཀོད་དོ། །
ཁྱད་པར་སྟོབས་བཅུ་མངའ་བའི་དགོངས་དོན་གསལ་བར་བྱེད་པའི་བསྟན་བཅོས་ཀྱི་རྒྱལ་པོ་མང་དུ་བསྐྲུན་པ་ནི། འདི་ལྟ་སྟེ། ཕྱི་རིག་པའི་གནས་ཀྱི་བརྗོད་བྱ་གཙོ་བོར་གྱུར་པ་ལ་དམངས་ལ་གདམས་པ་སྐྱེ་བོ་གསོ་བའི་ཐིག་པ་དང༌། མཛངས་བློན་ལ་གདམས་པ་ཤེས་རབ་བརྒྱ་པ་དང༌། ས་བདག་ལ་གདམས་པ་དབུ་མ་རིན་པོ་ཆེའི་ཕྲེང་བ་དང༌། གཞན་ཡང་གསེར་འགྱུར་དང་སྤོས་སྦྱོར་དང༌། རྟེན་ཅིང་འབྲེལ་པར་འབྱུང་བའི་རྩིས་དང༌། གསོ་བ་རིག་པ་ལ་སྦྱོར་བ་བརྒྱ་པ་ལ་སོགས་པ་དང༌། ནང་རིག་པའི་གནས་ཀྱི་བརྗོད་བྱ་གཙོ་བོར་སྟོན་པ་ལ། ལྟ་བ་གཏན་ལ་འབེབས་པ་དབུ་མ་ལ་རིགས་པའི་ཚོགས་རྣམ་པ་ལྔ་དང༌།
བསྟོད་པའི་ཚོགས་བཅོ་བརྒྱད་དང༌། སྤྱོད་པ་གཏན་ལ་འབེབས་པ་དང༌། མོད་ཀུན་ལས་བཏུས་པ་དང༌། ཐེག་པ་ཆེན་པོ་བློ་སྦྱོང་ངོ༌། ། ཉན་ཐོས་ཀྱི་རིགས་སད་པར་བྱེད་པ་རྨི་ལམ་ཡིད་བཞིན་ནོར་བུ་དང༌། ཁྱིམ་པའི་སྤྱོད་པ་གཙོ་བོར་སྟོན་པ་དབུ་མ་བཤེས་པའི་སྤྲིང་ཡིག་དང༌། རབ་ཏུ་བྱུང་བའི་སྤྱོད་པ་གཙོ་བོར་སྟོན་པ་བྱང་ཆུབ་ཀྱི་ཚོགས་ལ་སོགས་པ་རྣམས་སོ། ། སྔགས་ཀྱི་ཕྱོགས་ལ། ལྟ་སྤྱོད་མདོར་བསྡུས་ཏེ་སྟོན་པ་རྒྱུད་ཀུན་ལས་བཏུས་པ་དང༌། ལྟ་བ་གཏན་ལ་འབེབས་པ་བྱང་ཆུབ་སེམས་འགྲེལ་དང༌།
བསྐྱེད་རིམ་སྟོན་པ་འདུས་པའི་སྒྲུབ་ཐབས་མདོར་བྱས་དང་མདོ་བསྲེ་དང༌། དཀྱིལ་འཁོར་གྱི་ཆོ་ག་ཉི་ཤུ་པ་དང༌། རྫོགས་པའི་རིམ་པ་སྟོན་པ་རིམ་པ་ལྔ་པ་ལ་སོགས་པ་རང་རྒྱུད་དུ་བརྩམས་པའི་བསྟན་བཅོས་མང་པོ་དང༌། གཞན་འགྲེལ་དུ་བཏབ་པ་ལའང་གསང་བ་འདུས་པའི་རྒྱུད་འགྲེལ་དང༌། སཱ་ལུ་ལྗང་པའི་མདོའི་ཚིགས་སུ་བཅད་པའི་འགྲེལ་པ་ལ་སོགས་པ་མང་དུ་མཛད་དོ། ། དེ་ལྟར་བགྲང་གཞི་བརྒྱ་ཕྲག་དྲུག་གི་སྲིད་དུ་བསྟན་པ་ལེགས་པར་བསྐྱངས་ནས་མཐར་རྒྱལ་པོ་བདེ་སྤྱོད་ཀྱི་བུ་གཞོན་ནུ་ནུས་ལྡན་ཞེས་བྱ་བ་ཅིག་ལ་མས་གོས་བཟང་པོ་སྲུབ་མེད་པ་ཅིག་བྱིན་པས། འདི་བདག་གིས་རྒྱལ་སྲིད་འཛིན་པའི་དུས་སུ་གྱོན་ནོ་ཞེས་སྨྲས་པ་ལ། མས་ཁྱོད་ཀྱིས་རྒྱལ་སྲིད་འཛིན་པ་མི་འོང་སྟེ་ཡབ་དང་སློབ་དཔོན་ཚེ་སྒྲུབ་དང་བཅུད་ལེན་སྟབས་སུ་བྱས་པ་ཡིན་པས། དེ་ལྟར་གྲུབ་སྟེ་སློབ་དཔོན་དང་སྲོག་གཅིག་པའི་ཕྱིར་རོ་ཞེས་སྨྲས་པས། དེས་ཕའི་རྒྱལ་སྲིད་ཐོབ་པའི་འདོད་གདུང་གིས་ཀུན་ནས་བསླངས་ཏེ།
དཔལ་གྱི་རི་ལ་སློབ་དཔོན་གྱི་དྲུང་དུ་དབུ་བསླང་བའི་ཕྱིར་འོངས་པ་ན། སློབ་དཔོན་གྱིས་ཇི་ལྟར་འདོད་པ་བཞིན་ཆོད་ཅིག་ཅེས་བཀའ་སྩལ་པ་དང༌། དེས་རལ་གྲི་ཤིན་ཏུ་རྣོ་བས་བཅད་པས་ཆད་པར་མ་གྱུར་ཏོ། ། དེའི་ཚེ་སློབ་དཔོན་གྱིས་དེ་ལ་སྨྲས་པ། ང་ཉིད་སྔོན་དགེ་འདུན་གྱི་ཞལ་ཏ་བར་གྱུར་པའི་ཚེ་སྨྱུག་མ་ཞིག་བཅད་པས་སྐྱེ་བ་བཅད་པའི་ལྟུང་བྱེད་བྱུང་བའི་ལས་ཀྱི་ལྷག་མ་ཡོད་པས། སྨྱུག་མའི་ཤུན་ལྤགས་ཀྱིས་བྲེག་པར་བསྒོ་བ་ན། དེས་ཀྱང་དེ་བཞིན་དུ་བྱས་པས་ཆད་པར་གྱུར་པའི་སྐེ་མཚམས་ནས། ང་ནི་བདེ་བ་ཅན་གྱི་འཇིག་རྟེན་དུ། ། སོང་ནས་ལུས་འདི་ལ་ཡང་འཇུག་པར་འགྱུར། ། ཞེས་བྱ་བའི་ཚིགས་སུ་བཅད་པའི་གདངས་སྙན་པ་པི་ཝང་གི་སྒྲ་ལྟ་བུ་བྱུང་བར་གྱུར་ཏོ། །
དེ་ནས་དེས་དབུ་བླངས་ཏེ་སོང་བས་ལམ་དུ་མཁའ་འགྲོ་མ་རྣམས་ཀྱིས་ཕྲོགས་ཏེ་དཔག་ཚད་གཅིག་གི་སར་དོར་རོ། ། སླར་ཡང་རིང་ཞིག་ལོན་པ་ན་ལོ་རེ་བཞིན་དུ་དབུ་དང་སྐུ་ལུས་རིམ་གྱིས་ཉེ་བར་སོང་ནས་མཐར་སྔ་མ་བཞིན་དུ་འབྱར་བར་གྱུར་པ་དང༌། སེམས་ཅན་གྱི་དོན་མཛད་དོ་ཞེས་གྲག་གོ ། འཕགས་པ་དེ་ཉིད་ཀྱིས་ལེགས་པར་གསུངས་པའི་བདུད་རྩིས་ཉེ་བར་བསྐྱེད་པའི་སྲས་ཀྱི་ཐུ་བོ་རྣམ་པ་བཞིའི་ཡ་གྱལ་དུ་གྱུར་པ། ཛམྦུའི་གླིང་འདིར་མཛེས་པར་བྱེད་པའི་རྒྱན་གཉིས་པ་ནི། སློབ་དཔོན་ཨཱརྻ་དེ་ཝ་སྟེ་དེའང་འཇམ་དཔལ་རྩ་བའི་རྒྱུད་ལས། གཞན་ཡང་རབ་བྱུང་དམ་པ་ནི། ། སིངྒ་ལ་ཡི་གྲོང་ན་གནས། ། འཕགས་པ་མིན་ལ་འཕགས་པའི་མིང༌། ། སིངྒ་ལ་ཡི་གླིང་ན་གནས། །
ཕ་རོལ་རྒོལ་བ་བཟློག་ནས་ནི། ། མུ་སྟེགས་རྣམས་ཀྱི་སྔགས་སུན་དབྱུང༌། ། ཞེས་པ་ངེས་པའི་དོན་གྱི་ལུང་གིས་ཇི་ལྟར་མངོན་པར་སྔགས་པའི་སྐྱེས་བུ་ཆེན་པོ་དེ་ཉིད་ནི། ཡུལ་སིངྒ་ལའི་གླིང་གི་རྒྱལ་པོ་པཉྩ་ཤྲིངྒ་ར་ཞེས་བྱ་བའི་སྐྱེད་མོས་ཚལ་གྱི་ལྡུམ་ར་མེ་ཏོག་དང་པདྨའི་རིགས་རྣམ་པ་སྣ་ཚོགས་པས་ཀུན་ནས་ཡིད་དུ་འོང་བར་བྱས་པ་ཞིག་ཡོད་དེ། དེར་པདྨ་གཞན་རྣམས་ནི་ཉིན་མོའི་དུས་སུ་ཁ་འབྱེད་ཅིང་མཚན་མོར་ཟུམས་ནས་དུད་ཅིང་གནས་པ་ལ། དེའི་ནང་ན་པདྨའི་གོང་བུ་གཅིག་ནི་རིང་མོ་ཞིག་ནས་རྟག་ཏུ་ཟུམས་ཤིང་ཁ་འབྱེ་བར་མི་འདོད་པ་བཞིན་དུ་གནས་སོ། ། དེ་ཚེ་ལྡུམ་ར་བ་དེས་སའི་བདག་པོ་དེའི་ཐད་དུ་ཕྱིན་ཏེ་ཇི་ལྟར་གནས་པ་དེ་བཞིན་དུ་ཞུས་པ་དང༌། དེས་ཅུང་ཟད་ཅིག་བརྟགས་ནས་སྨྲས་པ། བཞིན་བཟང་དེ་ནི་རིགས་སྲས་ཁྱད་པར་ཅན་ཞིག་བལྟམས་པའི་ལྟས་སུ་མངོན་ན་ལེགས་པར་གཉེར་བ་གྱིས་ཤིག་ཅེས་བསྒོས་སོ། ། དེ་ནས་ནམ་ཞིག་དུས་ལ་བབ་པ་ན་པདྨ་དེ་ཡིད་དུ་འོང་བའི་འདབ་མ་བརྒྱ་སྟོང་དུ་ཁ་བྱེ་བའི་སྦུབས་ན་མིའི་ཁྱེའུ་མཚན་ཐམས་ཅད་དང་ལྡན་ཞིང་འོད་ཟེར་འབར་བ་ཞིག་བཙས་སོ། །
བཙས་མ་ཐག་ནས་རྒྱལ་པོ་དེ་དགའ་བ་དང་ངོ་མཚར་བ་ལྷན་ཅིག་ཏུ་བྱུང་སྟེ་རང་གི་བུར་བཟུང་ནས་མཐུན་པའི་ཡོ་བྱད་མང་པོ་དག་གིས་བསྙེན་བཀུར་བའི་སྒོ་ནས་བསྐྱེད་དུ་བསྲིངས་སོ། ། དེ་ནས་ཁྱེའུ་དེ་ཆེར་སོན་པ་དང་མཁན་པོ་མ་ཧེ་དེ་ཝ་ཞེས་བྱ་བ་ལས་རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོར་བསྒྲུབས་ནས་མཚན་ཨཱརྻ་དེ་ཝ་ཞེས་བྱ་བ་གསོལ་ཏེ་ལྷ་དང་བཅས་པའི་འཇིག་རྟེན་ན་གྲགས་པའི་ཟླ་འོད་རྣམ་པར་གསལ་བར་གྱུར་ཏོ། ། དེ་ནས་སློབ་དཔོན་ཀླུ་སྒྲུབ་ཅན་དུ་བྱོན་ནས། རྒྱལ་བའི་མྱུ་གུ་ཀུན་གྱིས་བསླབ་པར་བྱ་བ་རིག་པའི་གནས་རྣམ་པ་ལྔ་ཡན་ལག་དང་བཅས་པ་དང༌། ཕྱི་དང་ནང་གི་གྲུབ་པའི་མཐའ་མ་ལུས་པ་ལ་བསྙེངས་པ་མེད་པའི་སྦྱངས་པ་རྒྱ་མཚོའི་ཕ་རོལ་དུ་སོན་པར་མཛད་དེ། སྨྲ་བའི་དབང་ཕྱུག་ཀུན་གྱི་གཙུག་གི་རྒྱན་དུ་གྱུར་ཏོ། ། ཅི་ཙམ་ན་དུས་གཞན་ཞིག་ཏུ་མུ་སྟེགས་ཀྱི་སྟོན་པ་རྟ་དབྱངས་ཞེས་བྱ་བ་རང་གི་འདོད་པའི་ལྷ་གཙུག་ན་ཟླ་བ་བསྒྲུབས་པས། དེའི་ཞལ་བསྟན་པ་ལ་ཕྱོགས་ལས་རྣམ་པར་རྒྱལ་བའི་དངོས་གྲུབ་ཞུས་སོ། ། དེས་ཀྱང་མངལ་སྐྱེས་སུ་གཏོགས་པ་གང་གིས་ཀྱང་ཐུབ་པ་མེད་པའི་དངོས་གྲུབ་བྱིན་ནོ། ། དེ་ནས་བརྩམས་ཏེ་སངས་རྒྱས་ཀྱི་བསྟན་པ་ཡོད་པའི་ཕྱོགས་ཀུན་ཏུ་ཉུལ་ཞིང་རྩོད་པའི་སྒོ་ནས་སངས་རྒྱས་པའི་ཐེག་པ་སྨྲ་བ་མང་པོ་ཕམ་པར་བྱས་ནས་ཕལ་ཆེར་མུར་འདུག་པའི་གྲུབ་མཐའ་ལ་སྦྱར་ཏོ། །
སླར་ཡང་ང་རྒྱལ་ཆེར་སྐྱེས་ནས། ཤྲཱི་ནཱ་ལེནྡྲཱ་ཞེས་བྱ་བ་མཁས་པ་ཐམས་ཅད་ཀྱིས་བསྟི་བའི་གནས་ག་ལ་བ་དེར་སོང་ལ་རྣམ་པར་རྒྱལ་བར་བྱའོ་སྙམ་དུ་འོངས་ནས། དེར་རང་རང་གི་བསྟན་པ་རྒྱལ་བའི་རུ་མཚོན་དུ་བཙུགས་ཏེ་རྩོད་པར་བྱའི་དུས་ཐོབ་ཅིག་ཅེས་སྨྲས་པ་ལ། ནང་པའི་པཎྜི་ཏ་རྣམས་ཀྱིས་གཞན་གྱིས་ཐུབ་པར་དཀའ་བ་ཤེས་ནས། དཔལ་གྱི་རི་ལས་འཕགས་པ་འབྱོན་པའི་ཡུན་ཇི་སྲིད་དང་རྗེས་སུ་འཚམ་པར། ཉིན་ཞག་སུམ་ཅུ་ནས་རྩོད་པའི་དུས་བཏབ་བོ། ། དེའི་བར་ལ་ཀླུ་སྒྲུབ་ཡབ་སྲས་དཔལ་གྱི་རི་ནས་སྤྱན་འདྲེན་པའི་འཕྲིན་ཡིག་ཆོས་སྐྱོང་བ་རྣམས་ལ་བཅོལ་བས་བྱ་རོག་གི་རྣམ་པ་ཅན་གྱིས་བྱུང་ཞིང་ཡི་གེ་བླངས་ནས་འཕགས་པའི་མདུན་དུ་བསྐྱལ་ལོ། ། འཕགས་པས་དེ་ཉིད་གཟིགས་པའི་འཕྲལ་དེ་ལ་འབྱོན་པར་བརྩམས་པ་དང༌། ཨཱརྻ་དེ་ཝས་གསོལ་པ། འཕགས་པ་ཉིད་འབྱོན་པར་མི་འཚལ་གྱིས།
བདག་ཅག་གིས་འདུལ་བར་ཞལ་གྱིས་འཆེས་སོ། ། སློབ་དཔོན་གྱིས་ཀྱང་དེས་འདུལ་བའི་སྐལ་བ་ཡོད་པར་མཁྱེན་ནས་གནང་བ་སྩལ་ཏེ་བྱོན་པ་དང༌། ལམ་ཁ་ཞིག་ཏུ་ལྗོན་པའི་ལྷ་མོ་ཞིག་གིས་འཕགས་པའི་སྤྱན་བསླང་དུ་བྱུང་བ་ལ། ཨུཏྤལ་རྒྱས་པའི་འདབ་མ་ལ་ཅོ་འདྲིར་བྱེད་པའི་དབང་པོའི་དྭངས་མ་ཡ་གཅིག་དེ་ལ་བྱིན་ནོ། ། དེ་ནས་མཐར་གྱིས་ནཱ་ལེནྡྲཱར་བྱོན་ཏེ། ཐོག་མར་དྲིས་ལན་བླན་པའི་སྒོ་ནས་ང་རྒྱལ་གྱི་རི་བོ་རྣམ་པར་བསྙིལ་ལོ། ། དངོས་གཞིའི་དུས་སུ་རྩོད་པའི་གྲལ་རིམ་སོ་སོར་འཁོད་པ་ལ། དེས་དེ་ལ་མིག་གཅིག་པ་འདི་ཅི་སྨྲ་ཞེས་དྲིས་པ་ལ། འཕགས་པས། དྲག་པོ་མིག་གསུམ་ལྡན་ཡང་དེ་ཉིད་མཐོང་བ་མེད། །
བརྒྱ་བྱིན་མིག་སྟོང་ལྡན་ཡང་དེ་ཉིད་མཐོང་བ་མེད། ། ཨཱརྻ་དེ་ཝ་མིག་གཅིག་པོ་ནི་གང་ཡིན་དེས། ། སྲིད་པ་གསུམ་པོ་མ་ལུས་པ་ཡི་དེ་ཉིད་མཐོང༌། ། ཞེས་བྱ་བ་ལ་སོགས་པས་ཐོག་དྲངས་ཏེ་སྒྲུབ་པ་དང་སུན་འབྱིན་པའི་ཚིག་གི་མེ་ལྕེ་རབ་ཏུ་མཆེད་པས་གཞུང་ལུགས་ངན་པའི་ཚང་ཚིང་མ་ལུས་པ་བསྲེགས་ཏེ། ཐུགས་རྗེ་དཔག་ཏུ་མེད་པའི་བདག་ཉིད་རྫོགས་པའི་སངས་རྒྱས་ཀྱི་བསྟན་པ་ལ་རྗེས་སུ་བཟུང་ཞིང་འགྲན་ཟླས་དབེན་པའི་པཎྜི་ཏ་ཆེན་པོ་ཉིད་དུ་བྱིན་གྱིས་བརླབས་སོ། ། དེ་ལ་སོགས་པའི་སྒོ་ནས་བསྟན་པ་སྐྱོང་བའི་བུ་སློབ་ཀྱི་ཚོགས་ཀྱང་བགྲང་ལས་འདས་པ་བསྐྲུན་པ་དང་ཐམས་ཅད་མཁྱེན་པས་ལུང་བསྟན་པ་དང་རང་གི་སྨོན་ལམ་ཇི་ལྟར་བཏབ་པའི་འབྲས་བུ་ཡོངས་སུ་སྨིན་པར་མཛད་དོ། ། སྐབས་ཀྱི་དོན་ལ་བརྩམས་པའི་བསྟན་བཅོས་ཀྱི་སྒོ་ནས་བསྟན་པ་གསལ་བར་མཛད་པའི་ཚུལ་ནི། མཐའ་བྲལ་གྱི་དོན་རྒྱས་པར་སྟོན་པ་དབུ་མ་བཞི་བརྒྱ་པ་དང༌། བསྡུས་ཏེ་སྟོན་པ་དབུ་མ་ལག་པའི་ཚད་དང༌། དེ་ལ་རྩོད་པ་སྤོང་བ་དང༌།
འཁྲུལ་པ་བཟློག་པའི་གཏན་ཚིགས་གྲུབ་པ་དང༌། མཚན་ཉིད་དང་སྔགས་ཀྱི་གྲུབ་མཐའི་རྣམ་གཞག་སྟོན་པ་ཡེ་ཤེས་སྙིང་པོ་ཀུན་ལས་བཏུས་པ། སྔགས་ཀྱི་ཕྱོགས་ལ་སྔགས་ཀྱི་ལྟ་སྤྱོད་གཏན་ལ་འབེབས་པ་ལ། མདོ་རྒྱུད་རྟོག་པའི་ལུང་དང་བསྲེས་ནས་སྒྲུབ་པ་སྤྱོད་པ་བསྡུས་པའི་སྒྲོན་མ་དང༌། རིགས་པས་གྲུབ་པ་སེམས་ཀྱི་སྒྲིབ་སྦྱོང་དང༌། སྨིན་བྱེད་དབང་གི་ཆོ་ག་ལ་གདན་བཞིའི་དཀྱིལ་ཆོག་སྙིང་པོ་མདོར་བསགས་དང༌། བསྐྱེད་པའི་རིམ་པ་སྟོན་པ་རྡོ་རྗེ་གདན་བཞིའི་སྒྲུབ་ཐབས་དང༌། ཡེ་ཤེས་མཁའ་འགྲོ་མའི་སྒྲུབ་ཐབས་དང་གཏོར་མའི་ཆོ་ག རྫོགས་པའི་རིམ་པ་སྟོན་པ་ཤིང་གཅིག་གི་དཀའ་འགྲེལ་ལ་སོགས་པ་རྣམས་མཛད་དོ། ། སློབ་དཔོན་ཀླུའི་བྱང་ཆུབ་ནི་སློབ་དཔོན་ཀླུ་སྒྲུབ་ཞབས་ཀྱི་ཉེ་བར་གནས་པར་གྱུར་པ་ན་ཚོད་མཐར་ཕྱིན་པ་ཞིག་ཡོད་པ་དེ་ནམ་ཞིག་ཤི་འཕོས་ནས།
ཕྱུགས་སྐྱོང་གི་རིགས་ཀྱི་སྐྱེ་བའི་སྡོང་བུ་ཡོངས་སུ་བཟུང་ནས་ལང་ཚོའི་མེ་ཏོག་ཁ་བྱེ་ནས་རིང་ཞིག་ཏུ་མ་ཧེ་འཚོ་བའི་བརྟུལ་ཞུགས་ལ་གནས་སོ། ། དེའི་ཚེ་སྔོན་གྱི་བག་ཆགས་བཟང་པོའི་གྲོགས་ཀྱིས་སེམས་ཀྱི་རྒྱུད་ཡོངས་སུ་བསྐུལ་ཏེ་འཕགས་པ་ཀླུ་སྒྲུབ་ཅན་དུ་བྱོན་ཏེ། འཕགས་པ་ལ་བདག་ཅག་འཁོར་བས་ཤིན་ཏུ་སྐྱོ་བར་གྱུར་པས་སྒོམ་བྱེད་པར་འཚལ་ལོ་ཞེས་ཞུས་པ་དང༌། སློབ་དཔོན་གྱིས་དང་པོ་མ་ཧེ་བསྒོམ་དུ་བཅུག་གོ ། དེ་ནས་མི་དཀར་པོ་དང་དེ་ཡང་སྙིང་ལ་འཇུག་པའི་གདམས་པ་རྣམས་རིམ་གྱིས་བསྟན་པས་བདེན་པ་མཐོང་ངོ༌། ། དེ་ནས་དམ་པའི་ཆོས་འདུལ་བ་ལ་རབ་ཏུ་བྱུང་ནས་མཚན་ཀླུའི་བྱང་ཆུབ་ཅེས་བྱ་བར་བཏགས་སོ། ། སླར་ཡང་གསང་ཆེན་འདུས་པའི་དཀྱིལ་འཁོར་དུ་དབང་བསྐུར་ཏེ་གདམས་པ་བྱིན་པས། འཆི་མེད་རྟག་པར་འཚོ་བའི་དངོས་གྲུབ་བརྙེས་ནས་དཔལ་གྱི་རིར་གནས་ཤིང་སེམས་ཅན་རྣམས་ཀྱི་དོན་མཛད་ཅེས་གྲགས་སོ། ། སློབ་དཔོན་དེ་ཉིད་ཀྱིས་བརྩམས་པའི་བསྟན་བཅོས་ནི་དཀྱིལ་འཁོར་གྱི་ཆོ་ག་ཉི་ཤུ་པ་དང༌། སྦྱིན་སྲེག་དང༌།
རྣམ་གཞག་རིམ་པ་དང༌། ལས་མཐའ་རྣམ་འབྱེད་དང༌། རིག་པ་ཁོང་བསྡུ་ལ་སོགས་པ་རྣམས་སོ། ། དཔལ་འཕགས་པ་ལྷས་བྱིན་གྱིས་བརླབས་ཤིང་རྗེས་སུ་གདམས་པའི་སློབ་མ་ནི། འཇམ་དཔལ་རྩ་བའི་རྒྱུད་ལས། དགེ་སློང་མང་དུ་ཐོས་པ་ནི། ། དེ་ཡི་ཚེ་ན་འབྱུང་འགྱུར་བ། ། མ་ཁོལ་ཞེས་ཀྱང་བྱ་བ་སྟེ། ། ང་ཉིད་ཀྱི་ནི་བསྟོད་བྱེད་པ། ། ཇི་ལྟར་ཡོན་ཏན་བཟང་པོ་ནི། །
ཇི་ལྟ་བཞིན་དུ་བརྗོད་པར་འགྱུར། ། ཀུན་ནས་སེམས་ནི་རབ་དང་ཞིང༌། ། སངས་རྒྱས་རྣམས་ཀྱི་བསྟན་ལ་དད། ། བསྒྲུབ་དཀའ་སྔགས་ནི་རབ་གྲུབ་ཅིང༌། ། འཇམ་པའི་དབྱངས་ཀྱི་དེ་བཞིན་ནོ། ། ཡོན་ཏན་ལྡན་ཞིང་ཚུལ་ཁྲིམས་ལྡན། ། ཞེས་བྱ་བ་ནས། ཐམས་ཅད་མཁྱེན་པའི་བྱང་ཆུབ་ཐོབ། ། ཅེས་པའི་བར་གྱིས་ལུང་བསྟན་པའི་མཁོལ་ནི། ཤར་ཕྱོགས་ཀྱི་ཡུལ་གྲུ་ན་བྲམ་ཟེའི་རིགས་སུ་སྐྱེས་ཤིང༌།
གཞོན་ནུའི་དུས་ནས་སྒྲ་ཚད་ལ་མཁས་པར་སྦྱངས་སོ། ། དེར་དེའི་མ་སངས་རྒྱས་པ་ལ་དད་པས་ནང་པའི་གྲུབ་མཐར་གཟུད་པར་འདོད་ཀྱང༌། ཕའི་དབང་དུ་སོང་ནས་ཕྱི་རོལ་པའི་གྲུབ་མཐར་སྦྱར་བ་དང་དབང་ཕྱུག་བསྒྲུབས་པས་ཞལ་གཟིགས་ཤིང་མངལ་སྐྱེས་ཐམས་ཅད་ཀྱིས་མི་ཐུབ་པར་གྱུར་ཅིག་ཅེས་པའི་སྨོན་ལམ་བཏབ་ནས་དེའི་གྲོགས་སུ་སྒྲ་ཚད་ལ་མཁས་པ་སྲིང་མོ་པཎྜི་ཏ་དང༌། ནེ་ཙོ་པཎྜི་ཏ་དང༌། བསྒྱུར་བ་ཙམ་གྱིས་རྩོད་པའི་ཡི་གེ་རང་བྲིས་སུ་འབྱུང་བའི་ཐོད་ལེ་ཀོར་རྣམས་དངོས་གྲུབ་ཏུ་བྱིན་ནོ། ། དེ་གསུམ་གྱིས་མ་ཐུབ་ན་དབང་ཕྱུག་རང་ཉིད་སྙིང་ལ་ཞུགས་ནས་བྱིན་གྱིས་བརླབས་པར་ཁས་འཆེས་སོ། ། དེས་རྒྱ་གར་ཤར་ཕྱོགས་ནས་རིམ་པ་བཞིན་དུ་རྩོད་པས་སུས་ཀྱང་མ་ཐུབ་པར་ཨཱརྻ་དེ་ཝས་ཕམ་པར་བྱས་པས་སྐྱོ་ནས་གངྒཱར་ལྕེབ་པར་བརྩམས་པ་ན། སློབ་དཔོན་འཕགས་པས་སྡེ་སྣོད་ཀྱི་གླེགས་བམ་མང་པོ་ཡོད་པའི་ལྷ་ཁང་དུ་བཅུག་གོ ། དེར་སྨོན་ལམ་གྱི་དབང་གིས་གླེགས་བམ་ལ་བལྟས་པས་རང་གི་ལྟ་བ་ནོར་བར་གོ་སྟེ། རྒྱུ་འབྲས་ལ་སྐུར་པ་བཏབ་པ་དྲན་ཏེ་འགྱོད་ཅིང་ཉེས་པ་ལྕེ་འདིས་བྱས་སོ་ཞེས་རང་གི་ལྕེ་གཅོད་པའི་ཕྱིར་སྤུ་གྲི་བླངས་པས་དེ་ལྟར་བགྱིད་དུ་མ་སྟེར་བའི་ནུབ་མོ་དེར་རྨི་ལམ་དུ།
སྔར་བྱས་པའི་སྡིག་པ་ལ་འགྱོད་པ་སྐྱེས་ཀྱང་སྡིག་པ་མ་བྱེད། ད་ནང་པའི་བསྟན་པ་ལ་ཞུགས་ནས་ལས་འབྲས་སྟོན་པའི་བསྟན་བཅོས་བརྩམས་ན་སྡིག་པ་འདག་གོ་ཞེས་ལུང་བསྟན་བྱུང་ངོ༌། ། དེ་ནས་མདོ་དྲན་པ་ཉེར་གཞག་ལ་སོགས་པ་ལ་བརྟེན་ནས་ལས་འབྲས་སྟོན་པའི་བསྟན་བཅོས་བརྩམས་སོ། ། དེ་ནས་ཨཱརྻ་དེ་ཝའི་བཀའ་ལས་རབ་ཏུ་བྱུང་བའི་སྡོམ་པ་ལ་གནས་ཤིང་གདམས་ངག་ཉམས་སུ་བླངས་པས་དངོས་གྲུབ་བརྙེས་སོ། ། དེ་ནས་བརྩམས་པའི་བསྟན་བཅོས་ཀྱི་སྒོ་ནས་རྒྱལ་བའི་བསྟན་པ་ཉིན་མོ་ལྟར་མཛད་པའི་ཚུལ་གཞན་ཡང༌། ཡན་ལག་བརྒྱད་པ་ཆེན་པོ་དང༌། ཡན་ལག་བརྒྱད་པ་ལ་འཇུག་པ་དང༌། སྙིང་པོ་བསྡུས་པ་དང༌། ཡན་ལག་བརྒྱད་པ་བསྡུས་པ་སྟེ་བཞི་དང༌། སངས་རྒྱས་ཀྱི་སྐྱེས་རབས་སོ་བཞི་པ་དང༌།
སངས་རྒྱས་ཀྱི་མཛད་པ་སྙན་དངགས་ཆེན་པོ་ལ་སྦྱར་བ་དང༌། བྱང་ཆུབ་ཀྱི་སེམས་བསྒོམ་པའི་མན་ངག་གཉིས་དང༌། མི་དགེ་བ་བཅུ་དང་དགེ་བ་བཅུ་བསྟན་པ་དང༌། རྩ་ལྟུང་བཅུ་བཞི་དང༌། བླ་མ་ལྔ་བཅུ་པ་དང༌། བསྟོད་པ་བརྒྱ་ལྔ་བཅུ་པ་ལ་སོགས་པའི་བསྟོད་པའི་རིགས་མང་པོ་མཛད་དོ། ། མཁས་པ་ཆེན་པོ་ཟླ་བ་གྲགས་པ་ནི། ལྷོ་ཕྱོགས་ཀྱི་ཡུལ་གྲུ་ས་མནྟར་སྐུའི་སྐྱེ་བ་ཡོངས་སུ་བཟུང་སྟེ། དེའང་གཟུགས་བཟང་ཞིང་ལྟ་ན་སྡུག་པ། ཡན་ལག་དང་ཉིང་ལག་ཐམས་ཅད་དང་ལྡན་པ།
འགྲོ་བ་ཀུན་གྱི་ཡིད་དང་མིག་འཕྲོག་པར་བཟོད་པ་ཅིག་ཏུ་གྱུར་ཏེ། ཆེར་སོན་པ་ན་མདོ་རྒྱུད་ཀྱི་དོན་མ་ལུས་པར་སྦྱངས་ཤིང༌། ཁྱད་པར་དབུ་མ་ཐལ་འགྱུར་གྱི་སྲོལ་འབྱེད་སློབ་དཔོན་སངས་རྒྱས་བསྐྱངས་ཀྱི་སློབ་མ་ཀ་མ་ལ་བུདྡྷི་ལས་ཀླུ་སྒྲུབ་ཡབ་སྲས་ཀྱི་གཞུང་མཉན་པས་དགོངས་དོན་ཕྱིན་ཅི་མ་ལོག་པར་མཁྱེན་ནོ། ། འདིར་ཁ་ཅིག་ཟླ་བ་གྲགས་པས་ཀླུ་སྒྲུབ་ཀྱི་ཞབས་མ་ཟིན་ཏེ། འཇུག་པ་རང་འགྲེལ་ལས། གལ་ཏེ་གནས་བརྟན་དབྱིག་གཉེན་དང་ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཞེས་སོགས་འབྱུང་བའི་གཏན་ཚིགས་ཀྱིས་ཀླུ་སྒྲུབ་ནི་སྟོན་པ་འདས་ནས་ལོ་བཞི་བརྒྱ་ནས་བྱོན་ཏེ་ལོ་དྲུག་བརྒྱར་བཞུགས་པ་དང༌། ཐོགས་མེད་དགུ་བརྒྱ་ནས་བྱོན་ཏེ་ལོ་བརྒྱ་དང་ལྔ་བཅུར་བཞུགས་པར་བཤད་པ་ལྟར་ན། དེའི་སྐུ་ཚེའི་སྨད་ཀྱི་སློབ་མ་དབྱིག་གཉེན་ཡིན་པས། ཟླ་བ་གྲགས་པའི་དུས་སུ་དབྱིག་གཉེན་ལ་སོགས་པའང་མི་བཞུགས་པ་གྲུབ་པའི་ཕྱིར་རོ་ཞེས་འདོད་མོད། གསང་བ་འདུས་པའི་འགྲེལ་པ་སྒྲོན་མ་གསལ་བ་ལས།
སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་སྟེ། དེ་ནི་ཀླུ་ལས་རྙེད་པ་དཔལ་ལྡན་རྡོ་རྗེ་སེམས་དཔར་བརྒྱུད་དེ་ཟླ་བ་གྲགས་པར་རིམ་བཞིན་བཤད་ཅེས་དང༌། པཎྜི་ཏ་སྐལ་ལྡན་གྲགས་པས་དེ་ནི་དཔལ་ལྡན་ཀླུ་སྒྲུབ་ལས་རྙེད་པ་ཞེས་སྨོས་ཏེ། དེ་ནི་དཔལ་ལྡན་ཀླུ་སྒྲུབ་ཞལ་སྔ་ནས་ཀྱི་དངོས་ཀྱི་སློབ་མ་ཉིད་དུ་སོ་སོར་སྟོན་གྱི་བརྒྱུད་པས་ནི་མ་ཡིན་ནོ་ཞེས་དང༌། དོ་ཧ་མཛོད་ཀྱི་ཊཱི་ཀ་ལས་ཀྱང༌། ཟླ་གྲགས་ཀྱིས་ཀླུ་སྒྲུབ་ལས་མན་ངག་དངོས་སུ་ཐོབ་ཅིང༌། མཐར་དབུ་སྦྱིན་པ་བཏང་ནས་བདེ་བ་ཅན་དུ་གཤེགས་པའི་ཚེ་ཀླུ་བྱང་དང༌། ཨཱརྻ་དེ་ཝ་དང༌། ཟླ་གྲགས་གསུམ་གྱིས་གསོལ་བ་བཏབ་པས། སྐུ་ཅི་འདྲ་བའི་འོད་ཀྱིས་ལུས་སྣང་བར་བྱས་ནས།
གར་ཡང་མ་རྟོག་ཅིར་ཡང་མ་སེམས་པར་ཞེས་སོགས་ཀྱི་གདམས་པ་གནང་བ་དང༌། དེའི་ཚེ་ཨཱརྻ་དེ་ཝས། འགྲོའོ་ཨཱརྻ་དེ་ཝ་འགྲོ། ། འོད་ལུས་དག་པའི་ཞིང་དུ་འགྲོ། ། སོང་ཅིག་ནཱ་ག་བོདྡྷི་སོང༌། ། བྱ་རྐང་ཅན་དུ་འཕུར་ཏེ་སོང༌། ། སོང་ཅིག་ཟླ་བ་གྲགས་པ་སོང༌། ། དཔལ་གྱི་རི་ལ་རྟོག་མེད་སོང༌། ། ཞེས་གསུངས་ཤིང་ཟླ་བ་གྲགས་པས། ཆད་དོ་ཟླ་བ་གྲགས་པ་ཆད། །
ཀླུ་སྒྲུབ་གཤེགས་པས་ལམ་མཁན་རྒྱུ་ཐག་ཆད། ། མ་བཅོས་སྐྱེ་མེད་ཆོས་ཀྱི་རྒྱུན་ཐག་ཆད། ། ཡིད་ལ་མི་བྱེད་ཆོས་ཀྱི་རྒྱུན་ཐག་ཆད། ། ཅེས་གསུངས་ནས་དཔལ་འབྲས་སྤུངས་ཀྱི་རི་ལ་བཞུགས་ཞེས་བཤད་པའི་ཕྱིར་རོ་ཞེས་འབྱུང་སྟེ་ཞར་ལས་བྱུང་བའི་འཕྲོས་སོ། ། སློབ་དཔོན་འདི་ནི་སྐུའི་སྐྱེ་བ་ལྔ་བརྒྱར་རྗེ་བཙུན་འཇམ་པའི་དབྱངས་ཀྱིས་བྱིན་གྱིས་བརླབས་པར་གྲགས་ཤིང༌། དེ་ཁོ་ན་ཉིད་ཀྱི་དོན་ལ་ཐུགས་གཞོལ་བས་ཀུན་རྫོབ་ཀྱི་སྣང་བ་ཐམས་ཅད་རྫུན་པར་མཉམ་ཞེས་གསུངས་པ་ན། གཞན་དག་ན་རེ། འོ་ན་དངོས་པོའི་བ་ལས་འོ་མ་འབྱུང་བ་བཞིན་དུ། རི་མོར་བྲིས་པའི་བ་ལས་ཀྱང་འོ་མ་འབྱུང་ངམ་ཞེས་སྨྲས་པ་ལ། སློབ་དཔོན་གྱིས་དེ་བཞིན་ནོ་གསུངས་ནས་རི་མོར་བྲིས་པའི་བ་ལས་འོ་མ་བཞོས་སོ། །
ཡང་དོན་དམ་དུ་སྟོང་པར་མཉམ་ཞེས་གསུངས་པ་ན། འོ་ན་རྡོའི་ཀ་བ་འདི་སྟོང་པ་ཡིན་ནམ་ཞེས་སྨྲས་པ་ལ། དེ་བཞིན་ནོ་གསུངས་ནས། རྡོའི་ཀ་བ་ལས་ཕྱག་ཐལ་བྱུང་མཛད་པ་ལ་སོགས་པའི་སྒོ་ནས་གཞན་དག་བདེན་པར་ཞེན་པ་ལས་བཟློག་པའི་མཛད་པ་མང་པོས་ངོ་མཚར་མིག་གི་དགའ་སྟོན་གསར་པ་མང་དུ་ངོམ་པར་མཛད་དོ། ། ནམ་ཞིག་ན་ཕྱི་རོལ་ན་འགྲོ་བ་མང་པོ་ལ་ཆོས་འཆད་ཅིང་བཞུགས་པ་དང༌། སློབ་དཔོན་ཙནྡྲ་གོ་མི་དང་ཆོས་བགྲོ་བར་མཛད་པས། ཙནྡྲ་གོ་མིས་དྲིས་ལན་ཐམས་ཅད་ཐོགས་པ་མེད་པར་ལྡོན་པ་མཛད་དོ། ། ཁྱད་པར་ཙནྡྲ་གོ་མིས་སྤྱན་རས་གཟིགས་ཀྱི་རྡོ་སྐུས་མཛུབ་མོ་གཡོབ་ཅིང༌། སློབ་དཔོན་གྱིས་སློབ་མར་སྟོན་པ་བཞིན་རིག་པ་བསླབ་པར་མཐོང་ནས་ཟླ་བ་གྲགས་པས་འཕགས་པ་ཉེ་རིང་མངའ་འམ། ཁོང་ལ་ཞལ་སྟོན་པ་ལྟར་བདག་ལའང་བསྟན་དུ་གསོལ་ཞེས་ཞུས་པས།
དེའི་མཚན་མོ་རྨི་ལམ་དུ་བྱོན་ནས། ཁྱོད་འཇམ་དཔལ་གྱིས་བྱིན་གྱིས་བརླབས་པའི་མཁས་པ་ཡིན་པས་བྱིན་གྱིས་བརླབས་མི་དགོས་ལ། ཙནྡྲ་གོ་མི་ལ་ངས་ཅུང་ཟད་ཅིག་བྱིན་གྱིས་བརླབས་པ་ཡིན་གྱི་གསུང་ངོ༌། ། སད་པ་དང་དེ་ལྟར་ལགས་ཀྱང་ཞལ་སྟོན་པར་ཞུ་ཞུས་པས་ཞལ་མངོན་སུམ་བསྟན་ནོ། ། དེའི་ཚེ་འཕགས་པ་བདག་གི་སྤྱི་བོར་བཞག་ནས་སེམས་ཅན་ཐམས་ཅད་ལ་བསྟན་པར་བྱ་སྙམ་ནས་སྤྱི་བོར་ཁུར་ཏེ་གྲོང་ཁྱེར་བ་རྣམས་ལ་ངའི་སྤྱི་བོ་ན་འཕགས་པ་སྤྱན་རས་གཟིགས་བཞུགས་པས། ཐམས་ཅད་ཀྱིས་ཕྱག་དང་མཆོད་པ་གྱིས་ཤིག་ཅེས་བསྒྲགས་པས། ལ་ལས་ནི་ཅི་ཡང་མ་མཐོང་ངོ༌། ། ལ་ལས་ནི་ཁྱི་རོ་ཞིག་མཐོང་ཞིང༌། ཕལ་ཆེ་བ་དག་ནི་འདི་ཆོས་མང་པོ་བཤད་པས་རླུང་སྨྱོ་བྱུང་བ་ཡིན་ནོ་ཞེས་སྨྲས་སོ། ། ཆང་འཚོང་མ་ཞིག་གིས་ཞབས་ཙམ་མཐོང་བས་ཀྱང་ཐུན་མོང་གི་དངོས་གྲུབ་ཐོབ་ཅེས་གྲགས་སོ། །
སློབ་དཔོན་འདིས་བརྩམས་པའི་བསྟན་བཅོས་ལ་དབུ་མ་རིགས་པའི་ཚོགས་དང༌། བཞི་བརྒྱ་པའི་འགྲེལ་པ་དང༌། དབུ་མ་ལ་འཇུག་པའི་རྩ་འགྲེལ་དང༌། རྩ་བའི་ཤེས་རབ་ཀྱི་འགྲེལ་པ་ཚིག་གསལ་དང༌། གསང་བ་འདུས་པའི་འགྲེལ་པ་སྒྲོན་གསལ་ཏེ། གསལ་བ་རྣམ་པ་གཉིས་ལ་སོགས་པས་བསྟན་པའི་སྒྲོན་མ་ཕྱོགས་དུས་ཐམས་ཅད་དུ་སྣང་བར་མཛད་དོ། ། རྒྱལ་བའི་སྲས་པོ་ཤཱནྟ་དེ་ཝ་ནི། པཎྜི་ཏ་བི་བྷཱུ་ཏི་ཙནྡྲས། རྒྱལ་བའི་བསྟན་ལ་བདག་ཉིད་ཆེ། ། སྐྱེས་བུ་མང་པོ་བྱོན་མོད་ཀྱི། །
ཞི་བའི་ལྷ་ཡི་མཛད་པ་འདྲའི། ། ཉམས་དང་དགོངས་པ་ཅན་མི་རྙེད། ། ཅེས་དང༌། འཇམ་དབྱངས་སྤྲུལ་པ་ཞི་བའི་ལྷ། ། ཞེས་གསུངས་པ་ལྟར་འདིའི་ཆེ་བའི་ཡོན་ཏན་ནི་ངོ་མཚར་བའི་གཏམ་བདུན་དུ་གྲགས་ཏེ། དེའང་ལྷོ་ཕྱོགས་ཀྱི་ཡུལ་གྲུ་ན་མིའི་བདག་པོ་འཇམ་དཔལ་གོ་ཆ་ཞེས་བྱ་བའི་སྲས་ཤཱནྟ་ཝརྨ་ཞེས་བྱ་བར་གྱུར་ཏེ། དང་པོ་ཉིད་ནས་ཕ་མ་དང་དགེ་སྦྱོང་དང་བྲམ་ཟེ་ལ་སོགས་པའི་བཀུར་བར་འོས་པ་ཐམས་ཅད་ལ་གུས་ཤིང༌། ཕོངས་པ་དང་མགོན་མེད་པ་རྣམས་ལ་སྙིང་བརྩེ་བ་དང་ལྡན་པ་གཅིག་ཏུ་དམ་པའི་ཆོས་ལ་མངོན་པར་དགའ་བ། ཐེག་པ་ཆེན་པོའི་རིགས་ཀྱི་བག་ཆགས་བཟང་པོས་བགོས་པ་ཞིག་སྟེ། དེ་ནི་བསྟན་བཅོས་ཐམས་ཅད་དང་སྒྱུ་རྩལ་ཐམས་ཅད་ལ་ཤིན་ཏུ་མཁས་པར་གྱུར་ནས།
སང་ཉིན་རྒྱལ་སྲིད་ལ་དབང་བསྐུར་བའི་ཁྲི་བཤམས་པ་དང༌། དེའི་ནུབ་མོ་རྨི་ལམ་དུ་ཁྲི་དེ་ལ་འཇམ་པའི་དབྱངས་བཞུགས་ནས། བུ་གཅིག་འདི་ནི་ང་ཡི་སྟན་ཡིན་ཏེ། ། ང་ནི་ཁྱོད་ཀྱི་དགེ་བའི་བཤེས་གཉེན་ཡིན། ། ཁྱོད་དང་ང་ཉིད་སྟན་གཅིག་ལ་འདུག་པ། ། འདི་ནི་ཚུལ་དང་མཐུན་པ་མ་ཡིན་ནོ། ། ཞེས་གསུངས་པ་རྨི་བ་དང༌། སང་ཉིན་ཡུམ་གྱིས་ཆུ་དྲོན་མོས་ཁྲུས་བྱེད་དུ་བཅུག་པ་ན་ཆུའི་ཚ་བ་ལ་མ་བཟོད་པ་ན། བུ་སྙིགས་མའི་དུས་ཀྱི་རྒྱལ་སྲིད་བཟུང་ན། ཉོན་མོངས་པའི་དབང་གིས་མི་དགེ་བར་སྤྱོད་ཅིང་ཕྱི་མ་ངན་སོང་དུ་འདི་བས་ཆེ་བའི་སྡུག་བསྔལ་མྱོང་བར་འགྱུར་རོ། །
དེ་བས་ན་འཇིག་རྟེན་གྱི་བྱ་བ་ལ་སྙིང་པོ་མེད་པས་ཤར་ཕྱོགས་བྷངྒ་ལའི་ཡུལ་དུ་སོང་ཞིག དེར་འཇམ་པའི་དབྱངས་ཀྱིས་བྱིན་གྱིས་རློབ་པར་འགྱུར་རོ་ཞེས་གནང་བ་བྱིན་པ་ན། འདི་སྙམ་དུ་ཀྱེ་མ་རྒྱལ་སྲིད་འདི་ནི་དུག་གི་སྡོང་པོ་བཞིན་ཏེ་གང་ལ་ཆགས་པ་ཙམ་གྱིས་ཐར་པ་དང་ཐམས་ཅད་མཁྱེན་པའི་སྲོག་གི་གཤེད་མ་ཉིད་དོ། ། དེ་བས་ན་ཞི་བསིལ་དམ་པའི་བདུད་རྩི་རོ་མཆོག་ཉེ་བར་བླངས་ནས་རང་གཞན་ཐམས་ཅད་ཀྱི་དོན་ཆེན་པོ་བྱའོ་སྙམ་དུ་དམ་བཅས་ནས། རྟ་མཆོག་རྒྱན་གྱིས་བརྒྱན་པ་ཞིག་ལ་བཅིབས་ཏེ་དགེ་བའི་བཤེས་གཉེན་ཡིད་ལ་བྱེད་ཅིང་སོང་སོང་བ་ན། བྷངྒ་ལའི་ནགས་འདབས་སུ་སླེབས་ཏེ་སྐོམ་པའི་གདུང་བ་བསལ་བའི་ཕྱིར་དུ་ཆུ་བཏུང་བར་བརྩམས་སོ། ། དེར་གློ་བུར་དུ་བུ་མོ་ཞིག་བྱུང་ནས་དེ་ནི་དུག་ཆུ་ཡིན་པས་མ་འཐུང་ཞིག་ཅེས་སྨྲ་ཞིང་བདུད་རྩིའི་ཆུ་ལས་ངོམས་པར་བྱིན་ནོ། ། དེ་ལ་ཁྱོད་གང་ནས་འོངས་དྲིས་པས། དེས་ཀྱང་ནགས་ཚལ་འདིའི་ཉེ་ལོགས་ཤིག་ན་བདག་གི་བླ་མ་འཇམ་པའི་རྡོ་རྗེའི་ཏིང་ངེ་འཛིན་གྲུབ་པ་ཞིག་བཞུགས་ཏེ། དེ་ཉིད་ཀྱི་སྤྱན་སྔ་ནས་འོངས་སོ། །
དེ་སྐད་ཐོས་པའི་མོད་ལས། སྤྲོ་བ་མཆོག་ཏུ་བརྟས་པའི་མཆིད་ནས། དེ་བདག་ལ་སྟོན་ཅིག་ཅེས་སྨྲས་ནས། རིངས་བར་སོང་བས་ཅི་ཙམ་ན་བླ་མ་དེ་ཉིད་སྐུ་གསུང་ཐུགས་དུལ་ཞིང་ཟབ་པའི་སྤྱོད་ལམ་ཕུན་སུམ་ཚོགས་ཤིང་གཟི་བྱིན་ཉི་མ་འཆར་ཀའི་དཔལ་བཞིན་དུ་ལྷམ་མེར་བཞུགས་པར་མཐོང་ངོ༌། ། མཐོང་ནས་ཀྱང་གུས་པའི་རི་མོ་དང་བཅས་ཏེ་རྒྱན་གྱིས་བརྒྱན་པའི་རྟ་མཆོག་དེ་ཕུལ་ནས་རྗེས་སུ་འཛིན་པར་ཞུས་པས། དེར་འཇམ་པའི་རྡོ་རྗེའི་དབང་བསྐུར་ནས་གདམས་པ་བྱིན་ཏེ། ལོ་གཉིས་སུ་བསྒྲུབས་པས་འཇམ་པའི་དབྱངས་ཀྱི་ཞལ་མཐོང་ཞིང་མཆོག་གི་འབྲས་བུ་གྲུབ་བོ། ། དེ་ནས་འཇམ་པའི་དབྱངས་ཀྱི་ཕྱག་མཚན་ཤིང་གི་རལ་གྲི་ཤུབས་དང་བཅས་པ་ཅིག་བཅང་སྟེ་སྤྱོད་པའི་བརྟུལ་ཞུགས་ཀྱིས་རྒྱུ་ཞིང༌། མ་ག་དྷཱའི་རྒྱལ་པོའི་སྐུ་སྲུང་མཛད་ཅིང་རྒོལ་བ་ཐམས་ཅད་ཟིལ་གྱིས་མནན་ནས་འགྲོ་བའི་དོན་བྱེད་ཀྱིན་ཡོད་པའི་ཚེ། ཕྲག་དོག་ཅན་དག་ན་རེ།
འདི་ལ་ནི་ཤིང་གི་རལ་གྲི་ཞིག་ལས་གཞན་མ་མཆིས་ན། ལྷའི་སྐུ་སྲུང་ནུས་སམ་མ་ཡིན་བརྟག་པར་བྱའོ་ཞེས་བཅས་ནས། གཞན་པ་རྣམས་ཀྱི་མཚོན་ཆ་ལ་རིམ་གྱིས་བལྟས་ཟིན་པ་དང༌། བདག་གི་རལ་གྲི་བལྟ་བར་མི་བཟོད་དོ་ཞེས་གསུངས་ཀྱང་ནན་གྱིས་བསྟན་པར་བསྐུལ་ལོ། ། དེར་སློབ་དཔོན་གྱིས་སྨྲས་པ། འོ་ན་མིག་ཡ་གཅིག་བཀབ་ལ་ལྟོས་ཤིག་ཅེས་བསྒོས་ཏེ། རལ་གྲི་ཤུབས་ནས་ཕྱུང་བས་གཟི་བརྗིད་ཀྱིས་རྒྱལ་པོའི་མིག་ཅིག་ཤོས་འཕྲལ་དུ་ས་ལ་ལྷུང་ངོ༌། ། རྒྱུ་དེ་ཉིད་ཀྱིས་གཡོག་དང་བཅས་པ་ཤིན་ཏུ་སྐྲག་སྟེ་སྐྱབས་སུ་སོང་བས། སླར་ཡང་མིག་སྔ་མ་བཞིན་དུ་སྦྱར་ནས་རིང་པོའི་བར་དུ་མཐོང་བར་བྱིན་གྱིས་བརླབས་པར་མཛད་པས་ཐམས་ཅད་ཀྱང་ངོ་མཚར་དུ་གྱུར་ནས་དད་པར་བྱས་སོ། ། དེ་ནས་ཀྱང་དོང་སྟེ་སྒོ་དྲུང་ཞིག་ཏུ་སླེབ་པ་ན།
མི་ཞིག་གིས་འཁྲུད་མ་དོར་བའི་ཟེགས་མ་སློབ་དཔོན་གྱི་ཞབས་ལ་རེག་པས་དེ་ལྕགས་སྲེག་ལ་ཇི་ལྟར་ཕོག་པ་བཞིན་དུ་ཁོལ་བར་གྱུར་པ་མི་དེས་མཐོང་ངོ༌། ། དུས་གཞན་ཞིག་ཏུ་བ་ཏི་བི་ཧ་རའི་རྒྱལ་པོས་བསྲུངས་པའི་ས་ཕྱོགས་སུ་མུ་སྟེགས་ཀྱི་པཎྜི་ཏ་བདེ་བྱེད་ཅེས་བྱ་བ་ཞིག་ཡོད་པ་དེས་འོངས་ནས་ཕྱི་ནང་གི་གྲུབ་མཐའ་ལ་བརྩད་ཅིང་མཐུ་དང་རྫུ་འཕྲུལ་འགྲན་ནོ། ། དེའང་སུ་ཕམ་པ་དེ་རྒྱལ་བ་དེའི་རྗེས་སུ་འཇུག་པའི་ཆེད་བྱས་སོ། ། རྒྱལ་པོས་སངས་རྒྱས་པའི་གྲུབ་མཐའ་འཛིན་པ་ཐམས་ཅད་ལ་རྩོད་པར་བྱར་ནུས་པ་སུ་ཞིག་ཡོད་དྲིས་པས་སྔར་གྱི་འཁྲུད་མ་དོར་བའི་མི་དེས། སྒོ་དྲུང་གི་རྣལ་འབྱོར་པ་དེ་དྲན་ནས་དེ་ཉིད་ཀྱིས་རྩོད་པ་བཟློག་ནུས་སམ་སྙམ་སྟེ་གང་ན་བ་དེར་ཕྱིན་ནས། གསོལ་བ་བཏབ་པས་ཞལ་གྱིས་བཞེས་སོ། ། དེས་རྒྱལ་པོ་ལ་ཞུས་ནས། རྒྱལ་པོས་སྐྱེ་བོ་མང་པོ་འདུས་པའི་དབུས་སུ་ཁྲི་བརྩིགས་ནས་ཕྱི་ནང་གི་པཎྜི་ཏ་རྣམས་གྲལ་དུ་བཀོད་དེ་གྲུབ་མཐའ་ལ་རྩོད་དུ་བཅུག་པས་སློབ་དཔོན་རྒྱལ་ལོ། ། ཡང་མུ་སྟེགས་ཀྱིས་ནམ་མཁའ་ལ་རྫུ་འཕྲུལ་གྱིས་དཀྱིལ་འཁོར་བྲིས་པ་ན། སློབ་དཔོན་གྱིས་ཟད་པར་རླུང་གི་ཏིང་ངེ་འཛིན་ལ་མཉམ་པར་བཞག་པས།
དཀྱིལ་འཁོར་དང་མུ་སྟེགས་ཀྱི་གྲོང་ཁྱེར་དང་བཅས་པ་རླུང་གིས་བཤིགས་ནས་དེ་ཐམས་ཅད་ཀྱང་ནང་པའི་བསྟན་པ་ལ་བཙུད་དོ། ། དེ་ནས་ནཱ་ལེནྡྲཱར་མཁན་པོ་རྒྱལ་བའི་ལྷ་ལས་རབ་ཏུ་བྱུང་སྟེ་ཞི་བའི་ལྷ་ཞེས་བྱ་བར་བཏགས་སོ། ། དེ་ནས་བརྩམས་ཏེ་བྷཱུ་སུ་ཀུའི་བརྟུལ་ཞུགས་ཀྱིས་སྒྲུབ་པ་ལ་ཐུགས་རྩེ་གཅིག་ཏུ་གཞོལ་ཞིང༌། ཏིང་ངེ་འཛིན་གྱི་སྒོ་དུ་མ་མངོན་དུ་མཛད་དོ། ། ནམ་ཞིག་ཆོ་འཕྲུལ་གྱི་ཟླ་བ་ལ་གསུང་རབ་འདོན་པའི་རེ་མོས་ཡོད་པས། དེར་སློབ་དཔོན་འབྱོན་པར་ཞུས་པ་ལ། ཅི་ཡང་མི་ཤེས་སོ་ཞེས་ལན་འགའ་བཟློག་ཀྱང་གཞན་དག་གིས་ཉམས་སད་པར་བགྲོས་ནས་ཡང་ཡང་ཞུས་པ་དང་ཞལ་གྱིས་བཞེས་སོ། ། སང་ཉིན་གཙུག་ལག་ཁང་གི་ཕྱི་རོལ་སྐྱེ་བོ་མང་པོ་འདུ་བའི་དབུས་ན་ཁྲི་མཐོན་པོར་བཤམས་ཏེ་སྤྱན་དྲངས་པས་ཁྲི་དེ་ལ་བཅོམ་ལྡན་འདས་ཤཱཀྱའི་རྒྱལ་པོ་བཞིན་དུ་བག་ཚ་བ་མེད་པར་བཞུགས་ནས་སྔོན་དྲང་སྲོང་གིས་གསུངས་པ་གྲགས་ཟིན་པ་ཞིག་གམ། དེའི་རྗེས་སུ་བྱུང་བ་སྔར་མ་གྲགས་པ་ཞིག་གདོན་གསུངས་པས། དེར་བཞུགས་པ་ཐམས་ཅད་ཀྱིས་མ་ལ་ཞེས་བརྗོད་ཅིང་མ་གྲགས་པ་ཞིག་འདོན་པར་གསོལ་བ་བཏབ་པའི་ངོར།
བྱང་ཆུབ་སེམས་དཔའི་སྤྱོད་པ་ལ་འཇུག་པའི་བསྟན་བཅོས་ཆེན་པོ་གསུངས་ཏེ། གང་ཚེ་དངོས་དང་དངོས་མེད་དག ། ཅེས་བྱ་བ་ལ་སོགས་པའི་ཚེ་བདེན་པ་བཞིའི་ཆོས་ཉིད་མངོན་སུམ་གཟིགས་ཤིང༌། འཕགས་པ་འཇམ་དཔལ་ཡང་མདུན་གྱི་ནམ་མཁའ་ལ་བཞུགས་པ་སྐྱེ་བོ་མང་པོས་མངོན་སུམ་དུ་མཐོང་ནས་དད་པར་གྱུར་ཏེ། སྐྱེས་བུ་དམ་པ་འདི་ནི་བློ་གྲོས་མི་ཟད་པའོ་ཞེས་མགྲིན་གཅིག་ཏུ་སྒྲོགས་སོ། ། དེ་ནས་བསྔོ་བའི་ལེའུ་གསུངས་པའི་ཚེ་འཇམ་དཔལ་དང་བཅས་ནམ་མཁའི་དབྱིངས་སུ་འཕགས་ཏེ་མཐར་མི་སྣང་བར་གྱུར་ཀྱང༌། ཚངས་པའི་དབྱངས་དང་བཅས་པའི་ཆོས་ཀྱི་སྒྲ་ནི་གཞུང་མ་རྫོགས་ཀྱི་བར་དུ་རྒྱུན་ཆད་པར་མ་གྱུར་ཏོ། ། དེ་ནས་ལྷོ་ཕྱོགས་ཀྱི་རྒྱུད་སཽ་མནྠ་དང་ཉེ་བར་བྱོན་ནས་ཡ་མཚན་ཅན་གྱི་ལྟ་བ་འཛིན་པ་ལྔ་བརྒྱ་ཙམ་དང༌། སྤྲང་པོ་བཀྲེས་པ་སྟོང་ཕྲག་ཙམ་གྱི་འཚོ་བ་སྦྱར་ནས་ཆོས་བསྟན་པས་སངས་རྒྱས་ཀྱི་བསྟན་པ་ལ་བཙུད་དོ། ། དེའི་རྗེས་སུ་ནཱ་ལེནྡྲཱའི་མཁས་པ་རྣམས་ཀྱིས་གཞུང་དེ་ཡི་གེར་བཀོད་པའི་ཚེ།
ཁ་ཆེ་བ་རྣམས་ཀྱིས་ཤླཽ་ཀ་བདུན་བརྒྱ་ཡོད་པ་བཟུང་བ་དང༌། ཡུལ་དབུས་པ་རྣམས་ཀྱིས་ཤླཽ་ཀ་སྟོང་ཡོད་པ་བཟུང་སྟེ་མ་མཉམ་པར་བསླབ་པ་ཀུན་ལས་བཏུས་པ་དང༌། མདོ་ཀུན་ལས་བཏུས་པའང་བལྟ་ཞེས་འབྱུང་བའི་བསྟན་བཅོས་གཉིས་མ་རྙེད་པ་ལ་གཟུངས་ཐོབ་པའི་པཎྜི་ཏ་གཉིས་ཀྱིས་ཕྱིས་སུ་ཞུས་པས་གཞུང་གི་ཚད་ནི་ཡུལ་དབུས་པ་རྣམས་ཀྱིས་བཟུང་བ་ལྟར་དང༌། བསྟན་བཅོས་གཉིས་ནི་ཁོ་བོའི་སྤོ་ཁང་གི་གདུང་གསེབ་ན་པཎྜི་ཏའི་ཡི་གེ་ཕྲ་མོ་བྲིས་པ་ཞིག་ཡོད་པས་ལྟོས་ཤིག་ཅེས་བསྟན་ཅིང༌། དེ་དག་གི་བཤད་པ་དང་སྒྲུབ་པའི་ལུང་ཡང་གནང་སྟེ་བསྟན་པ་ལ་ཕན་པ་རྒྱ་ཆེར་མཛད་དོ། ། འཛམ་གླིང་མཛེས་པར་བྱེད་པའི་རྒྱན་གྱི་ཡ་གྱལ་ཐོགས་མེད་སྐུ་མཆེད་ནི་ཇི་སྐད་དུ། འཇམ་དཔལ་རྩ་བའི་རྒྱུད་ལས། ཐོག་མེད་ཅེས་བྱའི་དགེ་སློང་ནི། ། བསྟན་བཅོས་དེ་ནི་དོན་ལ་མཁས། ། མདོ་སྡེ་ངེས་དོན་དྲང་བའི་དོན། །
རྣམ་པ་མང་པོ་རབ་ཏུ་འབྱེད། ། འཇིག་རྟེན་རིག་པ་སྟོན་བདག་ཉིད། ། གཞུང་འབྱེད་ངང་ཚུལ་ཅན་དུ་འགྱུར། ། དེ་ཡི་རིག་པ་གྲུབ་པ་ནི། ། སཱ་ལའི་ཕོ་ཉ་མོ་ཞེས་བརྗོད། ། དེ་ཡི་སྔགས་ཀྱི་མཐུ་ཡིས་ནི། ། བློ་ནི་བཟང་པོ་སྐྱེ་བར་འགྱུར། ། བསྟན་པ་ཡུན་རིང་གནས་བྱའི་ཕྱིར། ། མདོ་ཡི་དེ་ཉིད་དོན་སྡུད་བྱེད། ། ལོ་ནི་བརྒྱ་དང་ལྔ་བཅུར་འཚོ། །
དེ་ལུས་ཞིག་ནས་ལྷ་ཡུལ་འགྲོ། ། འཁོར་བ་རྣམས་སུ་འགྲོ་བ་ན། ། ཡུན་རིང་བདེ་བ་རྗེས་མྱོང་ནས། ། བདག་ཉིད་ཆེན་པོ་མཐར་གྱིས་ཏེ། ། བྱང་ཆུབ་ཐོབ་པར་འགྱུར་བ་ཡིན། ། ཞེས་པའི་ལུང་གིས་མངོན་པར་བསྔགས་པའི་སྐྱེས་བུ་དེ་དག་ཇི་ལྟར་བྱོན་པའི་ཚུལ་ནི། དམ་པའི་ཆོས་མངོན་པ་ལ་དགྲ་ལན་གསུམ་བྱུང་སྟེ། དེའང་དང་པོ་ནི་ནང་པས་གཎྜཱི་བརྡུང་བའི་སྒྲ་ལ་བརྟགས་ནས་དེ་ལ་མུ་སྟེགས་པ་རྣམས་ཁྲོས་ནས་དམག་དྲངས་ཏེ་བསྣུབས་སོ། ། གཉིས་པ་ནི་སྟག་གཟིག་གི་རྒྱལ་པོའི་སྐྱེས་ཀྱི་མཚན་མ་ལ་བརྟགས་ནས་ཁྲོས་ཏེ་དམག་དྲངས་ནས་བསྣུབས་སོ། ། གསུམ་པ་ནི་མུ་སྟེགས་ཀྱི་སློང་མོ་བ་ལ་བཤལ་ཆུས་གཏོར་བ་ལ་ཁྲོས་ཏེ་ཉི་མ་བསྒྲུབས་ནས་བསྣུབས་སོ། །
དེའི་ཚེ་བྲམ་ཟེ་མོ་སུ་པྲ་ཀཱ་ཤ་ཤཱི་ལཱ་ཞེས་བྱ་བ་ནང་པ་ལ་དད་པ་ཞིག་འདི་སྙམ་དུ་སེམས་ཏེ། ཀྱེ་མ་བསྟན་པའི་རྩ་བ་མངོན་པ་འདི་ནི་འདི་ལྟར་ནུབ་པར་གྱུར་ཀྱང་སླར་དར་བར་བྱེད་པ་ནི་གཞན་འགའ་ཡང་མི་སྣང་ན་བདག་ནི་བུད་མེད་ཀྱི་ལུས་སུ་སོང་བས་མི་ནུས་མོད་ཀྱི། འོན་ཀྱང་ལུས་ལས་ཁྱེའུ་བསྐྱེད་དེ། དེ་ལ་བསྟན་པ་དར་བར་བྱེད་དུ་གཞུག་གོ་སྙམ་སྟེ། རྒྱལ་རིགས་དང་འདུས་པ་ལས་ཐོགས་མེད་དང༌། བྲམ་ཟེའི་རིགས་དང་འདུས་པ་ལས་དབྱིག་གཉེན་འཁྲུངས་སོ། ། འཁྲུངས་མ་ཐག་ནས་དེ་དག་གི་ལྕེ་ལ་གི་ཝང་གིས་ཨ་ཡིག་འདྲི་བ་ལ་སོགས་པ་བློ་རྣོ་བའི་ཆོ་ག་རྣམས་བྱས་སོ། ། ཆེར་སོན་པའི་ཚེ་བདག་ཅག་གི་ཕའི་ལས་གང་ཡིན་ཞེས་སྨྲས་པ་ལ། མ་དེས་འདི་སྐད་དུ། དེའི་ཕྱིར་ན་ཁྱེད་དག་བསྐྱེད་པ་མ་ཡིན་གྱི།
བློ་སྦྱོང་གིས་བསྟན་པ་དར་བར་བྱོས་ཤིག་ཅེས་གདམས་སོ། ། གཞོན་ནུ་གཉིས་ཀྱང་དེ་ལྟར་བགྱིའོ་ཞེས་གཉིས་ཀའང་ཆུང་ངུ་ཉིད་ནས་རིག་པའི་གནས་ཐམས་ཅད་ལ་འཇུག་པའི་བློ་གྲོས་ཤིན་ཏུ་གསལ་བར་གྱུར་ཏེ་རབ་ཏུ་བྱུང་ནས་སྡེ་སྣོད་གསུམ་ལ་སྦྱངས། དེ་ནས་གཅེན་གྱིས་ཐེག་པ་ཆེན་པོའི་བསྟན་པ་གསལ་བར་བྱེད་པ་ལ་དགོངས་ནས་རི་བོ་བྱ་རྐང་གི་ཕུག་ཏུ་བྱོན་ཏེ་ལོ་བཅུ་གཉིས་ཀྱི་བར་དུ་བྱམས་པ་བསྒྲུབས་ཀྱང་གྲུབ་པའི་རྟགས་མཚན་མ་བྱུང་ནས་སྐྱོ་སྟེ་ཕྱི་རོལ་དུ་བྱོན་པ་ན། ཁྱི་མོ་ཁོག་སྨད་འབུས་གང་ཞིང་ཟ་བ་ལ་ཁོག་སྟོད་མ་ཤི་བར་ཟུག་པ་ཞིག་མཐོང་ནས། དེར་སྙིང་རྗེ་ལྷག་པར་སྐྱེས་ནས། འདི་ལྟར་འབུ་འདི་དག་བསལ་ན་ནི་འཆི་བར་འགྱུར་ལ། མ་བསལ་ན་ནི་ཁྱི་མོ་འཆི་བར་འགྱུར་གྱི་དེ་བས་ན་རང་གི་ལུས་ལས་ཤ་བཅད་དེ་འབུ་རྣམས་དེར་བསལ་བར་བྱའོ་སྙམ་སྟེ། གྲོང་ཁྱེར་དུ་བྱོན་ནས་གསེག་ཤང་གཏེང་བར་བཅུག་སྟེ། སྤུ་གྲི་གཡར་ནས་ལུས་ཀྱི་ཤ་བཅད་དེ། སྲོག་ཆགས་ཕྲ་མོ་དེ་དག་ལག་པས་བསལ་ན་ནི་ཤི་བའི་དོགས་པས་སྤྱན་བཙུམས་བཞིན་པར་ལྗགས་ཀྱི་རྩེ་མོས་ལེན་པར་བརྩམས་པ་ན་དེ་ཉིད་དུ་ཁྱི་མོ་མེད་པར་རྗེ་བཙུན་གྱི་སྐུ་འོད་དང་འོད་ཟེར་ལྷམ་མེར་བཞུགས་པ་མཐོང་ངོ༌། །
མཐོང་ནས་ཀྱང་ཡུས་པའི་ཚུལ་གྱིས། ཀྱེ་མ་ཡབ་གཅིག་བདག་གི་སྐྱབས། ། ངལ་བརྒྱས་འབད་ཀྱང་འབྲས་མ་མཆིས། ། ཅི་ཕྱིར་ཆར་སྤྲིན་རྒྱ་མཚོའི་དཔུང༌། ། གདུང་བས་བསྲེགས་ཏེ་སྐོམ་ཚད་འབེབས། ། བདག་གིས་དེ་ཙམ་བསྒྲུབས་ན་རྟགས་ཀྱང་མ་བྱུང་བས་ཐུགས་རྗེ་རེ་ཆུང་ཞེས་གསོལ་བ་དང་རྗེ་བཙུན་གྱིས། ལྷ་ཡི་རྒྱལ་པོས་ཆར་ཕབ་ཀྱང༌། ། ས་བོན་མི་རུང་མི་འཁྲུངས་ལྟར། ། སངས་རྒྱས་རྣམས་ནི་བྱོན་གྱུར་ཀྱང༌། ། སྐལ་བ་མེད་པས་བཟང་མི་མྱོང༌། །
ང་དང་པོ་ཉིད་ནས་ཡོད་ཀྱང་ཁྱོད་རང་གི་ལས་ཀྱི་སྒྲིབ་པས་མ་མཐོང་བར་ཟད་དོ། ། ད་ལྟ་སྙིང་རྗེ་ཆེན་པོ་སྐྱེས་པས་ལས་ཀྱི་སྒྲིབ་པ་བྱང་ནས་མཐོང་བ་ཡིན་ནོ་ཞེས་དང༌། ཁྱོད་ཀྱི་འདོད་པ་ཅི་ཞིག་གསུངས་པ་ལ། ཐེག་པ་ཆེན་པོ་དར་བར་ཞུས་པས། ངའི་ཆོས་གོས་ལ་འཇུས་ཤིག་གསུངས་ནས་ཡུད་ཙམ་གྱིས་དགའ་ལྡན་གྱི་གནས་སུ་ཁྲིད་དེ། ལྷའི་གྲོ་སྐད་གཅིག་ཏུ་བཞུགས་ནས། ཡུམ་གྱི་མདོ་རྣམས་དང༌། རྣལ་འབྱོར་སྤྱོད་པའི་ས་ཆེན་པོ་པ་དང༌། ཐེག་པ་ཆེན་པོའི་མདོ་སྡེ་མང་པོ་དང༌། དེ་དག་གི་དོན་སྟོན་པའི་བསྟན་བཅོས་བྱམས་ཆོས་ལྔ་རྣམས་གསན་ཏེ་མི་ཡུལ་དུ་བྱོན་ནས།
དབྱིག་གཉེན་ལ་སོགས་པའི་སློབ་མའི་ཚོགས་དཔག་ཏུ་མེད་པ་བསྐྲུན་ནོ། ། བརྩམས་པའི་སྒོ་ནས་བཀའི་དགོངས་པ་འགྲེལ་པའི་བསྟན་བཅོས་ནི། རྣལ་འབྱོར་སྤྱོད་པའི་ས་ལ་སོགས་པ་རྒྱས་པའི་བསྟན་བཅོས་ས་སྡེ་ལྔ་དང༌། ཐེག་པ་ཆེན་པོའི་སྡོམ་ཐེག་བསྡུས་དང༌། ཐེག་པ་ཐུན་མོང་བའི་སྡོམ་ཆོས་མངོན་པ་ཀུན་ལས་བཏུས་པ་གཉིས་དང༌། བྱམས་ཆོས་ལྔ་ཡང་ཡི་གེར་བཀོད་དོ། ། མངོན་རྟོགས་རྒྱན་དང་ཡུམ་གྱི་དོན་སྟོན་པ་དེ་ཉིད་རྣམ་པར་ངེས་པ་དང༌། རྒྱུད་བླ་མའི་འགྲེལ་པ། མདོ་དགོངས་པ་ངེས་འགྲེལ་གྱི་འགྲེལ་པ་དང༌། དཀོན་མཆོག་གསུམ་རྗེས་སུ་དྲན་པའི་འགྲེལ་པ་ལ་སོགས་པ་མང་དུ་མཛད་ཅིང་འོད་བྱེད་པའི་ས་མངོན་དུ་མཛད་དེ།
མདོར་ན་ལོ་གྲངས་ཕྱེད་དང་ཉིས་བརྒྱའི་བར་དུ་བསྟན་པ་ལ་བྱ་བ་བྱས་སོ་ཞེས་གྲགས་སོ། ། སློབ་དཔོན་དེའི་གཅུང་འཛམ་གླིང་མཛེས་པར་བྱེད་པའི་རྒྱན་བཞི་པ་མང་དུ་ཐོས་པའི་མཁས་མཆོག་དབྱིག་གཉེན་ནི། རྒྱུད་དེ་ཉིད་ལས། ལྷོ་ཡི་ཕྱོགས་སུ་བྲམ་ཟེ་ནི། ། ཡི་གེ་དང་པོ་བ་བསྟན་པ། ། སྟོན་པའི་བསྟན་པ་དེ་གཙོ་བྱེད། ། མཆོད་རྟེན་ཀུན་དགའ་རྭ་བར་གནས། ། སྟོན་པའི་གཟུགས་བརྙན་ཡིད་འོང་བའི། ། ས་ནི་རྒྱ་མཚོ་གཉིས་མཐར་ཐུག ། ཐམས་ཅད་ཀྱི་ནི་རྒྱན་དུ་བྱས། །
ཞེས་པ་དུས་གསུམ་གཟིགས་པ་མཆོག་གི་ལུང་བསྟན་པའི་སྐྱེས་བུ་ཆེན་པོ་སྟེ་འདིས་ཁ་ཆེར་སློབ་དཔོན་སཾ་གྷ་བྷ་དྲའི་དྲུང་དུ་བྱོན་ནས། བསྟན་བཅོས་བྱེ་བྲག་ཏུ་བཤད་པ་ཆེན་པོ་དང་མངོན་པ་སྡེ་བདུན་ལ་སོགས་པ་གསན་ཅིང་སྦྱངས་པས་མཐར་ཕྱིན་པར་མཛད་དོ། ། དེ་ནས་ཤྲཱི་ནཱ་ལེནྡཱར་བྱོན་པས་དེ་ཉིད་དུ་གཅེན་གྱིས་ཐེག་པ་ཆེན་པོའི་བསྟན་བཅོས་ཀྱི་རྣམ་གྲངས་མང་པོ་བརྩམས་ནས་བསྟན་པ་སྤེལ་གྱིན་བཞུགས་པ་ཐོས་པས། དེ་ལ་ཅུང་ཟད་མ་རངས་པའི་རྣམ་འགྱུར་གྱིས་ཐེག་པ་ཆེན་པོའི་ཆོས་དང་གང་ཟག་ལ་བསྟིངས་པའི་ཚིག་གིས་འདི་ལྟར། ཀྱེ་མ་ཐོགས་མེད་ནགས་སུ་ལོ། ། བཅུ་གཉིས་བར་དུ་ཏིང་འཛིན་བསྒྲུབ། ། ཏིང་འཛིན་མ་གྲུབ་གླང་ཆེན་གྱི། ། རྒྱབ་ཁལ་ལོངས་པའི་གྲུབ་མཐའ་བརྩམས། ། ཞེས་སྨྲས་སོ། ། དེ་གཅེན་གྱིས་གསན་པས་ཚུལ་བཞིན་མིན་པའི་ལོག་སྒྲུབ་ཏུ་མཁྱེན་ནས་དེ་མ་བསལ་ན་མི་བཏུབ་པར་དགོངས་ནས།
རང་གི་སློབ་མ་གཉིས་ལ་མདོ་སྡེ་ས་བཅུ་པ་དང༌། བློ་གྲོས་མི་ཟད་པས་བསྟན་པ་གཉིས་དེའི་ཐད་དུ་སྲོད་དང་ཐོ་རངས་ཀྱི་དུས་སུ་ཁ་ཏོན་བྱེད་དུ་བཏང་ནས། དེ་དག་གིས་ཀྱང་དེ་བཞིན་དུ་བྱས་སོ། ། དེའི་དུས་ན་དབྱིག་གཉེན་གྱིས་མདོ་འདོན་པ་གསན་པས་སྲོད་ལ་ཐེག་པ་ཆེན་པོ་རྒྱུ་བཟང་བ་ཙམ་ཞིག་རྟོགས། ཐོ་རངས་རྒྱུ་འབྲས་གཉིས་ཀ་བཟང་བར་རྟོགས་ནས་སྔར་གྱི་སྐུར་པ་བཏབ་པ་རྗེས་སུ་དྲན་ཅིང་འགྱོད་པས་རང་གི་ལྕེ་གཅོད་པར་བརྩམས་སོ། ། དེར་མདོ་འདོན་པ་གཉིས་ཀྱི་མཆིད་དུ། དེས་སྒྲིབ་པ་འབྱང་བར་མི་འགྱུར་གྱི། དེ་བས་ཕུ་བོ་ཅན་དུ་གཤེགས་ན་དེ་ལ་སྒྲིབ་པ་སྦྱོང་བའི་ཐབས་མངའོ་ཞེས་སྨྲས་པ་དང་ཐོགས་མེད་ཀྱི་དྲུང་དུ་བྱོན་ནོ། ། དེར་ཐོག་མ་ཉིད་དུ་ཆོས་ཀྱི་འབེལ་གཏམ་འགའ་ཞིག་བྱས་པས། གཅུང་པོ་ནི་སྤོབས་པ་མྱུར་ཞིང་ལན་ཐོགས་པ་མེད་པར་འབྱུང་བ་དང༌།
གཅེན་པོ་དེ་བས་ཅུང་ཟད་བུལ་ཞིང་ལན་བཟང་པོ་འབྱུང་བ་ལ། གཅེན་གྱི་གསུང་ལས་ཁྱོད་ནི་སྐྱེ་བའི་ཕྲེང་བ་ལྔ་བརྒྱར་པཎྜི་ཏར་གྱུར་པས་ད་ལྟ་ཡང་སྐྱེས་སྟོབས་ཀྱི་ཤེས་རབ་ཆེ་བ་ཡིན་ལ། ང་ནི་དེ་ལྟ་བུ་མ་ཡིན་པས་ལྷག་པའི་ལྷ་ལ་འདྲི་ཡིན་ལན་སྨྲ་བ་ཡིན་ནོ་ཞེས་བྱུང་བས། དེར་ལྷག་པར་དད་ནས། དེ་ཉིད་བདག་ལ་བསྟན་དུ་གསོལ་ཞེས་གསོལ་བ་བཏབ་པས། རྗེ་བཙུན་ལ་འདྲི་ཡི་གསུངས་ནས་ཞུས་པ་དང༌། བྱམས་པས་འདི་སོ་སོ་སྐྱེ་བོ་ཡིན་ཞིང་ཐེག་པ་ཆེན་པོ་ལ་སྐུར་བ་བཏབ་པས་ཚེ་འདི་ལ་མཐོང་བའི་སྐལ་བ་མེད་པས། ལས་སྒྲིབ་ཟད་པར་བྱེད་པའི་ཐབས་སུ་ཐེག་ཆེན་གྱི་མདོའི་འགྲེལ་པ་མང་པོ་བརྩམས་པ་དང༌། གཙུག་ཏོར་རྣམ་པར་རྒྱལ་མ་ཡི་དམ་དུ་བགྱིས་ནས། ཕྱི་མའི་དུས་ན་མཇལ་བར་ལུང་བསྟན་པ་དེ་ལྟར་བསྙད་པས་ཤིན་ཏུ་ཡིད་ཆེས་ཏེ།
དེའི་ཚེ། ང་ཡི་ཕུ་བོ་ཀླུ་དང་འདྲ། ། ང་ནི་ཆར་སྡོད་བྱ་དང་འདྲ། ། ཀླུ་ཡི་རྒྱལ་པོས་ཆར་ཕབ་ཀྱང༌། ། བྱ་ཡི་མགྲིན་པར་སོང་བ་མེད། ། ཅེས་སྨྲས་སོ། ། སློབ་དཔོན་འདིས་བྷ་ག་བི་ཧ་ར་ཞེས་བྱ་བ་ན་ཟངས་ཆེན་འབྲུ་མར་གྱིས་བཀང་བའི་ནང་དུ་བཞུགས་ནས་འབུམ་སྡེ་བརྒྱད་ཅུའམ་དགུ་བཅུ་རྩ་དགུ་ཐུགས་ལ་བཅང་བ་ཞལ་ཏོན་དུ་མཛད་ཅིང༌། མཁས་པའི་ཚོགས་ཀྱི་སློབ་མའང་འདི་ལས་མང་བར་མ་བྱུང་བར་མངོན་ནོ། ། འདིས་མངོན་པ་མཛོད་ཀྱི་ཚིག་ལེའུར་བྱས་པ་བརྩམས་ཏེ་སྐྱེས་དང་བཅས་པ་སློབ་དཔོན་འདུས་བཟང་ལ་བསྐུར་བས་ཤིན་ཏུ་མཉེས་ནས། དེའི་འགྲེལ་པ་མདོ་དང་མཐུན་པ་ཞེས་བྱ་བ་ཡང་བྱས་སོ། །
བརྩམས་པའི་བསྟན་བཅོས་ཀྱི་ཉི་མས་སྟོབས་བཅུ་མངའ་བའི་བཞེད་པ་གསལ་བར་མཛད་པའི་ཚུལ་ནི། བཀའ་འཁོར་ལོ་དང་པོ་བསྟན་པའི་གཞིར་བཟུང་ནས་ཆོས་ཐམས་ཅད་ཀྱི་མཚན་ཉིད་གཏན་ལ་འབེབས་པ་མཛོད་རྩ་བ་རང་འགྲེལ་དང་བཅས་པ་མཛད་དེ། རང་འགྲེལ་འདི་ཉིད་བརྩམས་ནས་སློབ་དཔོན་འདུས་བཟང་ལ་བསྐུར་བས། ཅུང་ཟད་མ་མཉེས་པར་རྩ་བ་སུན་འབྱིན་གྱི་འགྲེལ་པ་འདི་ལུང་རིགས་ཀྱིས་ཚར་བཅད་དེ་ཕམ་པར་བྱ་བར་དགོངས་ནས། བསྟན་བཅོས་ལན་གྱི་ཕུང་པོ་ཞེས་པའང་བརྩམས་ཏེ་རྒྱ་གར་དུ་འབྱོན་པར་ཆས་པ་ན། དེ་སློབ་དཔོན་དབྱིག་གཉེན་གྱིས་གསན་ནས། སློབ་དཔོན་འདི་བྱེ་བྲག་ཏུ་སྨྲ་བའི་གྲུབ་མཐའ་ལ་མཁས་པ་ཡིན་པས་བཟློག་པར་ཡང་དཀའ་ཞིང༌། བཟློག་པའི་དགོས་པ་ཡང་མེད་པས་བདག་ནི་རང་བྱུང་གི་མཆོད་རྟེན་བལྟར་འགྲོའོ་ཞེས་བསྒྲགས་ཏེ་བལ་ཡུལ་དུ་བྱོན་ནོ་ཞེས་གྲགས་སོ། ། འཁོར་ལོ་བར་པའི་དགོངས་འགྲེལ་ཆོས་ཐམས་ཅད་རྣམ་པར་རིག་པ་ཙམ་དུ་སྟོན་པ་ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་འགྲེལ་དང༌། འཁོར་ལོ་ཐ་མ་ངེས་དོན་དུ་བཤད་པ་པྲ་ཀཱ་ར་ཎ་སྡེ་བརྒྱད་དང༌།
གཞན་ཡང་ས་བཅུ་པ་དང༌། བློ་གྲོས་མི་ཟད་པས་བསྟན་པ་དང༌། ག་ཡ་གོ་རིའི་མདོ་དང༌། ཆོས་བཞི་པའི་མདོ་དང༌། སྒོ་དྲུག་པའི་གཟུངས་དང༌། ཆོས་དང་ཆོས་ཉིད་རྣམ་པར་འབྱེད་པ་ལ་སོགས་པ་བཀའ་དང་བསྟན་བཅོས་ཀྱི་འགྲེལ་པ་མང་དུ་མཛད་དེ། བལ་པོ་ཧ་ངུ་ཞེས་པ་རབ་བྱུང་གི་ཆ་བྱད་ལ་སྡོམ་ཁྲིམས་མི་བསྲུང་བ་ཆང་གི་བུམ་པ་ཐོགས་པ་གཟིགས་པས། བསྟན་པ་ཉམས་པར་དགོངས་ནས་ཐུགས་སྐྱོ་སྟེ་རྣམ་པར་རྒྱལ་མའི་གཟུངས་བཟློག་སྟེ་བཏོན་པས་མྱ་ངན་ལས་འདས་སོ། ། དེའི་ཤུལ་དུ་མཆོད་རྟེན་བརྩིགས་པ་ད་ལྟའི་བར་དུ་ཡོད་ཅེས་གཏམ་དུ་གྲགས་སོ། ། སློབ་དཔོན་དེས་ཚད་མ་དང༌།
མངོན་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང་འདུལ་བ་རྣམས་བཤད་པའི་སློབ་མ་རང་ལས་མཁས་པར་གྲགས་པའི་སློབ་མའི་གཙོ་བོ་བཞི་བྱུང་བའི་ཚད་མ་རང་བས་མཁས་པ་འཛམ་གླིང་མཛེས་པའི་རྒྱན་དྲུག་གི་ནང་གསེས་གཞུང་བྱེད་པའི་སློབ་དཔོན་ཆེན་པོ་ཕྱོགས་ཀྱི་གླང་པོ་ནི། དཔལ་དུས་ཀྱི་འཁོར་ལོའི་རྒྱུད་ཕྱི་མ་ལས། ཕྱོགས་ཀྱི་གླང་པོ་གཞན་ལ་ཕན་པའི་བསམ་པ་བཙུན་པ་ཟླ་བ་པདྨའི་མྱུ་གུ་དང༌། ། ཞེས་ཐམས་ཅད་མཁྱེན་པའི་བཀས་ལུང་བསྟན་པའི་བསྟན་འཛིན་གྱི་སྐྱེས་བུ་ཆེན་པོ་དེ་ནི། སྟོན་པ་མྱ་ངན་ལས་འདས་ནས་ལོ་དགུ་ལྷག་ཙམ་གྱི་དུས་ན། འཕགས་པ་ཀུ་རུ་ཀུལླེ་རང་བྱུང་དུ་བཞུགས་པའི་རི་དང་ཉེ་བའི་ལྷོ་ཕྱོགས་ཀྱི་རྒྱུད་དུ་རིགས་རྣམས་ཀྱི་ནང་ནས་ཀུན་གྱིས་བཀུར་བར་འོས་པ་རྒྱལ་རིགས་སུ་སྐུ་འཁྲུངས་སོ། ། ཅུང་ཟད་ནར་སོན་ནས་བརྡ་སྤྲོད་རིག་པ་ལ་སོགས་པའི་གཙུག་ལག་ཐམས་ཅད་ལ་ཤིན་ཏུ་མཁས་པར་སྦྱངས་ནས། དམ་པའི་བསྟན་པ་ལ་དད་པར་གྱུར་ནས་རྒྱལ་སྲིད་ཀྱི་བྱ་བ་ཡོངས་སུ་བཏང་སྟེ། གནས་མ་བུའི་སྡེ་པའི་མཁན་པོ་རྒྱལ་བའི་དབང་པོ་ཞེས་བྱ་བ་ལས་རབ་ཏུ་བྱུང་སྟེ་བསླབ་པའི་གཞི་ལྔ་ལེགས་པར་བཟུང་ངོ༌། །
སྐབས་ཤིག་ན་དཔལ་ནཱ་ལེནྡྲཱར་བྱོན་ཏེ་ཐམས་ཅད་མཁྱེན་པ་གཉིས་པ་དབྱིག་གཉེན་གྱི་ཞབས་ལ་བརྟེན་ཏེ་ཐེག་པ་གསུམ་ལ་མཁས་པར་སྦྱངས། ཁྱད་པར་རྣམ་པར་རིག་པར་སྨྲ་བའི་གྲུབ་མཐའ་དང་ཚད་མ་ལ་ཤིན་ཏུ་མཁས་པར་གྱུར་ཏེ། འཁོར་བར་འཕྱན་པའི་རྒྱུའི་གཙོ་བོ་མ་རིག་པའི་མུན་པ་དཔྱིས་འབྱིན་པར་བྱེད་པའི་གཉེན་པོ་རྣམ་པར་འབྱེད་པའི་ཤེས་རབ་བསྐྱེད་པའི་ཆེད་དུ་ཚད་མ་ལ་སོགས་པའི་བསྟན་བཅོས་ཐོར་བུ་བརྒྱ་རྩར་ལོངས་པ་བརྩམས་སོ། ། ནམ་ཞིག་ན་བསྟན་བཅོས་དེ་དག་ཀྱང་ཐོར་བུ་ལྟ་བུར་སོང་ནས་ལུས་ཡོངས་སུ་མ་རྫོགས་པར་དགོངས་ནས། དེ་དག་གི་བརྗོད་བྱ་ཐམས་ཅད་ཚང་ཞིང་ལུས་གཅིག་ཏུ་དྲིལ་ནས་སྟོན་པའི་བསྟན་བཅོས་ཤིག་བརྩམ་པར་བགྱིའོ་སྙམ་དུ། ལྷོ་ཕྱོགས་རི་བོ་འབིགས་བྱེད་དང་ཉེ་བ་ན་རང་གི་བསྟི་གནས་ཡོད་པའི་ཕུག་པ་དེའི་བྲག་ངོས་སུ། ཚད་མའི་མདོ་ཀུན་ལས་བཏུས་པའི་མཆོད་པར་བརྗོད་པ་དང༌། བཤད་པར་དམ་བཅའ་བའི་ཚིགས་སུ་བཅད་པ་བྲིས་པ་ནི་འདི་ལྟར། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ནས། །
ཚད་མར་བསྒྲུབ་ཕྱིར་རང་གི་གཞུང་ཀུན་ལས། ། བཏུས་ཏེ་སྣ་ཚོགས་འཐོར་རྣམས་འདིར་གཅིག་བྱ། ། ཞེས་པ་འདི་དག་རྡོ་ཐལ་གྱིས་བྲིས་མ་ཐག་ནས་ས་གཡོ་བ་དང༌། འོད་འབྱིན་པ་དང༌། སྒྲ་ཆེན་པོ་འབྱུང་བ་དང༌། མུ་སྟེགས་ཀྱི་སྟོན་པ་རྣམས་ཀྱི་བྱིན་པ་རེངས་པ་ལ་སོགས་པའི་ལྟས་ཀྱི་ཁྱད་པར་མང་པོ་བྱུང་ངོ༌། ། དེའི་ཚེ་མུ་སྟེགས་ཀྱི་སྟོན་པ་ནག་པོ་ཐུབ་རྒྱལ་ཞེས་བྱ་བས་བརྟགས་པ་ན་ཚིགས་སུ་བཅད་པ་དེའི་མཐུར་ཤེས་པས། སློབ་དཔོན་བསོད་སྙོམས་ལ་བཞུད་པའི་སྐབས་སུ་འོངས་ནས་ལན་གཉིས་སུ་བསུབས་སོ། ། ལན་གསུམ་པར་སློབ་དཔོན་གྱིས་སླར་ཡང་བྲིས་ནས་དེའི་མཇུག་ཏུ། སུ་ཞིག་ངས་བྲིས་པའི་ཚིགས་སུ་བཅད་པ་འཕྱི་བ་ཀུ་རེ་དང་ཀྱལ་ཀའི་ཕྱིར་ཡིན་ན་དགོས་པ་རྒྱ་ཆེན་པོ་ཡོད་པས་མ་དབྱི།
ཕྲག་དོག་གི་དབང་གིས་ཡིན་ན་བློ་ལ་ཡོད་པའི་ཕྱིར་དབྱི་བར་མི་ནུས་སོ། ། གལ་ཏེ་རྩོད་པའི་ཕྱིར་ཡིན་ན་ལུས་དངོས་སུ་སྟོན་ཅིག་བརྩད་པར་བྱའོ་ཞེས་བྲིས་སོ། ། དེ་མཐོང་ནས་བརྩད་པའི་ཕྱིར་ཁོ་འོངས་ནས་བསྟན་པ་རྒྱལ་དུ་བཙུགས་ཏེ་བརྩད་པས་སློབ་དཔོན་ལན་གསུམ་གྱི་བར་དུ་རྒྱལ་ཏེ། ཁྱོད་ནང་པའི་བསྟན་པ་ལ་འཇུག་དགོས་གསུངས་པས། ཤིན་ཏུ་ཁྲོས་ཤིང་ཁ་ནས་མེ་སྦར་ཏེ་སློབ་དཔོན་གྱི་ཡོ་བྱད་ཕལ་ཆེར་བསྲེགས་སོ། ། དེ་ལ་སློབ་དཔོན་ཐུགས་སྐྱོ་སྟེ། ཀྱེ་མ་བདག་གིས་མུ་སྟེགས་འདི་གཅིག་པུའི་དོན་ཡང་བྱ་བར་མི་ནུས་ན། སེམས་ཅན་ཐམས་ཅད་ཀྱི་དོན་བྱ་བ་ལྟ་ཞོག དེ་བས་ཞི་བའི་བདེ་བ་མངོན་དུ་བྱའོ་སྙམ་དུ་དགོངས་ནས། བདག་གི་ཐོད་ལེ་ཀོར་འདི་ནམ་མཁར་འཕངས་ནས།
ཇི་སྲིད་འདི་ས་ལ་ལྷུང་བ་ན་སེམས་བསྐྱེད་བཏང་ངོ་ཞེས་དམ་བཅས་ནས་འཕངས་པས། ས་ལ་མ་ལྷུང་བའི་བར་དེ་ཉིད་དུ་འཇམ་དཔལ་བྱོན་ཏེ། བུ་ཀྱེ་མ་ཁྱེད་ཐེག་པ་དམན་དང་ཕྲད་ལས་བློ་གྲོས་ངན་པ་སྐྱེད། ། ཁྱོད་ཀྱིས་སངས་རྒྱས་མ་ཐོབ་བར་དུ་དགེ་བའི་བཤེས་སུ་ང་ཉིད་འགྱུར། ། མུ་སྟེགས་ཚོགས་ཀྱིས་ཁྱོད་ཀྱི་བསྟན་བཅོས་འདི་ལ་གནོད་པར་ནུས་མིན་ཏེ། ། ཕྱི་མའི་དུས་ན་བསྟན་བཅོས་ཀུན་གྱི་མིག་གཅིག་ཏུ་ནི་འདི་འགྱུར་རོ། ། ཞེས་གནང་བ་བྱིན་ཏེ་ལུང་བསྟན་པའི་བསྟན་བཅོས་ཆེན་པོ་ཚད་མ་ཀུན་ལས་བཏུས་པ་བརྩམས་སོ། ། གཞན་ཡང་དེའི་རང་འགྲེལ་དང༌། དམིགས་པ་བརྟགས་པ་རྩ་འགྲེལ་དང༌། དུས་གསུམ་བརྟག་པ་དང༌།
རིག་པ་ལ་འཇུག་པ་དང༌། ཕྱོགས་ཆོས་དགུའི་འཁོར་ལོ་ལ་སོགས་པ་མང་དུ་མཛད་པའི་སྒོ་ནས་བསྟན་པ་ཤིན་ཏུ་རྒྱས་པར་མཛད་དོ། ། སློབ་དཔོན་དེའི་སློབ་མ་དབང་ཕྱུག་སྡེ་ནི་རིག་པའི་གནས་ཐམས་ཅད་ལ་མཁས་པར་གྱུར་ཏེ། དེས་ཀུན་ལས་བཏུས་ཀྱི་འགྲེལ་བཤད་མཛད་དོ། ། དབང་ཕྱུག་སྡེའི་སློབ་མ་ནི། རིགས་པར་སྨྲ་བ་ཐམས་ཅད་ཀྱི་གཙུག་གི་ནོར་བུ་ལྟ་བུ་འཛམ་གླིང་མཛེས་པར་བྱེད་པའི་རྒྱན་དྲུག་ལས། གཞུང་འགྲེལ་བར་བྱེད་པའི་སློབ་དཔོན་ཆེན་པོ་དཔལ་ལྡན་ཆོས་ཀྱི་གྲགས་པ་ནི། འཇམ་དཔལ་རྩ་བའི་རྒྱུད་ལས། ཡི་གེ་དྷ་ཞེས་སྡོམ་བརྩོན་ཉིད། ། ལྷོ་ཡི་ཕྱོགས་སུ་རྣམ་པར་གྲགས། །
ཕ་རོལ་རྒོལ་བ་བཟློག་ནས་ཀྱང༌། ། དེ་བཞིན་སྡོམ་བརྩོན་སྔགས་ཀྱང་འགྲུབ། ། ཅེས་ལུང་བསྟན་པ་ལྟར། ལྷོའི་ཕྱོགས་ཀྱི་རྒྱ་མཚོ་དང་ཉེ་བའི་ཡུལ་ཀཱཉྩི་ན་ག་ར་ཞེས་བྱ་བའི་ཕྱོགས་ན་མུར་འདུག་པའི་བྲམ་ཟེའི་རིགས་སུ་སྐྱེ་བ་བཞེས་ཤིང༌། ཆུང་ངུའི་དུས་ནས་བརྡ་སྤྲོད་པའི་རིག་པ་ལ་ལེགས་པར་འབྱོངས་ནས། བྲམ་ཟེའི་རིགས་ཀྱི་དབང་ཕྱུག་གི་ཆོ་ག་བྱ་བའི་ཕྱིར་རང་གི་ཞང་པོ་མུ་སྟེགས་ཀྱི་པཎྜི་ཏ་གཞོན་ནུ་མ་ལན་ཞེས་བྱ་བ་ལས་རྩྭ་མུཉྫ་དང་ཚངས་སྐུད་ལ་སོགས་པ་བྲམ་ཟེའི་ཡོ་བྱད་རྣམས་བསླངས་པས། ཞང་པོས་གླན་པ་ཁྱོད་ལ་ཆས་མི་སྟེར་ཞེས་སྨྲས་ནས་བསྐྲད་པ་ན། གཞོན་ནུའི་བསམ་པ་ཡོ་བྱད་མི་སྦྱིན་ན་ཡང་ངན་སྨྲས་ཀྱི་ཁ་ཕྲུ་འཐོར་བ་མི་རིགས་སོ། ། འོན་ཀྱང་མུ་སྟེགས་ཐམས་ཅད་ཕམ་པར་བྱེད་པ་ཞིག་བྱའོ་སྙམ་ནས། ནང་པའི་བསྟན་པ་ལ་རབ་ཏུ་བྱུང་ནས་སྡེ་སྣོད་གསུམ་ལ་སྦྱངས་སོ། །
ཁྱད་པར་སློབ་དཔོན་དབང་ཕྱུག་སྡེ་ལས་ཚད་མ་ཀུན་ལས་བཏུས་པ་ཚར་གསུམ་གསན་ཏེ། དེའང་གཉིས་པའི་དུས་ནས་སློབ་དཔོན་དབང་ཕྱུག་སྡེ་ལས་མཁས་པར་གྱུར་ཏེ། སློབ་དཔོན་ཕྱོགས་ཀྱི་གླང་པོའི་དགོངས་པ་ཇི་ལྟ་བ་བཞིན་བརྗོད་པས་ཤིན་ཏུ་མཉེས་ནས། ཁྱོད་ཀྱིས་ངའི་གྲུབ་མཐའ་ནོར་བ་ཐམས་ཅད་ཕྱོགས་སྔར་གྱིས་ལ་ཀུན་ལས་བཏུས་ཀྱི་འགྲེལ་པ་རྩོམས་ཤིག་ཅེས་རྗེས་སུ་གནང་ངོ༌། ། གཞན་ཡང་གྲུབ་མཐའི་གནད་ཐམས་ཅད་རྟོགས་དགོས་པར་དགོངས་ནས་སློབ་དཔོན་བྲན་གྱི་རྣམ་པར་བརྫུས་ནས་གྲངས་ཅན་པའི་གསང་ཚིག་རྣམས་ཀྱང་མ་ལུས་པ་མཁྱེན་པར་མཛད་ནས། ཆོས་དང་མཐུན་པའི་རྩོད་པས་རྒོལ་བ་ངན་པ་ཐམས་ཅད་ཚར་བཅད་དེ་ཆོས་ཀྱི་ལམ་ལ་བཀོད་དོ། ། དེའི་ཚེ། གལ་ཏེ་ཆོས་ཀྱི་གྲགས་པ་ཡི། ། སྨྲ་བའི་ཉི་མ་ནུབ་པ་ན། ། ཆོས་རྣམས་གཉིད་ལོག་ཡང་ན་ཤི། །
ཆོས་མ་ཡིན་རྣམས་ད་གདོད་ལོང༌། ། ཞེས་ཆེད་དུ་བརྗོད་སྐད་དོ། ། ཁྱད་པར་བརྩམས་པའི་བསྟན་བཅོས་ནི། རྟོག་གེ་རབ་ཏུ་བྱེད་པ་སྡེ་བདུན་དང༌། རྣམ་འགྲེལ་ལེའུ་དང་པོའི་རང་འགྲེལ་མཛད་དོ། ། དེའི་འཕྲོས་ལེའུ་ཕྱི་མ་གསུམ་གྱི་འགྲེལ་པ་ལྷ་དབང་བློར་བརྩམས་སུ་བཅུག་ནས་དེས་ལན་གཅིག་ལན་གཉིས་ཀྱི་བར་དུ་བརྩམས་ཏེ་གཟིགས་སུ་ཕུལ་བས་གཉིས་ཀའང་ཆུ་དང་མེར་སྦྱངས་པར་གྲགས་ཤིང༌། ཡང་ལན་གཅིག་བརྩམས་ནས་གཟིགས་པར་ཕུལ་བས་ཚིག་ཟུར་གྱི་མཚོན་པའི་དོན་རྣམས་དང་འཕྲོས་དོན་རྣམས་མ་གཏོགས་པའི་དངོས་སུ་བསྟན་པའི་དོན་རྣམས་བྱུང་འདུག་གསུངས་སོ། ། དེའི་སློབ་མ་ཤཱཀྱ་བློས་དེའི་འགྲེལ་བཤད་བྱས་སོ། ། དེའི་སློབ་མ་རྒྱན་མཁན་པོས་སྤུར་ལས་ལུང་བླངས་ཏེ་འགྲེལ་བཤད་མཛད་དོ། ། མངོན་པ་རང་བས་མཁས་པ་སློབ་དཔོན་བློ་གྲོས་བརྟན་པ་ནི།
སློབ་དཔོན་དབྱིག་གཉེན་གྱིས་འབུམ་སྡེ་བརྒྱད་ཅུ་ཞལ་འདོན་དུ་མཛད་པའི་ཚེ། དེའི་ཉེ་འཁོར་དུ་ཕུག་རོན་ཞིག་རྟག་ཏུ་གནས་པ་དེས་ཆོས་ཀྱི་སྒྲ་དེ་རྣ་བའི་དཔྱིད་དུ་ནོས་སོ། ། དུས་ནམ་ཞིག་གི་ཚེ་ན་ཕུག་རོན་དེ་ཚེ་འཕོས་ཏེ་མཐའ་འཁོབ་ཀྱི་ཕྱོགས་ན་དམངས་རིགས་ཀྱི་སྐྱེ་བའི་མྱུ་གུ་ཡོངས་སུ་བཟུང་ངོ༌། ། གང་གི་ཚེ་བྱིས་པ་དེ་བཙས་མ་ཐག་ནས་སྔོན་གྱི་བག་ཆགས་བཟང་པོའི་ས་བོན་ཡོངས་སུ་སད་དེ་ངའི་སློབ་དཔོན་གང་དུ་བཞུགས་ཞེས་འདྲིའོ། ། དེར་ཁྱོད་ཀྱི་སློབ་དཔོན་སུ་ཞིག་ཅེས་སྨྲས་པ་ན་དབྱིག་གཉེན་ནོ་ཞེས་སྨྲའོ། ། དེའི་ཚེ་ཡུལ་དབུས་སུ་འགྲོ་བའི་ཚོང་པ་རྣམས་ལ་ཕས་དྲིས་པས་དབྱིག་གཉེན་ཞེས་བྱ་བ་ད་ལྟ་ཡང་བཞུགས་སོ་ཞེས་ཐོས་སོ། ། དེ་ནས་ཅུང་ཟད་ཅིག་ཆེར་སོན་པ་ན་སློབ་དཔོན་དབྱིག་གཉེན་ཅན་དུ་བསྐྱལ་ནས། སློབ་དཔོན་གྱིས་དེ་ལ་ཡི་གེའི་ཕྱི་མོ་སྟོན་པ་ནས་བརྩམས་ཏེ་རིག་པའི་གནས་ཐམས་ཅད་ཚར་ཕྱིན་པའི་བར་དུ་བསླབས་སོ། ། དེ་ཆུང་ངུའི་དུས་ནས་རང་གི་བཟའ་བའི་སྲན་མ་ནས་ཕུད་བླངས་ཏེ། རྒྱུན་གྱི་དབང་པོ་ན་སྒྲོལ་མའི་སྐུ་རྟེན་བཞུགས་པ་དེའི་ཕྱག་ཏུ་ཕུད་ཕུལ་ནས་གཟོད་རང་གིས་བཟའ་བར་བྱའོ་སྙམ་སྟེ་ལན་འགའ་ཞིག་གི་བར་དུ་ཕུལ་ཡང་ས་ལ་ལྷུང་ངོ༌། །

སླར་ཡང་སྔོན་དུ་འཕགས་མས་མ་བཞེས་པར་རང་གིས་ཟོས་ན་མི་རུང་སྙམ་སྟེ། སྲན་མ་ཟད་ཟད་ཀྱི་བར་དུ་ཕུལ་ཡང་ལྷུང་བ་ན་བྱིས་པ་ངུས་སོ། ། དེ་ལ་རྗེ་བཙུན་མས་ཞལ་དངོས་སུ་བསྟན་ནས་མ་ངུ་བར་ཁྱིམ་དུ་སོང་ཤིག་དང༌། ངས་ཁྱོད་ལ་བྱིན་གྱིས་བརླབ་ཀྱིས་བྱིན་གྱིས་བརླབས་སོ་གསུངས། དེ་ནས་བརྩམས་ཏེ་ཤེས་བྱ་ཐམས་ཅད་ལ་ཐོགས་པ་མེད་པའི་བློ་གྲོས་སྐྱེས་ཤིང༌། དམ་པའི་ཆོས་དཀོན་མཆོག་བརྩེགས་པ་ལ་སོགས་པའི་མདོ་སྡེ་མང་པོའི་ཚིག་དོན་མ་ལུས་པ་ཁོང་དུ་ཆུད་དེ། དཀོན་མཆོག་བརྩེགས་པ་ལ་འགྲེལ་པ་མཛད་པར་གྲགས་སོ། ། མདོར་ན་དེ་སྐད་དུ། བསྟན་བཅོས་ཀུན་གྱི་དབང་གཅིག་ལ། ། སློབ་དཔོན་བློ་གྲོས་བརྟན་པ་ཉིད། ། ཅེས་མཁས་པ་དྷརྨ་ཀཱིརྟི་ལ་སོགས་པ་མང་པོས་བསྔགས་པར་བརྗོད་པའི་རོལ་མོ་ཕྱོགས་བྲལ་འགྲོ་བའི་རྣ་བའི་བཅུད་དུ་ལེན་པ་བྱུང་ངོ༌། །
སྐབས་སུ་བབ་པ་བརྩམས་པའི་བསྟན་བཅོས་ཀྱི་སྒོ་ནས་རྒྱལ་བའི་དགོངས་པ་ཇི་ལྟ་བ་བསྐྱངས་པའི་ཚུལ་ནི། མཛོད་ཀྱི་འགྲེལ་པ་གནམ་ལྕགས་ཐོག་གཟེར་དང༌། ཆོས་མངོན་པ་ཀུན་ལས་བཏུས་ཀྱི་འགྲེལ་པ་པྲ་ཀཱ་ར་ཎ་སྡེ་བརྒྱད་ཀྱི་འགྲེལ་པ་ལ་སོགས་པའི་བསྟན་བཅོས་མང་དུ་མཛད་དོ། ། སློབ་དཔོན་དབྱིག་གཉེན་གྱི་སློབ་མ་ཤེས་རབ་ཀྱི་ཕ་རོལ་ཏུ་ཕྱིན་པ་རང་ལས་མཁས་པ་འཕགས་པ་རྣམ་གྲོལ་སྡེ་ནི། སློབ་དཔོན་སངས་རྒྱས་འབངས་ཀྱི་དབོན་དུ་འཁྲུངས་ཤིང༌། ཆུང་ངུ་ནས་དབྱིག་གཉེན་གྱི་ཞབས་ལ་གུས་པས་བསྙེན་ཅིང་རིག་པའི་གཙུག་ལག་མང་པོ་ལ་ཐུགས་སུ་ཆུད་པ་དང༌། བྱེ་བྲག་ཏུ་རྒྱལ་བའི་ཡུམ་གྱི་གཞུང་ལུགས་མཐའ་དག་ལ་ཤིན་ཏུ་མཁས་པར་གྱུར་ཅིང༌། རབ་ཏུ་དགའ་བའི་ས་ལ་བདེ་བར་རེག་པའི་ཡོན་ཏན་མང་པོ་རྒྱུད་ལ་འཁྲུངས་པར་གྲགས་ཤིང༌། གང་གིས་རྫོགས་པའི་སངས་རྒྱས་ཉིད་ལས་ཆོས་ཀྱི་བདུད་རྩི་ཡང་མངོན་སུམ་དུ་མཉན་པའི་སྐལ་བ་དང་ལྡན་པར་གྱུར་ཏེ། ཆོས་ཀྱི་ཚུལ་ཐམས་ཅད་ལ་སོམ་ཉི་ཡོངས་སུ་བྲལ་ནས།
རྗེ་བཙུན་བྱམས་པའི་མངོན་པར་རྟོགས་པའི་རྒྱན་ཉི་ཁྲི་དང་སྦྱར་བའི་འགྲེལ་པ་ཉི་ཁྲི་སྣང་བ་ཞེས་བྱ་བ་མཛད་དོ། ། དེའི་སློབ་མ་བཙུན་པ་རྣམ་གྲོལ་སྡེ་སྟེ། དེས་ཀྱང་ཉི་ཁྲི་རྣམ་པར་འགྲེལ་པ་བརྩམས་སོ། ། སློབ་དཔོན་སེང་གེ་བཟང་པོ་ནི་རྒྱལ་རིགས་ལས་རབ་ཏུ་བྱུང་བ། བདེ་བར་གཤེགས་པའི་བཀའ་ལུང་རབ་འབྱམས་ལ་མཁས་པ་དང༌། ཁྱད་པར་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་འཆད་པ་ལ་འཇིགས་པ་མེད་པའི་དབང་བརྙེས་པར་གྱུར་ཏོ། ། དུས་གཞན་ཞིག་ཏུ་ཤར་ཕྱོགས་ཁ་སརྤ་ཎིར་བཞུགས་པ་ན། ནུབ་གཅིག་གི་རྨི་ལམ་དུ་ནམ་མཁའ་ལ་སྤྲིན་གྱི་ཕུང་པོ་དཀྲིགས་པའི་ཁྲོད་ན་འདིར་རྗེ་བཙུན་བྱམས་པས་བརྒྱད་སྟོང་པ་གསུང་ངོ་ཞེས་ལྷའི་བུ་མང་པོས་མཆོད་པ་བྱེད་པ་ཙམ་མཐོང་སྟེ་དེར་ཡུན་དུ་བལྟས་པས་རྗེ་བཙུན་བྱམས་པ་ཞལ་གྱི་དཀྱིལ་འཁོར་བཙོ་མ་གསེར་གྱི་མདངས་དང་ལྡན་པ་སྤྱི་བོའི་གཙུག་ན་གསེར་གྱི་མཆོད་རྟེན་གྱིས་སྤྲས་པ། ཕྱག་གཡས་པས་ཆོས་འཆད་ཀྱི་ཕྱག་རྒྱ་མཛད་པ་ཅིག་མཐོང་ངོ༌། ། མཐོང་ནས་ཀྱང་དེ་ལ་ཕྱག་དང་མཆོད་པ་བྱས་ནས་འདི་སྐད་དུ།
རྗེ་བཙུན་གྱི་བསྟན་བཅོས་ལ་འགྲེལ་པ་མང་དུ་མཆིས་ན་གང་གི་རྗེས་སུ་འཇུག་པར་བགྱི་ཞེས་གསོལ་པ་དང༌། ཐམས་ཅད་ཀྱི་གཞུང་ལེགས་པར་རྟོགས་ལ་འཐད་པ་བསྡུས་ཏེ་ཁྱོད་ཀྱིས་ཕྱོགས་གཅིག་ཏུ་རྩོམས་ཤིག་ཅེས་བྱ་བས་བསྐུལ་ལོ། ། མནལ་སད་པ་དང་འཕགས་པའི་བཀའ་རྗེས་སུ་བསྒྲུབ་པའི་ཕྱིར་ནུབ་ཕྱོགས་སུ་བྱོན་ཏེ། ཚ་བ་གསུམ་གྱི་གཙུག་ལག་ཁང་དུ་དཔལ་ལྡན་ཆོས་སྐྱོང་ཞེས་བྱ་བས་སྦྱིན་བདག་བྱས་ཏེ། བརྒྱད་སྟོང་པའི་འགྲེལ་ཆེན་དང༌། ཉི་ཁྲི་བསྡུས་དོན་ལེ་བརྒྱད་མ་དང༌། དོན་གསལ་འགྲེལ་པ་དང༌། བསྡུས་དོན་རྟོགས་པར་སླ་བ་ལ་སོགས་པ་མང་དུ་མཛད་དོ། ། སློབ་དཔོན་དབྱིག་གཉེན་གྱི་སློབ་མ་འདུལ་བ་རང་ལས་མཁས་པ་ཡོན་ཏན་འོད་ནི་བྲམ་ཟེའི་རིགས་སུ་སྐྱེས་ནས། བདག་དང་གཞན་གྱི་གྲུབ་པའི་གཞུང་ལུགས་རྒྱ་མཚོ་ཆེན་པོ་ལྟ་བུའི་དོན་ལ་བསྙེངས་པ་མི་མངའ་བའི་བློ་གྲོས་ཀྱི་དཀྱིལ་འཁོར་རྣམ་པར་རྒྱས་པ།
འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བ་འཛིན་པ་ཐམས་ཅད་ཀྱི་གཙུག་གི་ནོར་བུ་ལྟ་བུར་གྱུར་ཏེ་དགུང་ལོ་བརྒྱ་ཕྲག་བཞིའི་བར་ལ་སེམས་ཅན་གྱི་དོན་མཛད་དོ། ། བྱེ་བྲག་ཏུ་བདེ་བར་གཤེགས་པའི་བསྟན་པ་རིན་པོ་ཆེའི་རྩ་བར་གྱུར་པའི་དམ་པའི་ཆོས་འདུལ་བའི་བདུད་རྩི་མ་ལུས་པ་གསལ་བར་བྱེད་པའི་བསྟན་བཅོས་ཀྱི་ཕྲེང་བ་ནི། འདུལ་བ་མདོ་དང༌། དེའི་རང་འགྲེལ་དང༌། ཀརྨ་ཤ་ཏམ་དང༌། བྱང་ཆུབ་སེམས་དཔའི་སའི་ཚུལ་ཁྲིམས་ཀྱི་ལེའུའི་འགྲེལ་པ་ལ་སོགས་པ་མང་དུ་བརྩམས་སོ། ། སློབ་དཔོན་ཆེན་པོ་ཤཱཀྱ་འོད་ནི་མ་ག་དྷཱའི་མཁན་པོ་བསོད་ནམས་གྲགས་པ་དང་ཞི་བའི་འོད་རྣམས་ལས་འདུལ་བའི་སྡེ་སྣོད་མཉན་ཅིང་སྦྱངས་པ་མཐར་ཕྱིན་པར་མཛད་པས་ཆོས་འདུལ་སྨྲ་བ་མཆོག་གི་ཁྲི་ལ་བཞུགས་ཏེ། འདུལ་བ་སུམ་བརྒྱ་པ་དང༌། རང་འགྲེལ་འོད་ལྡན་ལ་སོགས་པ་མང་དུ་མཛད་དོ། ། བརྡ་སྤྲོད་པ་ཇི་ལྟར་བྱུང་བའི་ཚུལ་ནི།
སྔོན་སུམ་ཅུ་རྩ་གསུམ་ན་བརྡ་སྤྲོད་སྨྲ་བ་སརྦྦ་ཛྙཱ་ཞེས་བྱ་བ་བྱུང་སྟེ། དེས་སརྦྦ་ཛྙཱ་བྱཱ་ཀ་ར་ཎ་ཞེས་བྱ་བའི་སྒྲའི་བསྟན་བཅོས་མཛད་དོ། ། དེ་ལས་ལྷའི་དབང་པོ་བརྒྱ་བྱིན་གྱིས་བསླབས་པས་མཁས་པར་གྱུར་ནས་ཨིནྡྲ་བྱཱ་ཀ་ར་ཎ་ཞེས་བྱ་བའི་བསྟན་བཅོས་ཆེན་པོ་མཛད་དོ། ། དེ་ལས་དྲང་སྲོང་ཕུར་བུས་བསླབས་ནས་མཁས་པར་གྱུར་པ་དང༌། ལྷའི་བུ་རྣམས་ལ་བརྡ་སྤྲོད་པ་སྟོན་པའི་སློབ་དཔོན་དུ་བསྐོས་པས་ལྷའི་བླ་མའམ་སྒྲ་མཁན་ཞེས་བྱ་བར་གྲགས་ཏེ། འོན་ཀྱང་ང་རྒྱལ་ཆེ་བར་གྱུར་པས་སློབ་མ་རྣམས་ཀྱང་ཤིན་ཏུ་བསྟེན་དཀའ་བར་བྱུང་སྟེ། དེའི་ང་རྒྱལ་རྣམ་པར་གཞིལ་བའི་ཕྱིར་དུ། ལྷའི་དབང་པོས་ཕུར་བུ་ལ་གསེར་གྱི་བུམ་པ་གཅིག་བསྐུར་ཏེ་ཕྱིའི་རྒྱ་མཚོ་ལས་ཆུ་ལེན་དུ་བཏང་ངོ༌། ། དེས་ཀྱང་དབང་པོའི་ལྟར་མཉན་ཏེ་རྒྱ་མཚོ་ནས་ཆུ་བླངས་ཏེ་ཕུལ་བ་དང༌། བརྒྱ་བྱིན་གྱིས་ཆུ་དེ་ལས་ཀུ་ཤའི་རྩེ་མོས་ཐིགས་པ་གཅིག་བླངས་པ་ཕུར་བུའི་ལག་པ་ལ་བཞག་སྟེ།
འདི་སྐད་དུ། བརྡ་སྤྲོད་པའི་བསྟན་བཅོས་ནི་རྒྱ་མཚོ་ཆེན་པོ་ཙམ་མོ། ། ཁོ་བོས་ཁོང་དུ་ཆུད་པ་ནི་བུམ་པའི་ཆུ་ཙམ་མོ། ། ཁྱོད་ཀྱིས་ཤེས་པ་ནི་ཆུའི་ཐིགས་པ་དེ་ཙམ་མོ་ཞེས་སྨྲས་པ་དང༌། དེ་ཡི་མུག་པར་གྱུར་ཏེ་སླན་ཆད་དུ་སྒྲ་མི་འཆད་པར་དམ་བཅས་སོ། ། དེའི་ཚེ་སླར་ཡང་བརྒྱ་བྱིན་གྱིས་འོན་ཏེ་རང་གིས་གང་དག་ཤེས་པ་ནས་གཞན་ལ་སྟོན་ཅིག་དང་ཕན་ཐོགས་པར་འགྱུར་རོ་ཞེས་གསུངས། སྔར་གྱི་དམ་བཅའ་བ་དང་མི་འགལ་བའི་ཕྱིར། ཇི་སྐད་དུ། ཚེས་བརྒྱད་སློབ་དཔོན་ངེས་པར་འཇོམས། ། བཅུ་བཞི་ལ་ནི་སློབ་མ་འཇོམས། །
གནམ་སྟོང་ལ་ནི་རིག་པ་འཇོམས། ། ཚེས་གཅིག་ལ་ནི་ཐམས་ཅད་འཇོམས། ། ཞེས་བྱ་བའི་དུས་གཉེན་པ་བཞི་པོ་བསྲུངས་ནས། དེ་ལས་གཞན་རྣམས་ལ་སྟོན་པར་ཁས་བླངས་སོ། ། དབང་པོས་བྱས་པའི་བརྡ་སྤྲོད་པ་ནི་མིའི་ཡུལ་དུ་འོང་རེ་ཞིག་དར་བར་གྱུར་ཏོ། ། དེའི་འོག་ཏུ་བྲམ་ཟེ་པཱ་ཎི་ནི་བྱུང་སྟེ། དེ་ནི་ཐོག་མ་ཉིད་ནས་བརྡ་སྤྲོད་པའི་རིག་པ་སློབ་པའི་འདུན་པ་ཆེན་པོས་མཚན་མཁན་ལ་ལག་རིས་བསྟན་པས་བྱཱ་ཀ་ར་ཎ་ཤེས་པའི་མཚན་བཟང་ཅི་ཡང་མཐོང་བར་མ་གྱུར་མོད། མཚོན་རྣོན་པོ་དག་གིས་ལག་རིས་ལེགས་པར་བཅོས་ཏེ་བསླབ་པར་བརྩམས་ཀྱང་སློབ་དཔོན་མ་རྙེད་དོ། ། དེ་ནས་མ་ཧཱ་དེ་ཝ་བསྒྲུབས་པས་ཇི་ཙམ་ཞིག་ན་ལྷའི་ཞལ་གྱི་དཀྱིལ་འཁོར་མངོན་སུམ་བསྟན་ཏེ་འདོད་པ་དྲིས་སོ། ། དེས་ཀྱང་བརྡ་སྤྲོད་པ་ཤེས་པར་འཚལ་ལོ་ཞེས་སྨྲས་པས།
ལྷ་དེ་ཉིད་ཀྱིས། ཨ་ཨི་ཨུ་ཞེས་བྱ་བ་ལ་སོགས་པ་གསུངས་ཏེ་བྱིན་གྱིས་བརླབས་པས་དེའི་མོད་ལ་བརྡ་སྤྲོད་ཐམས་ཅད་ཤེས་པ་ཡིན་ནོ་ཞེས་འགའ་ཞིག་འཆད་ལ། ནང་པ་རྣམས་ནི་འཕགས་པ་སྤྱན་རས་གཟིགས་བསྒྲུབས་པས་དེ་ལྟར་དུ་ཤེས་པར་འཆད་དེ། དེ་ཅིའི་ཕྱིར་ཞེ་ན། འཇམ་དཔལ་རྩ་བའི་རྒྱུད་ལས། བྲམ་ཟེའི་ཁྱེའུ་པཱ་ཎི་ནི། ། ངེས་པར་ཉན་ཐོས་བྱང་ཆུབ་ཏུ། ། ང་ཡིས་ལུང་བསྟན་བྱས་པ་ཡིན། ། འཇིག་རྟེན་དབང་ཕྱུག་བདག་ཉིད་ཆེ། ། དེ་ཡང་དེ་ཡི་སྔགས་གྲུབ་བོ། །
ཞེས་དང༌། ལངྐར་གཤེགས་པ་ལས་ཀྱང༌། སྒྲ་བྱེད་པ་ནི་པཱ་ཎི་ནི། ། ཞེས་ལུང་དུ་བསྟན་པའི་སློབ་དཔོན་ཆེན་པོ་དེས་པཱ་ཎི་བྱཱ་ཀ་ར་ཎ་ཞེས་བྱ་བ་ཤླཽ་ཀ་ཉིས་སྟོང་ཡོད་པ་བྱས་སོ། ། དེ་ལ་ཀླུའི་རྒྱལ་པོ་ནོར་རྒྱས་ཀྱི་བུས་མ་ཧཱ་བྷཱ་ཥ་ཞེས་བྱ་བའི་འགྲེལ་པ་བྱས་པ་ལ་སོགས་པ་མང་དུ་ཡོད་དོ། ། ཀ་ལཱ་པའི་མདོ་ནི་སློབ་དཔོན་ཆེན་པོ་ཀླུ་སྒྲུབ་ཀྱི་སྦྱིན་བདག་ཏུ་གྱུར་པའི་རྒྱལ་པོ་བདེ་སྤྱོད་ལ་བཙུན་མོ་སྒྲ་རིག་པ་ཅུང་ཟད་ཤེས་པ་ཞིག་ཡོད་དེ། ནམ་ཞིག་གི་ཚེ་ཁྲུས་ཀྱི་ཆེད་དུ་ཆུ་ལ་ཞུགས་པའི་དུས་ན་རྒྱལ་པོས་དེ་ལ་ཆབ་ཀྱི་ཟེགས་མས་གཏོར་བ་དང༌། དེས་མ་མོ་ད་ཀཱ་སཱིཉྩ་ཞེས་པ་བདག་ལ་ཆུ་མ་འཐོར་ཞེས་པ་སཾ་སྐྲྀ་ཏའི་སྐད་ཀྱིས་སྨྲས་པ་ལ། རྒྱལ་པོས་འཕྲལ་སྐད་དང་སྦྱར་ཏེ་ཏིལ་གྱི་ལ་དུ་སློང་ཞེས་བྱ་བར་གོ་སྟེ། བྲན་མོ་ལ་ཏིལ་གྱི་ལ་དུ་བསྐུར་རོ། །
དེའི་ཚེ་བཙུན་མོ་འདི་སྙམ་དུ། སཾ་སྐྲྀ་ཏའི་སྐད་ཅུང་ཟད་ཀྱང་མི་ཤེས་པའི་རྒྱལ་པོ་བ་ལང་ལྟ་བུ་འདི་དང་ལྷན་ཅིག་ཏུ་གནས་པ་བས་ཤི་བ་བླའོ་སྙམ་སྟེ་ཡི་མུག་པར་གནས་པ་རྒྱལ་པོས་ཤེས་ཏེ། ངས་ཀྱང་བརྡ་སྤྲོད་པ་བསླབ་པར་བགྱིའོ་ཞེས་སྤྲོ་བ་བསྲིང་ངོ༌། ། གང་གི་ཚེ་རྒྱལ་པོའི་ཞང་པོ་དབང་ཕྱུག་གོ་ཆས་རྒྱལ་པོས་བསྟེན་པར་འོས་པའི་སློབ་དཔོན་མཁས་པ་ཡང་རྙེད་པར་དཀའ་ཞིང༌། རྙེད་པར་གྱུར་ཀྱང་ཡུན་རིང་དུ་ཐོགས་པས་རྒྱལ་སྲིད་ཀྱི་བྱ་བ་འཆོར་བར་འགྱུར་བས་དེས་ན་བདག་གིས་འདོད་པའི་ལྷ་བསྒྲུབས་ཏེ་ལེགས་པར་ཤེས་པར་བྱས་ནས་རྒྱལ་པོ་ལ་ཚེགས་ཆུང་ངུས་བསླབ་པར་བགྱིའོ་ཞེས་སྨྲས་ཏེ། དེས་གཞོན་ནུ་ཀཱརྟི་ཀ་བསྒྲུབས་པས་ཞག་བདུན་ནས་གཞོན་ནུ་གདོང་པ་དྲུག་དང་ལྡན་པ། རྨ་བྱའི་བཞོན་པ་ལ་བཅིབས་ཏེ་མདུང་ཐུང་གིས་ལག་པར་སྤྲས་པའི་རྣམ་པ་ཅན་དུ་བྱུང་སྟེ། རིགས་ཀྱི་བུ་ཁྱོད་ལ་ཅི་ཞིག་འདོད་ཅེས་དྲིས་པ་ལ། དེས་ཀྱང་སྒྲ་ཤེས་པར་འཚལ་ལོ། ། ལྷའི་ཞལ་ནས།
སིདྡྷོ྅་ཝརྞ་ས་མཱམྣཱ་ཡ་ཞེས་བྱ་བ་ནས་མཚམས་སྦྱོར་རྐང་པ་ལྔ་དང༌། མིང་རྐང་པ་དྲུག་དང༌། ཀུན་བཤད་པ་རྐང་པ་བཞི་རྣམས་བཤད་པས། ལྷའི་བྱིན་གྱིས་བརླབས་དང་རང་གི་བག་ཆགས་སད་པས་ལེགས་པར་ཤེས་ཏེ། ཚིམ་པའི་རློམ་པས་དེས་ཆོག་པར་འཚལ་ལོ་ཞེས་སྨྲས་སོ། ། དེ་ནས་རྨ་བྱའི་བཞོན་པ་གདོང་བསྒྱུར་ཏེ་སོང་བ་དང༌། དེའི་ཚེ་བསྟན་བཅོས་འདིའི་མིང་ཅི་ཡིན་སྙམ་ནས། དེ་ཝ་ཤཱསྟྲ་ནཱ་མ་ཀི་ཧོ་ཞེས་སྨྲས་པས། ལྷའི་ཞལ་ནས་ཀ་ལཱ་པ་སཱུ་ཏྲ་ཞེས་གསུངས་པ་དང༌། རྨ་བྱའི་མདོངས་ཀྱི་ཁ་དོག་ལ་ལེགས་པའི་ཆ་མང་པོ་བསགས་པ་སྟོན་པ་དང་གཉིས་ཀ་འཛོམ་པས་བསྟན་བཅོས་ལའང་ལེགས་པའི་བརྗོད་བྱ་ཐམས་ཅད་ཚང་བར་ཤེས་ནས་ཀ་ལཱ་པ་སཱུ་ཏྲ་ཞེས་བཏགས་སོ། །
ཡན་ལག་ཅུང་ཟད་མ་རྫོགས་པ་ཀུན་བཤད་པ་རྐང་པ་བཞི་དང་ཀྲྀ་ཏ་རྐང་པ་དྲུག་ནི། དབང་ཕྱུག་གོ་ཆ་དང་བྲམ་ཟེ་མཆོག་སྲེད་ཀྱིས་ཁ་བསྐང་བྱས་པར་གྲགས་སོ། ། དེ་ནས་རྒྱལ་པོ་ལ་བསླབས་པས་མྱུར་དུ་ཤེས་ཏེ། བདག་གི་ལག་གཡས་པདྨ་ཡོད། ། གཡོན་པ་ལ་ནི་ཨུཏྤ་ལ། ། ཡུ་བ་འཇམ་དང་རྩུབ་པ་དག ། གང་འདོད་སྨྲོས་ཤིག་བཞིན་བཟང་མ། ། ཞེས་པ་བསྐུར་བས་བཙུན་མོའང་མགུའོ། ། རྒྱལ་པོས་འདི་ལ་དོན་འགྲེལ་ཞིག་མཛད་པ་བདེ་སྤྱོད་ཀྱི་བྱཱ་ཀ་ར་ཎ་ཞེས་བྱ་བ་ཤླཽ་ཀ་ལྔ་བརྒྱ་པ་ཅིག་ཡོད་ཅེས་གྲགས་སོ། ། དེ་ལ་བརྟེན་ནས་པཎྜི་ཏ་བྲམ་ཟེ་ཨུ་གྲ་བྷཱུ་ཏི་སྟེ་གྲགས་འབྱོར་དང༌།
དུརྒ་སིངྷ་དང༌། ཁ་ཆེའི་པཎྜི་ཏ་རཏྣ་ཙྪ་ཏྲ་དང༌། སློབ་དཔོན་སྤྱན་གསུམ་འབངས་ཀྱིས་བྱས་པའི་འགྲེལ་བཤད་ལ་སོགས་པ་མང་དུ་ཡོད་དོ། ། སློབ་དཔོན་ཙནྡྲ་གོ་མི་ནི་ཤར་ཕྱོགས་བྷངྒ་ལར་འཁྲུངས་ཤིང་གཞོན་ནུ་ནས་མཁས་པར་གྱུར་ཏེ། མུ་སྟེགས་ཀྱི་པཎྜི་ཏ་བརྡ་སྤྲོད་པའི་དབང་ཕྱུག་ཅེས་བྱ་བ་སྒྲ་རིག་པ་སྨྲ་བ་ཀུན་གྱིས་མ་ཐུབ་པ་དེས་ཕྱི་དང་ནང་གི་བསྟན་པ་རྒྱལ་བའི་རུ་མཚོན་དུ་བཞག་སྟེ་རྩོད་པའི་ཕྱིར་བྱུང་བའང༌། སློབ་དཔོན་འདིས་བྱིས་པར་གནས་པའི་དུས་ནས་ཚར་བཅད་དེ་པཎྜི་ཏ་འཁོར་དང་བཅས་པ་ནང་པའི་བསྟན་པ་ལ་བཅུག་གོ ། བྷ་རེནྡྲའི་རྒྱལ་པོའི་བུ་མོ་ཏཱ་རཱ་ཞེས་པ་དང་ལྷན་ཅིག་བཞུགས་པ་ན། དུས་གཅིག་གི་ཚེ་གཡོག་མོས་རྗེ་མོ་ལ་ཏཱ་རཱ་ཞེས་བོས་པ་གསན་པས། ཡི་དམ་གྱི་ལྷའི་མཚན་དང་མཐུན་པས་མི་རུང་བར་དགོངས་ནས་འབྱོན་པར་ཆས་པ་དང༌། རྒྱལ་པོས་ངའི་བུ་མོ་དང་ལྷན་ཅིག་མི་འདུག་ན་གངྒཱ་ལ་སྐྱུར་ཅིག་ཅེས་དེ་ལྟར་དུ་བསྐྱུར་བའི་ཚེ།
སློབ་དཔོན་གྱིས་སྒྲོལ་མ་ལ་བསྟོད་པ་མཛད་པས། སྒྲོལ་མས་ཞལ་བསྟན་ནས་ཆུའི་དབུས་སུ་གླིང་སྤྲུལ་ཏེ་མི་འཇིགས་པར་བྱིན་གྱིས་བརླབས་པས་དེང་སང་ཡང་ཙནྡྲ་གླིང་ཞེས་བྱ་བ་གྲོང་དང་གྲོང་རྡལ་དུ་བཅས་པ་ཡོད་པར་གྲགས་སོ། ། གཏམ་དེ་ཐོས་པས་བྷ་རེནྡྲའི་རྒྱལ་པོའང་སླར་དད་པར་གྱུར་ཏེ་བླ་མ་ཉིད་དུ་བཀུར་རོ། ། མཐར་གྱིས་ནཱ་ལེནྡྲཱར་བྱོན་ཏེ། སློབ་དཔོན་ཟླ་བ་གྲགས་པས་ཆོས་འཆད་པའི་སར་གདུགས་ཤིག་ཁྱེར་ཏེ་ཕྱིན་པ་ན། སློབ་དཔོན་ཟླ་བ་གྲགས་པས་འདི་ང་ལ་རྩོད་པའི་ཕྱིར་འོངས་སོ་དགོངས་ནས་ཡོན་ཏན་ཅི་ཤེས་དྲིས་པས། སྒྲ་པཱ་ཎི་དང༌། འཇམ་དཔལ་མཚན་བརྗོད་དང༌། བསྟོད་པ་བརྒྱ་ལྔ་བཅུ་པ་གསུམ་ཤེས་གསུངས་པས། སློབ་དཔོན་ཙནྡྲཱ་གོ་མི་ཡིན་ནམ་གསུངས་པས།
དེ་ལྟར་དུ་གྲགས་སོ་ཞེས་གསུངས་སོ། ། འོ་ན་དགེ་འདུན་གྱིས་བསུ་བ་བྱེད་པས་རེ་ཞིག་ཕར་ཐེགས་ཤིག་གསུངས་པ་ན། ང་དགེ་བསྙེན་ལ་དགེ་འདུན་གྱིས་བསུ་བར་བྱར་མི་རུང་བྱས་པས། ཤིང་རྟའི་སྟེང་དུ་འཇམ་དཔལ་བཞུགས་ནས་དེའི་རྒྱབ་ཏུ་ཁྱེད་བཞུགས་ཤིག འཇམ་དབྱངས་ལ་བསུ་བ་བྱེད་པའི་ལུགས་སུ་བྱའོ་གསུངས་ནས་དེ་ལྟར་བྱས་སོ། ། དེའི་དུས་སུ་སློབ་དཔོན་གྱིས་རྔ་ཡབ་གཡོབ་ཅིང་འཇམ་པའི་དབྱངས་དེ་ལ་བསྟོད་པ་ཤླཽ་ཀ་བཅུ་བཞི་པ་མཛད་པས། འཇམ་པའི་དབྱངས་ཀྱི་ཞལ་ནས་ང་ལ་དེ་ཙམ་གྱི་ཡོན་ཏན་མཆིས་སམ་གསུངས་ནས་དབུ་ཡོན་མཛད་པས་རྟེན་དེ་ལ་འཇམ་དབྱངས་དབུ་ཡོན་མ་ཞེས་གྲགས་སོ། ། རྩོད་པ་མཛད་པའི་དུས་སུ་ཙནྡྲ་གོ་མི་ལ་འཕགས་པའི་རྡོ་སྐུ་གཅིག་གིས་སློབ་ཀྱིན་ཡོད་པ་ཟླ་བ་གྲགས་པས་གཟིགས་ནས་འཕགས་པ་ཉེ་རིང་མ་མཛད་ཅིག་གསུངས་པས་སྐྱེངས་ཏེ་ཕྱག་མཛུབ་ཀྱེ་རེ་ལུས་པ་ལ་སྤྱན་རས་གཟིགས་མཛུབ་ཀྱེར་མ་ཞེས་བྱ་བར་གྲགས་སོ། ། ཡང་དབུལ་པོ་ཞིག་གིས་སློབ་དཔོན་ལ་ནོར་བསླངས་པ་ན། སློབ་དཔོན་ལ་ནོར་མེད་པར་སྒྲོལ་མའི་སྐུ་བརྙན་ཞིག་ལ་གསོལ་བ་བཏབ་པས།
ཕྱག་གདུབ་ལ་སོགས་པའི་རིན་པོ་ཆེའི་རྒྱན་རྣམས་བྱིན་པས་སྒྲོལ་མ་རྒྱན་མེད་མ་ཞེས་བྱ་བར་གྲགས་སོ། ། དེ་ལ་སོགས་པའི་ཡི་དམ་གྱི་ལྷས་རྗེས་སུ་བཟུང་བའི་ལོ་རྒྱུས་མང་དུ་ཡོད་དོ། ། དེ་ནས་སྨན་དཔྱད་ལ་སོགས་པའི་བསྟན་བཅོས་མང་དུ་བརྩམས་པས། འཇིག་རྟེན་དབང་ཕྱུག་གི་བཀས་ཐེག་པ་ཆེན་པོའི་བསྟན་བཅོས་མང་དུ་རྩོམས་ཤིག་དང་སེམས་ཅན་ལ་ཕན་པ་ཆེ་བར་འགྱུར་རོ་ཞེས་བསྐུལ་ནས། ཟླ་བ་སྒྲོན་མེའི་འགྲེལ་པ་དང༌། སྡོམ་པ་ཉི་ཤུ་པ་དང༌། སྐུ་གསུམ་ལ་འཇུག་པ་ལ་སོགས་པ་མཛད་དོ། ། དེའི་ཚེ་སློབ་མ་རྒྱལ་རིགས་ཀྱི་དགེ་སློང་ཞིག་བབས་ནས་སྡིག་པ་སྣ་ཚོགས་སྤྱོད་པ་གཟིགས་པས་དེ་འདུལ་བའི་ཕྱིར་དུ་སློབ་མ་ལ་སྤྲིང་བ་དང༌། ཙནྡྲ་པའི་མདོ་དང༌། ཡི་གེའི་མདོ་དང༌།
བྱིངས་ཀྱི་མདོ་དང༌། ཉེར་བསྒྱུར་དང༌། ཨུཎ་དང༌། སུབ་དང་ཏིང་ལ་སོགས་པ་མཛད་ནས་བཏུལ་ལོ། ། དུས་དེར་སློབ་དཔོན་ཟླ་བ་གྲགས་པས་མཛད་པའི་སྒྲའི་བསྟན་བཅོས་ཀུན་དུ་བཟང་པོ་ཞེས་བྱ་བ་ཚིགས་སུ་བཅད་པར་བྱས་པ་ལེགས་པ་ཞིག་ཡོད་པ་དེ་ཉིད་དར་ཆེ་བར་གྱུར་པས། ཙནྡྲ་གོ་མིས་འཕགས་པ་ལ་བདག་གི་དེ་དར་བར་གསོལ་བ་བཏབ་པས། ཀུན་དུ་བཟང་པོ་དར་འཕྲོ་ཆད་ནས་ཙནྡྲ་པ་དར་བར་གྱུར་ཏོ། ། དེའི་ཚེ་སློབ་དཔོན་ཟླ་བ་གྲགས་པ་ཐུགས་ཆད་དེ་བསྟན་བཅོས་ཁྲོན་པ་ལ་འཕངས་པས་ཁྲོན་པ་དེ་ལ་ཙནྡྲ་ཁྲོན་པ་ཞེས་གྲགས་ཤིང༌། དེ་ནས་ཆུ་འཐུངས་པ་རྣམས་བློ་རྣོ་བར་འགྱུར་རོ་ཞེས་གྲགས་སོ། ། དེ་ལ་བརྟེན་ནས་སློབ་དཔོན་དེའི་ཞང་པོ་ཆོས་ཀྱི་འབངས་དང༌།
རཏྣ་མ་ཏི་དང༌། པཎྜི་ཏ་ཟླ་བ་གང་བ་དང༌། པཎྜི་ཏ་རཱ་ཛ་ཤྲཱི་ལ་སོགས་པས་མཛད་པའི་འགྲེལ་པ་མང་དུ་བྱུང་ངོ༌། ། བརྡ་སྤྲོད་པ་དབྱངས་ཅན་གྱི་མདོ་ནི། རྒྱ་གར་ལྷོ་ཕྱོགས་མ་ཧཱ་རཱཥྚ་ཞེས་བྱ་བའི་ཡུལ་ཁམས་སུ་བྲམ་ཟེའི་གཙང་མའི་རིགས་སུ་འཁྲུངས་པ། ཚངས་པར་སྤྱོད་པའི་བསླབ་པ་ལ་གནས་པའི་དགེ་བསྙེན་རྗེས་སུ་འབྱོར་པ་རང་བཞིན་བཟང་པོ་ཞེས་བྱ་བ། རིག་བྱེད་ཐམས་ཅད་དང་བྱེ་བྲག་ཏུ་བརྡ་སྤྲོད་པའི་གཞུང་ལ་མཁས་པ་ཞིག་བྱུང་ངོ༌། ། དུས་གཞན་ཞིག་ཏུ་ཡུལ་དབུས་སུ་ཕྱིན་ཏེ། བྲམ་ཟེའི་པཎྜི་ཏ་སྟོང་ཕྲག་ལྷག་ཙམ་དང༌། གཞན་ཡང་རིག་བྱེད་སྨྲ་བའི་མཁས་པ་མང་པོ་ཚོགས་པའི་ཁྲོད་དུ་བརྡ་སྤྲོད་ཀྱི་གཞུང་ལས་བརྩམས་པའི་འབེལ་གཏམ་ཉིན་ཞག་ཏུ་སྦྲེལ་བར་བྱས་པ་ན།
སྐྱེས་བུའི་མིང་ལ་རྣམ་དབྱེ་བདུན་པའི་མང་པོའི་ཚིགས་སུཔྲ་བྱིན་པ་ལ་པུཾ་སུ་ཞེས་འདོན་དགོས་པ། སློབ་དཔོན་གྱིས་པུཾ་ཀྵུ་ཞེས་ཐལ་ཏེ། དེ་ལ་ཚོགས་པ་ཀུན་གྱིས་རྣམ་པར་འཕྱས་སོ། ། དེའི་རྐྱེན་གྱིས་སློབ་དཔོན་ཐུགས་མུག་སྟེ་རང་ཉིད་ཤི་བར་བརྩམས་པ་ན། དུས་དེ་ཉིད་དུ་དབྱངས་ཅན་མས་ཞལ་བསྟན་ཏེ་བུ་དེ་ལྟ་བུའི་ལས་རྩོམ་པར་བྱེད་མི་དགོས་ཀྱི། དེ་དང་མཐུན་པའི་མདོ་ཡོད་པ་ངས་བསྟན་པར་བྱའོ་ཞེས་དབུགས་ཕྱུང་ནས། བརྡ་སྤྲོད་པའི་གཞུང་གཞན་ལས་ཁྱད་པར་དུ་འཕགས་པའི་མདོ་མཚམས་སྦྱོར་ལེའུ་ལྔ་དང༌། མིང་ལེའུ་བཅུ་གཉིས་དང༌། ཀུན་བཤད་པ་ལེའུ་བཅུ་གསུམ་དང༌། ཀྲྀ་ཏ་ལེའུ་གཅིག་སྟེ་ལེའུ་སུམ་ཅུ་རྩ་གཅིག་པ་འདི་ཉིད་སྐད་ཅིག་གི་ཡུན་དུ་རྫོགས་པར་གསུངས་ནས།
སློབ་དཔོན་གྱིས་མདོ་འདི་འགྲེལ་པ་དང་བཅས་པ་མཚན་མོ་དེ་ལ་བྲིས་ཏེ། དེའི་འཕྲལ་ལ་དཔེ་ཤོག་ཀྱང་རྙིང་པ་ལྟར་སོང་ངོ༌། ། སང་ཉིན་རྒོལ་བ་རྣམས་ཀྱི་གནས་སུ་ཕྱིན་ཏེ་བསྟན་པས་ཐམས་ཅད་མགུ་བར་གྱུར་པ་དང༌། སླར་ཡང་སྔར་གྱི་ལོ་རྒྱུས་དང་བཅས་པ་རྒྱས་པར་བསྟན་པས་ཐམས་ཅད་ཀྱང་ངོ་མཚར་ཆེ་བར་གྱུར་ཅིང་བརྡ་སྤྲོད་པའི་གཞུང་གཞན་ལས་ཁྱད་པར་འཕགས་པར་བཀུར་རོ། ། མདོ་དེ་ལ་བརྟེན་ནས་ཕྱི་ནང་གི་པཎྜི་ཏ་རྣམས་ཀྱིས་བྱས་པའི་འགྲེལ་པ་མང་དུ་ཡོད་པར་གྲགས་སོ། ། དེ་ཙམ་གྱིས་ནི་བདག་ཅག་གི་སྟོན་པ་ཐུབ་པའི་དབང་པོ་སྲས་དང་བཅས་པའི་རྣམ་པར་ཐར་པ་དག་གི་རྗེས་སུ་འཇུག་ཅིང་རྗེས་སུ་སློབ་པར་འདོད་པའི་བློ་ལྡན་རྣམས་ལ་ཕན་པ་དང་བདེ་བ་ཀུན་གྱི་འབྱུང་གནས་དམ་པར་གྱུར་པའི་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་འདི་ཉིད་འཇིག་རྟེན་གྱི་ཁམས་སུ་རིང་པོར་གནས་པའི་ཐབས་ལ་ཤིན་ཏུ་གུས་པ་བགྱིད་དགོས་སོ་ཞེས་སྤྲོ་བ་སྐྱེད་པའི་དགོས་པ་དམ་པས་ཉེ་བར་དྲངས་ཏེ། བསྟན་པའི་གཏད་རབས་རྣམས་དང༌། ཛམྦུའི་གླིང་འདི་མཛེས་པར་བྱེད་པའི་མཁས་པ་རྒྱན་དྲུག་དང་མཆོག་ཟུང་ལ་སོགས་པ་ཇི་ལྟར་བྱོན་པ་དང༌། བསྟན་པ་ལ་བྱ་བ་ཇི་ལྟར་བྱས་པའི་ཚུལ་ཐོར་བུ་བ་མདོ་ཙམ་དུ་སྨོས་པ་ཡིན་ལ། དེ་ལས་གཞན་པའི་འགྲེལ་བྱེད་ཀྱི་སློབ་དཔོན་ཇི་སྙེད་བྱོན་པ་རྣམས་ཀྱི་རྣམ་པར་ཐར་པ་རེ་རེ་ཞིང་བརྗོད་པ་ལ་ནི་མ་ལུས་པའི་འབྱུང་ཁུངས་བཙལ་བ་ཡང་དཀའ་ཞིང༌།
ཕལ་ཆེ་བ་ཞིག་ནི་རིག་པའི་གནས་ཀྱི་གཙུག་ལག་རྣམས་དང༌། བྱེ་བྲག་ཏུ་སྡོམ་པ་རིན་པོ་ཆེ་རྣམ་པ་གསུམ་དང་རྗེས་སུ་འབྲེལ་པའི་བཤད་པ་དང༌། ལུང་འབོགས་པ་དང༌། གདམས་ངག་འདོམས་པ་དང༌། རྒྱུད་སྡེ་རིན་པོ་ཆེ་རྣམས་ཀྱི་དབང་ཀ་དང༌། བྱིན་གྱིས་བརླབ་པ་དང༌། རྗེས་སུ་གནང་བ་དང༌། བཤད་ཀ་ལ་སོགས་པ་གཅིག་ནས་གཅིག་ཏུ་བརྒྱུད་ཅིང་ཇི་ལྟར་བྱུང་བའི་ཚུལ་དང་རྣམ་པར་ཐར་པ་རྣམས་ནི་སོ་སོའི་ཆོས་འབྱུང་དང་རྟོགས་པ་བརྗོད་པ་རྣམས་སུ་འབྱུང་ཡང༌། འདི་ན་མཐོང་ཐོས་གང་དག་བྱུང་བ་ཙམ་གླེང་བ་ལ་ཡང་ཡི་གེའི་ཁུར་གྱི་ངལ་བའི་རྒྱུས་མ་བྲིས་ཤིང༌། དེ་ལས་གཞན་པའི་དགོངས་འགྲེལ་གྱི་བསྟན་བཅོས་ཐ་དད་པའི་རྩོམ་པ་པོའི་སློབ་དཔོན་རྣམས་དང་སྒྱུར་བ་པོའི་ལོ་ཙཱ་བ་རྣམས་ཀྱི་མཚན་གྱི་ཕྲེང་བ་ཙམ་ཤེས་པར་འདོད་པ་ལ་ནི་འོག་ཏུ་ཆོས་ཚན་རྣམས་ཀྱི་མཚན་བྱང་སྨོས་པའི་སྐབས་སུ་ལེགས་པར་བལྟས་པས་ཤིན་ཏུ་གསལ་བར་འགྱུར་རོ། །
གཞན་དུ་བསྟན་བཅོས་རིན་པོ་ཆེ་འདི་དག་ལ་ད་ལྟའི་སྐབས་སུ་ལུང་རྒྱུན་ཐོར་བུ་བ་བཞུགས་པ་རྣམས་ཀྱི་བརྒྱུད་པའི་མཚན་གྱི་ཕྲེང་བ་རིམ་པར་བསྟར་བ་ཞིག་བྱུང་ན་ཤིན་ཏུ་འཐད་པའི་གནས་སུ་རིགས་ནའང་འདིར་ཡི་གེ་མངས་ཀྱིས་དོགས་པ་ལ་སོགས་པས་སླར་ཡང་གཞན་དུ་རྣམ་པར་སྤྲོ་བར་བྱའོ། ། དེ་དག་གིས་ནི་འཕགས་པའི་ཡུལ་གྱི་བསྟན་སྐྱོང་ཆེན་པོ་རྣམས་ཀྱིས་བསྟན་པ་ལ་བྱ་བ་བྱས་པའི་ཚུལ་ཇི་ལྟར་རིགས་པ་ངག་གི་ལམ་ནས་རེ་ཞིག་གླེང་ཟིན་ཏོ།། །། ད་ནི་གངས་ཅན་ཡུལ་གྱི་བསྟན་སྐྱོང་ཆེན་པོ་རྣམས་ཀྱིས་བསྟན་པ་ལ་བྱ་བ་བྱས་པའི་ཚུལ་ལ་བསྟན་པ་སྔ་དར་དང༌། ཕྱི་དར་གཉིས་སོ། ། དང་པོ་བསྟན་པ་སྔ་དར་ལ། སྤྱིར་བོད་ཀྱི་རྒྱལ་པོའི་བརྒྱུད་པ་ནི། འཕགས་པའི་ཡུལ་གྱི་ཀོ་ས་ལའི་རྒྱལ་པོ་གསལ་རྒྱལ་གྱི་སྲས་ལྔ་ཚིགས་སུ་བཤད་པ་དང༌། རྒྱལ་པོ་གཟུགས་ཅན་སྙིང་པོའི་སྲས་ཆུང་བ་སྟོབས་ཆུང་སྟེ་དེའི་སྲས་ལྔ་ཚིགས་སུ་བཤད་པ་དང༌། བཏྶ་ལའི་རྒྱལ་པོ་འཆར་བྱེད་ཀྱི་སྲས་སུ་བཤད་པ་སྟེ། འདོད་ཚུལ་གྱི་རྣམ་པ་ཐ་དད་པ་མཆིས་ཤིང༌།
དེ་ལས་ཕྱི་མ་འདིའི་ལུགས་ལ་ནི། རྒྱལ་པོ་འཆར་བྱེད་ལ་སྲས་མིག་མས་ལྕིབས་ཀྱིས་འགེབས་པ་དང༌། སོར་མོ་རྣམས་དྲྭ་བས་འབྲེལ་བའི་མཚན་དང་ལྡན་པ་ཞིག་བྱུང་སྟེ། དེ་ཉིད་ལེགས་པ་མ་ཡིན་པའི་མཚན་མར་བཟུང་ནས། ཟངས་ཀྱི་སྒྲོམ་བུ་ཁ་སྦྱར་གྱི་ནང་དུ་བཅུག་སྟེ་ཆུ་བོ་གངྒཱ་ལ་བསྐུར་བ་མཐར་གྱིས་ཞིང་པ་རྣམས་ཀྱིས་རྙེད་དེ། དེ་ལ་མཐུན་པའི་རྐྱེན་དུ་འགྱུར་བ་དག་གིས་ཚུལ་བཞིན་དུ་བསྐྱེད་དུ་བསྲིང་བར་བྱས་སོ། ། ནམ་ཞིག་ཆེར་སོན་པ་ན་སྔར་གྱི་བྱུང་བ་རྣམས་ཐོས་པས་ཡིད་སྐྱོ་བར་གྱུར་ཏེ་གངས་ལྡན་གྱི་རི་བོའི་དབྲག་ཏུ་བྲོས་ནས་རིམ་གྱིས་ལྷ་རི་ཡོལ་བའི་ཁར་བྱུང་སྟེ་བཙན་ཐང་སྒོ་བཞིར་ཐོན་པ་ལ། བོན་པོ་རྣམས་ནི་དམུ་ཐག་དང་དམུ་སྐས་ལ་བརྟེན་ཏེ་བབས་པའི་ལྷ་ཡིན་ནོ་ཞེས་སྨྲ་ཞིང༌། དངོས་ལ་ཁྱོད་སུ་ཞིག་ཅེས་དྲིས་པ་དང་བཙན་པོ་ཞེས་སྨྲས་སོ། ། གང་ནས་བྱོན་དྲིས་པ་དང་ནམ་མཁའ་ལ་མཛུབ་མོ་སྦྲེང་ངོ༌། །
དེ་ནས་འདི་ནི་ཁོ་བོ་ཅག་རྣམས་ཀྱི་ཇོ་བོ་བྱའོ་ཞེས་ཤིང་གི་ཁྲི་ལ་བཞག་སྟེ་མིའི་གཉའ་བ་ལ་ཁུར་བས་མིང་ཡང་གཉའ་ཁྲི་བཙན་པོ་ཞེས་བྱ་བར་ཐོགས་སོ། ། དེ་ནས་བཟུང་སྟེ་གནམ་གྱི་ཁྲི་བདུན་དང༌། བར་གྱི་སྟེང་གཅིག་དང༌། སའི་ལེགས་དྲུག་དང༌། དེ་ནས་ཀྱང་ཕྱི་མའི་སྲས་ལྡེ་གནམ་ཞེས་བྱ་བ་ནས། ཁྲི་རྗེ་ཐོག་བཙན་ཞེས་བྱ་བའི་བར་གྱི་རྒྱལ་རབས་ཉི་ཤུ་རྩ་དྲུག་ཡན་ཆད་ཀྱི་ཆབ་སྲིད་དག་ནི་བོན་གྱིས་བསྐྱངས་སོ། ། དེ་ནས་ལྷ་མོ་དྲི་མ་མེད་པས་ཞུས་པའི་མདོ་ལས། ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་དར་བར་འགྱུར་རོ་ཞེས་ཐམས་ཅད་མཁྱེན་པའི་ལུང་བསྟན་གྱི་རྔ་བོ་ཆེ་བདེན་པའི་མཐའི་རང་སྒྲ་འབུམ་དུ་ལྡིར་བ་གང་ཡིན་པ་དེ་ནི་ནམ་ཡང་འགོག་ཏུ་མེད་པ་ཐམས་ཅད་མཁྱེན་པ་ཉིད་ཀྱི་ཁྱད་པར་གྱི་ཆོས་ཏེ། ཅིའི་ཕྱིར་ཞེ་ན། བར་སྐབས་དེ་ནས་ལྷ་ཐོ་ཐོ་རི་གཉན་བཙན་ཞེས་བྱ་བ་བསིལ་ལྡན་ཁ་བ་ཅན་གྱི་ལྗོངས་འདིར་ཆོས་དང་ལྡན་པའི་རྒྱལ་པོ་ཐམས་ཅད་ཀྱི་ཐོག་མར་གྱུར་པ་དེ་བོད་ཁམས་ཀྱི་འགྲོ་བ་སྤྱིའི་བསོད་ནམས་ཀྱི་མགྲོན་དུ་ཁུགས་པར་གྱུར་ཏོ། །
དེའང་ཇི་ལྟར་ཞེ་ན། རྒྱལ་པོ་དེ་ཡུམ་བུ་གླ་སྒང་གི་རྩེ་ན་བཞུགས་པའི་དུས་སུ་བསོད་ནམས་ཀྱི་མཐུ་ལས་ནམ་མཁའ་ནས་ཟ་མ་ཏོག་ཅིག་བབས་ཏེ་དེ་ཁ་ཕྱེ་བའི་ནང་ན་ཟ་མ་ཏོག་བཀོད་པ་དང༌། པང་ཀོང་ཕྱག་བརྒྱ་པ་དང༌། གསེར་གྱི་མཆོད་རྟེན་གཅིག་ལ་སོགས་པ་བྱུང་སྟེ། དེའི་མིང་ལ་གཉེན་པོ་གསང་བ་ཞེས་བྱ་བར་བཏགས་ཏེ་དེ་ལ་མཆོད་པ་བྱས་པས་རྒྱལ་པོ་ཚེ་ལོ་བརྒྱ་དང་ཉི་ཤུ་ཐུབ་པ་བྱུང་ཞིང་དམ་པའི་ཆོས་ཀྱི་དབུ་བརྙེས་པར་གྱུར་ཏོ། ། དེ་ནས་བརྩམས་ཏེ་རྒྱལ་རབས་ལྔའི་ཕྱི་མར་གྱུར་པ་གནམ་རི་སྲོང་བཙན་ལ་སྲས་ལེགས་པའི་མཚན་དང་ལྡན་ཞིང༌། དབུའི་གཙུག་ཏུ་སངས་རྒྱས་ཨ་མི་ཏཱ་བྷ་བཞུགས་པ་ཞིག་སྐུ་བལྟམས་སོ། ། དེ་ཅུང་ཟད་ཆེར་སོན་ནས་བཟོ་ལ་སོགས་པའི་སྒྱུ་རྩལ་དང་རིག་པའི་གནས་མཐའ་དག་ལ་མཁས་པར་གྱུར་པས་བློན་པོ་རྣམས་ཀྱིས་འོ་ཅག་རྣམས་ཀྱི་རྗེ་འདི་ཐུགས་ཤིན་ཏུ་སྒམ་མོ་ཞེས་བསྔགས་པ་བརྗོད་པ་བྱུང་བས། མཚན་ཡང་སྲོང་བཙན་སྒམ་པོ་ཞེས་གྲགས་སོ། ། ཆོས་རྒྱལ་ཆེན་པོ་དེའི་སྐུ་རིང་ལ་དམ་པའི་ཆོས་དར་བར་བྱེད་པའི་སྟ་གོན་དུ།
ཐོན་མི་ཨ་ནུའི་བུ་འཁོར་དང་བཅས་པ་རྒྱ་གར་དུ་བརྫོངས་ནས། འཕགས་པའི་ཡུལ་ནས་བྲམ་ཟེའི་རིགས་ཀྱི་སློབ་དཔོན་ལི་བྱིན་དང་ལྷ་རིགས་པའི་སེང་གེ་ལ་སོགས་པ་ལ་གཏུགས་ནས་རྒྱ་གར་གྱི་ཡི་གེའི་རིགས་དང་བརྡ་སྤྲོད་པའི་གཞུང་ལུགས་རྣམས་ལ་སྦྱངས་པ་མཐར་ཕྱིན་པར་མཛད་ནས་ཤིན་ཏུ་མཁས་པར་གྱུར་ཏེ། ལེགས་པར་སྦྱར་བའི་སྐད་ཀྱི་ཡི་གེ་ལྔ་བཅུ་བོད་ཀྱི་སྐད་ལ་མཁོ་བའི་དབྱངས་ཀྱི་ཡི་གེ་བཞི་དང་གསལ་བྱེད་སུམ་ཅུར་དབྲི་བ་དང་བསྣན་པའི་སྒོ་ནས་ངེས་པར་མཛད་དོ། ། འཕགས་པའི་ཡུལ་གྱི་བརྡ་སྤྲོད་པའི་གཞུང་ཆེན་པོ་བརྒྱད་དང་གྲངས་མཚུངས་སུ་སྦྱར་ནས་བོད་ཀྱི་སྐད་དང་རྗེས་སུ་མཐུན་པའི་བརྡ་སྤྲོད་པའི་བསྟན་བཅོས་བརྒྱད་བརྩམས་པ་ལ་སོགས་པས་ཁ་བ་ཅན་གྱི་ལྗོངས་འདིར་བཀའ་དྲིན་གྱི་གཏིང་མཐའ་གཞལ་བའི་ཡུལ་ལས་འདས་པར་གྱུར་ཏེ། ལོ་ཙཱ་བ་དེ་ཉིད་ཀྱི་གསུང་ལས། ང་དྲིན་ཆེན་གྱི་བློན་པོ་ཐོན་མི་ངས། ། ལམ་བགྲོད་པར་དཀའ་བའི་རྒྱ་གར་དུ། ། ལུས་ཚ་གྲང་ཆེ་ཡང་དཀའ་བ་སྤྱད། ། ཁོང་མཁས་པ་བྲམ་ཟེ་ལི་བྱིན་ལ། ། ཡིད་གུས་པའི་ཚུལ་གྱིས་མོས་གུས་བྱས། །
ནོར་རིན་ཆེན་གསེར་གྱི་ཕྱག་རྟེན་ཕུལ། ། དོན་རྙེད་པར་དཀའ་བའི་ཡིག་འབྲུ་བསྟན། ། བློ་ཐེ་ཚོམ་སེལ་བའི་མཛུབ་ཁྲིད་བྱས། ། ཚིག་དབྱངས་ཡིག་རྣམས་ལ་མཁས་པར་བསླབས། ། རྒྱ་ཡིག་ལྔ་བཅུ་ཐམ་པ་སྟེ། ། བོད་ཡིག་སུམ་ཅུར་གཏན་ལ་ཕབ། ། རང་མཁས་པའི་ངེས་ཤེས་བློ་ལ་ཤར། ། འཕྲལ་ཡོན་ཏན་ཐམས་ཅད་ཁོང་དུ་ཆུད། ། དུས་ད་ལྟ་དགའ་ལ་ཕྱི་མ་སྐྱིད། ། ཡུལ་མཐའ་འཁོབ་བོད་ཀྱི་རྒྱལ་ཁམས་འདིར། །
མི་མཁས་པས་སླེབ་པའི་སྔ་མ་ཡིན། ། ང་མུན་པ་སེལ་བའི་སྒྲོན་མ་ཡིན། ། རྗེ་རྒྱལ་པོ་ཉི་ཟླའི་ཚུལ་དུ་བཞུགས། ། གྲོགས་བློན་པོའི་ཁྲོད་ན་ང་ཙམ་མེད། ། བོད་ཁ་བ་ཅན་པའི་མི་རྣམས་ལ། ། ང་ཐོན་མི་བཀའ་དྲིན་མི་ཆེའམ། ། ཞེས་འབྱུང་བ་ལྟར་བཀའ་དྲིན་གྱི་གཏིང་མཐའ་ཐུག་པ་མེད་པར་གྱུར་ཏོ། ། དེ་ནས་རྒྱལ་པོས་ཀྱང་བསླབས་ཏེ་ཐོག་མར་མདོ་ཟ་མ་ཏོག་བཀོད་པ་དང༌། པང་ཀོང་དང༌། མདོ་སྡེ་དཀོན་མཆོག་སྤྲིན་ལ་སོགས་པའི་དམ་པའི་ཆོས་བསྒྱུར་བ་དང༌།
བོད་འབངས་རྣམས་ཀྱང་དམ་པའི་ཆོས་ལ་བཀོད་པ་ལ་སོགས་པའི་སྐུ་དྲིན་ཤིན་ཏུ་ཆེ་བ་བྱུང་སྟེ། རྒྱལ་པོ་འདིས་ཐོག་མར་ཡུལ་ཕྱོགས་བཀྲ་ཤིས་པར་བསྒྲུབ་པའི་ཕྱིར་བོད་ཀྱི་སའི་དབྱིབས་འདི་སྲིན་མོ་གན་རྐྱལ་དུ་ཉལ་བ་ལྟར་ཡོད་པའི་ས་དགྲ་གནོན་པའི་གཉེན་པོར་མཐའ་འདུལ་དང༌། ཡང་འདུལ་དང༌། རུ་གནོན་གྱི་གཙུག་ལག་ཁང་རྣམས་བཏབ་སྟེ། ཛམྦུའི་གླིང་གི་རྟེན་གྱི་མཆོག་དམ་པ་ཇོ་ཤཱཀ་རྣམ་པ་གཉིས་ལ་སོགས་པ་སྤྱན་དྲངས་ཏེ་ལྷ་ལྡན་སྤྲུལ་པའི་གཙུག་ལག་ཁང་རྟེན་དང་བརྟེན་པར་བཅས་པ་བཞེངས་པ་དང༌། རྒྱ་གར་གྱི་སློབ་དཔོན་ཀུ་ས་ར་དང༌། བྲམ་ཟེ་ཤངྐ་ར་དང༌། བལ་པོའི་སློབ་དཔོན་ཤཱི་ལ་མཉྫུ་དང༌། རྒྱ་ནག་གི་སློབ་དཔོན་མ་ཧཱ་ཡཱ་ན་དང་དྷརྨ་ཀོ་ཥ་རྣམས་སྤྱན་དྲངས་ཤིང་ཐོན་མི་སམྦྷོ་ཊས་ལོ་ཙཱ་བ་བྱས་ཏེ་དམ་པའི་ཆོས་མང་དུ་བསྒྱུར་རོ། ། དེ་ནས་རྒྱལ་རབས་ལྔ་ནས་འཇམ་དཔལ་བརྟན་པའི་འཁོར་ལོའི་སྒྱུ་འཕྲུལ་རྣམ་པར་རོལ་པའི་ཆོས་རྒྱལ་ཚངས་པ་ལྷའི་མེ་ཏོག་གིས།
ཐམས་ཅད་མཁྱེན་པ་ཞི་བ་འཚོ་དང༌། སློབ་དཔོན་པདྨ་སམྦྷ་ཝ་ལ་སོགས་པ་འཕགས་པའི་ཡུལ་གྱི་པཎྜི་ཏ་མང་པོ་སྤྱན་དྲངས་པ་དང༌། ཟན་གཡང་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་རྟེན་དང་བརྟེན་པར་བཅས་པ་སྐྱེ་དགུའི་བསོད་ནམས་ཀྱི་ཞིང་བླ་ན་མེད་པ་ཉིད་དུ་བསྐྲུན་པར་མཛད་དོ། ། བོད་ཀྱི་རབ་ཏུ་བྱུང་བ་ཐམས་ཅད་ཀྱི་ཐོག་མར་གྱུར་པ་སད་མི་མི་བདུན་ལ་སོགས་པའི་རབ་ཏུ་བྱུང་བའི་སྡེ་ཚུགས་ཤིང༌། རྒྱ་གར་གྱི་པཎྜི་ཏ་ཆེན་པོ་བི་མ་ལ་མི་ཏྲ་དང༌། སངས་རྒྱས་གསང་བ་དང༌། ཤཱནྟིཾ་གརྦ་དང༌། རྣམ་དག་སེང་གེ་ལ་སོགས་པ་དང༌། བོད་ཀྱི་ལོ་ཙཱ་བ་འཁོན་ཀླུའི་དབང་པོའི་བསྲུངས་པ་དང༌། པ་གོར་བཻ་རོ་ཙ་ན་དང༌།
ཨཱ་ཙཱརྻ་རིན་ཆེན་མཆོག་དང༌། ཡེ་ཤེས་དབང་པོ་དང༌། ཀ་ཅོག་ཞང་གསུམ་ལ་སོགས་པའི་ལོ་ཙཱ་བ་སྟོང་ཕྲག་ཙམ་གྱིས་སྡེ་སྣོད་གསུམ་དང༌། གསང་སྔགས་རྒྱུད་སྡེ་བཞི་དང༌། དེ་དག་གི་དགོངས་འགྲེལ་དང་བཅས་པའི་ཆོས་མང་པོ་བསྒྱུར་ཅིང༌། དེ་དག་ཀྱང་འཆད་པ་དང༌། ཉན་པ་དང༌། སྒོམ་པ་ལ་སོགས་པས་བསྟན་པ་རིན་པོ་ཆེ་ཕྱོགས་ཐམས་ཅད་དུ་རྒྱས་པའི་ལས་བསྒྲུབས་སོ། ། དེའི་སྲས་སད་ན་ལེགས་མཇིང་ཡོན་གྱི་སྲས་བྱང་ཆུབ་སེམས་དཔའ་ལག་ན་རྡོ་རྗེའི་གཉིས་སུ་མེད་པའི་ཡེ་ཤེས་ཀྱི་རྣམ་པར་རོལ་པ་ཆོས་རྒྱལ་ཆེན་པོ་ཁྲི་རལ་པ་ཅན་གྱི་སྐུ་རིང་ལ། རྒྱ་གར་དང་བལ་པོ་ལ་སོགས་པ་ནས་པཎྜི་ཏ་མང་པོ་སྤྱན་དྲངས་ཏེ་བཤད་པ་དང་སྒྲུབ་པའི་སྲོལ་ཤིན་ཏུ་དར་བར་གྱུར་ཏོ། །
ཉི་འོག་གི་མཁན་པོ་ཨཱ་ཙཱརྻ་ཛི་ན་མི་ཏྲ་ལ་སོགས་པའི་ལོ་ཙཱ་བ་མཁས་པ་རྣམས་ལ་གསུང་རབ་ཀྱི་བརྡའི་སྐད་མི་འདྲ་བའི་ཁྱད་པར་མང་དུ་མཆིས་པ་རྣམས་ཤིན་ཏུ་རྟོགས་པར་སླ་བར་ཀུན་གྱིས་བསླབ་ཏུ་རུང་བར་གྱིས་ཤིག་ཅེས་བཀའ་སྩལ་ནས་གསུང་རབ་མཐའ་དག་སྐད་གསར་བཅད་ཀྱིས་གཏན་ལ་ཕབ་པ་དང༌། འོན་ཅང་གི་རྡོའི་རྒྱ་ཕིབས་དགུ་ཐོག་བཞེངས་པ་དང༌། རབ་ཏུ་བྱུང་བ་རེ་རེ་ལའང་འབངས་སུ་མི་ཁྱིམ་བདུན་རེ་འབུལ་བ་ལ་སོགས་པས་བསྟན་པ་ལ་སྨན་པའི་ཕྲིན་ལས་བསམ་པའི་ཡུལ་ལས་བརྒལ་བར་མཛད་དོ། ། མདོར་ན་དེ་དག་གི་སྐབས་སུ་བོད་ཀྱི་ཡུལ་འཛིན་མའི་ཁྱོན་འདིར་ཞབས་ཀྱིས་བཅགས་ཤིང་བསྟན་པ་རྒྱས་པའི་རྩ་ལག་ཏུ་གྱུར་པའི་པཎྜི་ཏ་དང༌། སྐད་གཉིས་སྨྲ་བའི་དབང་པོ་སྤྲུལ་པའི་ལོ་ཙཱ་བ་གང་དག་བྱོན་པ་ཕལ་ཆེ་བ་རྣམས་ཀྱི་མཚན་གྱི་ཕྲེང་བ་རྟོགས་པར་སླ་བའི་ཕྱིར། ཚིགས་སུ་བཅད་པར་བསྡེབས་ན་འདི་ལྟ་སྟེ། བོད་དུ་རྒྱལ་བའི་བསྟན་པ་སྔ་དར་དུས། ། རྒྱ་བལ་ཁ་ཆེ་ནས་བྱོན་པཎྜི་ཏ། ། ཀུ་ས་ར་དང་བྲམ་ཟེ་ཤངྐ་ར། ། བལ་པོ།་་་་་
མཉྫུ་ཤྲཱི་དང་མཁན་ཆེན་ཞི་བ་འཚོ། ། པདྨ་འབྱུང་གནས་སྔགས་འཆང་ཆོས་ཀྱི་གྲགས། ། དྲི་མེད་བཤེས་གཉེན་དང་ནི་སངས་རྒྱས་གསང༌། ། ཤཱནྟིཾ་ ་་་་་བསམ་ཡས་རབ་གནས་མཁན། གརྦ་རྣམ་དག་སེང་གེ་དང༌། ། པདྨའི་ངང་ཚུལ་བྲམ་ཟེ་ཨཱ་ནནྡ། ། ཀལྤ་མི་ཏྲ་ཛི་ན་མི་ཏྲ་དག ། ལྷ་ སུ་རེནྡྲ་བོ་དྷིཿ་་་་་ དབང་བྱང་ཆུབ་ཤཱི་ལེནྡྲ་བོ་དྷིཿ། ། དཱ་ན་ཤཱི་ལ་བོ་དྷི་མི་ཏྲ་དང༌། ། མུ་ནི་ཝརྨ་སརྦ་ཛྙཱ་དེ་ཝ། །
བི་དྱཱ་ཀ་ར་པྲ་གྷཱ།་་་་་ རིག་བྱེད་འོད་ཟེར་ཞེས་བྱ་ལ་སོགས་དང༌། ། རྒྱ་ནག་སློབ་དཔོན་མ་ཧཱ་དེ་ཝ་ཚེ། ། མ་ཧཱ་ཡཱ་ན་ཞེས་བྱ་ལ་སོགས་བྱོན། ། དེ་དེའི་སྐབས་སུ་སྐད་གཉིས་སྨྲ་བའི་དབང༌། ། ཀུན་གྱི་སྔོན་མ་ཐོན་མི་སམྦྷོ་ཊ། ། དྷརྨ་ཀོཥྛ་དང་ནི་རྡོ་རྗེ་དཔལ། ། མཱུ་ལ་ ་་་་་ཕྲན། ཀོ་ཥ་ཡེ་ཤེས་གཞོན་ ་་་་་གཉགས། ནུ་དང༌། །
ངན་ལམ་རྒྱལ་བ་མཆོག་དབྱངས་ཡེ་ཤེས་ ་་་་་རྦ། དབང༌། ། འབའ་ཁྲི་བཞིར།་་་་་ སཾ་ཤི་ཏ་དང་སྦྲང་རྒྱར་ལེགས་གཟིགས་མཚན། ། སེང་གོང་ལྷ་ལུང་གཟིགས་དང་གསལ་ ་་་་་རྦ། སྣང་དང༌། ། སྣ་ནམ།་་་་་ རྡོ་རྗེ་བདུད་འཇོམས་ཛྙཱ་ན་ ་་་་་ལྕེ། སིདྡྷིའི་མཚན། ། ཤཱཀྱ་པྲ་བྷཱ་ཛ་ ་་་་་གྲང་ཏི།
ཡ་རཀྵི་ཏ། ། དཔལ་ ་་་་་ཤུང་བུ། གྱི་སེང་གེ་མཉྫུ་ཤྲཱི་དབའ། ། ལྷ་ རྩངས།་་་་་ དབང་བསྲུངས་དང་བྲན་ཀ་མུ་ཏི་ཀ ། རྣམ་ ་་་་་པ་གོར། པར་སྣང་མཛད་བསྲུངས་དང་ འཁོན།་་་་་ ཀླུ་དབང་བསྲུངས། ། རིན་ཆེན་མཆོག་དང་རིན་ཆེན་ ་་་་་རྩངས། ལེགས་པར་གྲུབ། །
དྷརྨཱ་ལོ་ཀ་དྲན་པ་ནམ་མཁའ་དང༌། ། རྣམ་པར་མི་རྟོག་ཤཱཀྱ་འོད་དང་ལྕེ། ། ཁྱི་འབྲུག་དང་ནི་ཁམས་པ་གོ་ ་་་་་ཉང༌། ཆ་ཛྙཱ། ། དེ་ཝ་ཀོ་ཥ་རྒྱལ་ཉེན་ ཞང༌།་་་་་ ཉ་བཟང་དང༌། ། འགོས་ལོ་ཆོས་འགྲུབ་སྟོང་གི་ཨཱ་ཙཱརྻཱ། ། དྷརྨ་ཤཱི་ལ་ཀླུ་ ཅོག་རོ།་་་་་ ཡི་རྒྱལ་མཚན་དང༌། ། དཔལ་བརྩེགས་བསྲུངས་དང་རཏྣ་རཀྵི་ཏ། །
ཡེ་ཤེས་སྡེ་དང་ཛ་ཡ་རཀྵི་ཏ། ། འཇམ་དཔལ་གོ་ཆ་རཏྣེནྡྲ་ཤཱི་ལ། ། བཟང་སྐྱོང་ལྷ་ཡི་ཟ་བ་དཔལ་གྱི་ལྷུན། ། དཔལ་གྱི་འབྱོར་པ་ཡེ་ཤེས་སྙིང་པོ་ཅན། ། རྒྱལ་བ་ཤེས་རབ་ཤཱཀྱ་བཤེས་གཉེན་དང༌། ། དགེ་བ་དཔལ་དང་ལེགས་སྡེ་ གནུབས།་་་་་ ནམ་མཁའི་སྙིང༌། ། ཡིག་མཁན་དགོན་གླིང་རྨ་དང་གཞོན་ནུ་བསྲུངས། ། ནམ་མཁའ་སྐྱོང་སྟེ་སྐད་གཉིས་སྨྲ་རྣམས་ཀྱིས། ། དམ་པའི་ཆོས་མང་བོད་ཀྱི་སྐད་དུ་བསྒྱུར། །
ཞེས་སོ། ། སྐབས་དེར་བོད་ཡུལ་འདིར་སྔོན་དུས་རྒྱ་གར་གྱི་ཡུལ་ལ་འགྲན་ནུས་པའི་བསྟན་པ་དར་བ་ལ། སྔོན་གྱི་སྨོན་ལམ་ལོག་པའི་ཕོ་ཉས་བོས་པའི་གླང་དར་མ་འུ་དུམ་བཙན་དང༌། སྡིག་ཅན་གྱི་བློན་པོ་དབང་བཙན་པ་རྣམས་ཀྱི་སྙིང་ལ་ཡིད་ཀྱི་སྲུབ་ཤིང་བརྒྱད་ཁྲི་བཞི་སྟོང་གི་ཚང་སྟན་བཅས་པའི་དབང་གིས་མ་བཟོད་པར། ཆོས་རྒྱལ་ཆེན་པོ་བཀྲོངས་ནས་རྒྱལ་སྲིད་ཀྱི་ཁྲི་བཟུང༌། དགེ་འདུན་གྱི་འདུལ་བའི་ཁྲིམས་ཐམས་ཅད་ལོ་ཐོག་ལ་སེར་བ་ཕོག་པ་ལྟར་བཅོམ་ནས། སྔོན་ཆད་དར་རོ་ཅོག་གི་བསྟན་པ་ཐམས་ཅད་མིང་གི་ལྷག་མ་ཙམ་དུ་བྱས་ཏེ་བསྣུབས་སོ། ། དེའི་ཚེ་ཕྱོགས་བཅུའི་རྒྱལ་བ་རྣམས་ཀྱི་མཐུ་སྟོབས་དང་བྱིན་རླབས་མ་ལུས་པ་གཅིག་ཏུ་བསྡུས་པའི་བདག་ཉིད་གསང་བའི་བདག་པོ་མིའི་སྲིད་པའི་བརྫུ་ལ་ཞུགས་པའི་ལྷ་ལུང་དཔལ་གྱི་རྡོ་རྗེས་སྡིག་ཅན་གྱི་རྒྱལ་པོ་ལ་ལྕགས་མདས་བསྣུན་ཏེ་གཤིན་རྗེའི་དེད་དཔོན་ཆེན་པོའི་ཁར་བསྟབ་བོ། ། དེ་ནས་འདུལ་བ་འོད་ལྡན་ལ་སོགས་པའི་ཆོས་ཀྱི་གླེགས་བམ་འགའ་ཞིག་བསྣམས་ནས་ཁམས་ཀྱི་ཕྱོགས་སུ་བྱོན་ནོ། ། གཉིས་པ་བསྟན་པ་ཕྱི་དར་ནི།
དེ་ལྟར་རྒྱལ་པོ་གླང་དར་མ་འཇིག་རྟེན་ཕ་རོལ་ཏུ་འཕོས་པའི་རྗེས་སུ་ཡང་བསྟན་པ་རྨས་ཚབ་ཤིན་ཏུ་ཆེ་བའི་རྐྱེན་གྱིས་དུས་རིང་པོའི་བར་དུ་བོད་ཡུལ་གྱི་འགྲོ་བ་མཐའ་དག་མུན་པའི་གླིང་དུ་གྱི་ནར་འཁྱམས་དགོས་པ་བྱུང་ངོ༌། ། དེའི་ཚེ་མདོ་སྨད་ཀྱི་ཕྱོགས་ནས་གཙང་རབ་གསལ་དང༌། གཡོ་དགེ་འབྱུང་དང༌། སྨར་ཤཱཀྱ་མུ་ནི་སྟེ་གསུམ་དང༌། བླ་ཆེན་དགེ་བ་རབ་གསལ་ལམ་དགོངས་པ་རབ་གསལ་ཏེ་བཞི་དང༌། སྟོད་ནས་པཱ་ལའི་མཐའ་ཅན་རྣམ་པ་གསུམ་ནས་རིམ་པར་བརྒྱུད་དེ། འདུལ་བའི་བསྟན་པ་རིན་པོ་ཆེའི་སྒྲོན་མེ་སླར་ཡང་སྦོར་བར་མཛད་དོ། ། དེའི་རྗེས་སུ་སྟོད་ནས་མངའ་བདག་ལྷ་བླ་མ་ཡེ་ཤེས་འོད་ཁུ་དབོན་གྱིས་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་སྙིང་གི་ནོར་དུ་བཅང་བའི་ཐུགས་བསྐྱེད་ཀྱི་ཤིང་རྟ་རྣམ་པར་ཡངས་པའི་འཕྲུལ་ལ་བརྟེན་ནས། ཡང་དག་བསྟན་པའི་ཉིན་མོར་བྱེད་པ་ལྗོངས་འདིར་འདྲེན་པར་བྱེད་པའི་བློ་གྲོས་ཀྱི་སྐྱ་རེངས་རྣམ་པར་གསལ་བའི་རིན་ཆེན་བཟང་པོ་ལ་སོགས་པའི་གཞོན་ནུ་ཉི་ཤུ་རྩ་གཅིག་རྒྱ་གར་གྱི་ཡུལ་དུ་བརྫངས་སོ། ། དེའི་ནང་ནས་སྤྲུལ་པའི་ལོ་ཆེན་རིན་ཆེན་བཟང་པོ་དང༌།
ལོ་ཆུང་ལེགས་པའི་ཤེས་རབ་གཉིས་ཀྱིས་བོད་དུ་བྱོན་ནས་མཁས་པའི་བྱ་བ་ཡང་དག་པར་བྱས་ཤིང༌། ཁྱད་པར་ལོ་ཆེན་རིན་ཆེན་བཟང་པོ་ནི་སྔགས་དང་མཚན་ཉིད་གཉིས་ཀ་ལ་སྦྱངས་པ་ཆེན་པོའི་མཐར་ཕྱིན་ཏེ་བསྟན་པའི་སྒྲོན་མེ་ཆེན་པོར་གྱུར་ཅིང༌། ཤྲདྡྷཱ་ཀ་ར་ཝརྨྨ་ལ་སོགས་པའི་པཎྜི་ཏ་ཡོངས་སུ་གྲགས་པ་མང་པོ་བོད་དུ་སྤྱན་དྲངས་ཏེ། ཟབ་པ་དང་རྒྱ་ཆེ་བའི་ཆོས་ཀྱི་རྣམ་གྲངས་དཔག་ཏུ་མེད་པ་བསྒྱུར་བ་དང༌། ཉན་པ་དང་བཤད་པ་དང་སྒོམ་པའི་སྲོལ་བཟང་ཡང་དག་པས་བསྟན་པའི་གཞི་ཆེན་པོ་བཙུགས་སོ། ། དེའི་རྗེས་སུ་འཕགས་པའི་ཡུལ་གྱི་བྷྲྀ་ཀ་མ་ལ་ཤཱི་ལའི་གཙུག་ལག་ཁང་གི་པཎྜི་ཏ་ཐམས་ཅད་ཀྱི་གཙུག་གི་ནོར་བུ་ལྟར་གྱུར་པ་ཇོ་བོ་དཱི་པཾ་ཀ་ར་ཤྲཱི་ཛྙཱ་ན་ཞེས་པ། བསྐལ་པ་དུ་མ་ནས་དེ་བཞིན་གཤེགས་པ་ཀུན་གྱི་འབྱུང་གནས་སུ་གྱུར་པའི་བྱང་ཆུབ་ཀྱི་སེམས་རིན་པོ་ཆེ་ལ་ལེགས་པར་གོམས་པའི་རྒྱལ་བའི་མྱུ་གུ་ཆེན་པོ་དེ་ལ་སོགས་པ་རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་ཕྱིན་པའི་མ་ཧཱ་པཎྜི་ཏ་དཔག་ཏུ་མེད་པ་སྤྱན་དྲངས་ནས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བས་བསྟན་པ་རིན་པོ་ཆེ་མི་ནུབ་པའི་རྒྱལ་མཚན་དུ་བསླང་ངོ༌། ། དེ་བཞིན་དུ་སྤྲུལ་པའི་ལོ་ཙཱ་བ་ཆེན་པོ་ལྷ་བླ་མ་ཡེ་ཤེས་འོད་ལ་སོགས་པའི་སྐད་གཉིས་སྨྲ་བའི་དབང་པོ་མང་དུ་བྱོན་པ་རྣམས་ཀྱིས་དཀའ་བ་དུ་མ་སྤྱད་པས་བཀའ་དང་བསྟན་བཅོས་དཔག་ཏུ་མེད་པ་བསྒྱུར་ཅིང་གཏན་ལ་ཕབ་སྟེ། ཆོས་ཀྱི་སྣང་བ་དཀར་པོས་འཇིག་རྟེན་གྱི་ཁམས་ཐམས་ཅད་གསལ་བར་བྱས་སོ། ། དེ་དག་གི་སྐབས་སུ་པཎྜི་ཏ་དང་ལོ་ཙཱ་བ་བྱོན་པའི་མཚན་གྱི་ཕྲེང་བ་ཚིགས་སུ་བཅད་པར་བསྡེབས་པ་ནི།
བསྟན་པ་ཕྱི་དར་དུས་ཀྱི་པཎྜི་ཏ། ། བུདྡྷ་པཱ་ལ་དྷརྨ་པཱ་ལ་དང༌། ། པྲཛྙཱ་པཱ་ལ་དང་ནི་ལེགས་པར་བཤད། ། ཤྲདྡྷཱ་ཀ་ར་ཝརྨ་པདྨ་སྦས། ། མུཀྟི་མི་ཏྲ་སངས་རྒྱས་དཔལ་ཞི་བ། ། ཤེས་རབ་གོ་ཆ་དཔལ་ལྡན་ཨ་ ཇོ་བོ་རྗེ།་་་་་ ཏི་ཤ དཱ་ དེའི་དབོན་པོ།་་་་་ ན་ཤྲཱི་དང་དྲན་པ་ཡེ་ཤེས་གྲགས། ། ཕྲ་ལ་རིང་བ་སུནྱཱ་ཡ་ཤྲཱི་དང༌། །
ཛྙཱ་ན་ ཁ་ཆེ།་་་་་ ཤྲཱི་དང་ཙནྡྲ་རཱ་ཧུ་ལ། ། དྷི་ར་ འབུམ་ཕྲག་གསུམ་པ།་་་་་ པཱ་ལ་ཨ་ཏུ་ལྱ་ད་ཤ ། བློ་བཟང་གྲགས་པ་ཨ་མ་ར་ཙནྡྲ། ། ཐིག་ལེ་བུམ་པ་གཞོན་ནུ་བུམ་པ་དང༌། ། གསེར་གྱི་གོ་ཆ་དམ་པ་རྒྱ་གར་པ། ། ཛ་ཡཱ་ནནྡ་ག་ཡ་དྷ་རའི་ཞབས། ། དོན་ཡོད་རྡོ་རྗེ་ཁ་ཆེ་ཟླ་བ་མགོན། ། སྟོང་ཉིད་ཏིང་འཛིན་རྡོ་རྗེ་ཡེ་རྡོར་བ། །
ཤེས་རབ་གསང་བ་མ་ཧཱ་ཛ་ན་དང༌། ། སྟོབས་ཀྱི་ཟླ་བ་མནྟྲ་ཀ་ལཀྵུ། ། ཀརྨ་བཛྲ་དང་ནི་ཛ་མཱ་རི། ། དཔའ་བོ་རྡོ་རྗེ་སྒྲ་གཅན་འཛིན་སྦས་པ། ། རྣམ་སྣང་རྡོ་རྗེ་མཉྫུ་གྷོ་ཥ་དང༌། ། སཱུརྻ་ཀཱིརྟྟི་པྲཛྙཱ་ཤྲཱི་ཛྙཱ་ན། ། གཾ་གཱ་དྷ་ར་དང་ནི་ནོར་སྦས་དང༌། ། ཀུན་བཟང་དཔལ་དང་ནིཥྐ་ལངྐ་ལྷ། ། འགྲོ་བཤེས་དགའ་དང་བུདྡྷ་ཤྲཱི་ཛྙཱ་ན། ། ཤཱཀྱ་ཤྲཱི་བཟང་རབ་འབྱོར་ཟླ་བ་དང༌། །
སུ་ག་ཏ་ཤྲཱི་དཱ་ན་ཤཱི་ལ་དང༌། ། ཛ་ཡ་དཏྟ་དང་ནི་སཾ་གྷ་ཤྲཱི། ། བློ་བཟང་སྙིང་པོ་ཀཱ་ལ་ཙནྡྲ་དང༌། ། ཛི་ན་གུཔྟ་མ་ཧཱ་བོ་དྷི་པ། ། ཛ་བྷ་མ་ཤྲཱི་འཇིག་རྟེན་གསུམ་ཀུན་དགའ། ། ལོངས་སྤྱོད་རྡོ་རྗེ་དང་ནི་རཏྣ་ཤྲཱི། ། མ་ ་་་་་བལ་པོ། ཧཱ་པ་ན་བཛྲ་ཀཱིརྟི་དང༌། ། ཀ་ཡ་ཤྲཱི་དང་བལ་པོ་གྲགས་པ་དཔལ། ། ཀུ་མཱ་ར་དང་ཐམས་ཅད་མཁྱེན་པའི་དཔལ། །
སཱ་དྷུ་ཀཱིརྟི་བི་ན་ཡ་ཤྲཱི་དང༌། ། ཤཱི་ལ་ཤྲཱི་དང་མངྒ་ལ་ཤྲཱི་དང༌། ། བི་མ་ལ་ཤྲཱི་དཱར་པཎ་ཨཱ་ཙཱརྻ། ། རྒྱལ་བའི་ལྷ་དང་ལཀྵྨཱི་ཀ་ར། ། ཨཱ་ནནྡ་ཤྲཱི་རཱ་ཧུ་ལ་ཤྲཱི་དང༌། ། ཟངས་གླིང་པ་དང་ཀཱིརྟི་པཎྜི་ཏ། ། ཤ་རི་པུ་ཏྲ་ནགས་ཀྱི་རིན་ཆེན་དང༌། ། བུདྡྷ་གུཏྤ་ཞེས་བྱ་ལ་སོགས་སོ། ། དུས་དེར་སྔ་ཕྱིར་བྱོན་པའི་ལོ་ཙཱ་བ། ། ཆེན་པོ་ལྷ་ཡི་བླ་མ་ཡེ་ཤེས་འོད། །
རིན་ཆེན་བཟང་པོ་གྲགས་འབྱོར་ཤེས་རབ་དང༌། ། སེང་ ་་་་་འགྲོ། དཀར་ཤཱཀྱ་འོད་དང་ ལྷ་་་་་་ ཞི་བ་འོད། ། རྔོག་་་་་ ལེགས་པའི་ཤེས་རབ་ རྒྱ་་་་་་ བརྩོན་འགྲུས་སེངྒེ་དང༌། ། ཚུལ་ ་་་་་ནག་ཚོ། ཁྲིམས་རྒྱལ་བ་ཁུ་ཡི་དངོས་གྲུབ་དང༌། ། རྒྱལ་ ་་་་་འབྲོམ། བའི་འབྱུང་གནས་ཤཱཀྱ་བློ་གྲོས་མཚན། ། ཆོས་ཀྱི་ཤེས་རབ་ ་་་་་མར་ཐུང༌། དད་པ་ཤེས་རབ་དང༌། །
དགེ་ རྨ།་་་་་ བའི་བློ་གྲོས་ཚུལ་ཁྲིམས་ ་་་་་ག་རོད། འབྱུང་གནས་མཚན། ། ཆོས་ ་་་་་ཁྱུང་པོ། ཀྱི་བརྩོན་འགྲུས་སྟག་ལོ་གཞོན་བརྩོན་པ། ། མགར་པ་ཆོས་བཟང་ཤེའུ་རྡོ་རྗེའི་ལྷ། ། རབ་ཞི་བཤེས་ རྔོག་་་་་་ གཉེན་བློ་ལྡན་ཤེས་རབ་ཅན། པུ་ཧྲང༌།་་་་་ ལེགས་པའི་ཤེས་རབ་འཕགས་ ་་་་་ཟངས་དཀར། པ་ཤེས་རབ་དང༌། །
ཤཱཀྱ་ ་་་་་འབྲོག་མི། ཡེ་ཤེས་དགའ་བའི་རྡོ་རྗེ་གཟུ། ། གྱི་ལྗང་དབུ་དཀར་ཆོས་ཀྱི་ཡོན་ཏན་དང༌། ། ཆོས་ཀྱི་རིན་ཆེན་ཆོས་ ་་་་་མར་པ་ལྷོ་བྲག ཀྱི་བློ་གྲོས་མཚན། ། གཉན་ལོ་དར་མ་གྲགས་དང་འགོས་ལྷས་བཙས། ། གྱི་ཇོ་ཟླ་བའི་འོད་ཟེར་ ཀློག་སྐྱ།་་་་་ ཤེས་རབ་བརྩེགས། ། བློ་ མལ་གྱོ།་་་་་ གྲོས་གྲགས་དང་བསོད་ སེ་ཙ།་་་་་
ནམས་རྒྱལ་མཚན་པ། ། རོང་པ་ཆོས་བཟང་རྡོ་རྗེ་ ཡོལ་ལྕགས།་་་་་ དབང་ཕྱུག་དང༌། ། བྱང་ ་་་་་མང་འོར། ཆུབ་ཤེས་རབ་རྩ་མི་སངས་རྒྱས་གྲགས། ། ཁེའུ་གད་འཁོར་ལོ་གྲགས་དང་གསལ་ ་་་་་སྤང་ཞོ། བ་གྲགས། ། དིང་རི་ཆོས་གྲགས་རྒྱུས་ཀྱི་སྨོན་ལམ་གྲགས། ། པ་ཚབ་ཉི་གྲགས་བ་རི་རིན་ཆེན་གྲགས། འགྲོ།་་་་་
ཤེས་རབ་གྲགས་དང་རྭ་ཆེན་རྡོ་རྗེ་གྲགས། ། ཀྲེ་བོ་ཤེས་དཔལ་བཀྲ་ཤིས་རྒྱལ་མཚན་པ། ། བ་རེག་ཐོས་དགའ་རྨ་ཕན་ཆོས་འབར་དང༌། ། མཚུར་སྟོན་དབྱིག་གི་རྒྱལ་མཚན་མཚུར་དབང་ངོ༌། ། ཀུན་དགའ་ ་་་་་དཔྱལ་པ། རྡོ་རྗེ་དང་ནི་ཀུན་ ་་་་་དཔྱལ། དགའ་གྲགས། ། མར་དོ་ཆོས་དབང་ཆོས་ཀྱི་སྙིང་པོ་དང༌། ། ཆོས་ ་་་་་ཀམ། ཀྱི་ཡེ་ཤེས་དབང་ ་་་་་ཕྱུགས་མཚམས།
ཕྱུག་རྒྱ་མཚོ་དང༌། ། ཚུལ་ཁྲིམས་ཡོན་ཏན་ཁེའུ་གད་ཡོན་ཏན་དཔལ། ། བསོད་ནམས་བཟང་པོ་སུམ་པ་དཔལ་མཆོག་གི ། རྡོ་རྗེ་དང་ནི་ཉི་མ་རྡོ་རྗེ་དང༌། ། དགེ་ ་་་་་ཞུ། བསྙེན་ནེ་ཚོ་གློག་སྐྱ་གཞོན་ནུ་འབར། ། ལྷ་སྟོན་ཡེ་ཤེས་རྒྱལ་མཚན་བྱང་ཆུབ་འབྱུང༌། ། ཆོས་ ་་་་་སྨན། ཀྱི་བློ་གྲོས་ཏིང་ངེ་ ་་་་་ཅོག་བྲུ། འཛིན་བཟང་པོ། །
ཤེས་རབ་ཡེ་ཤེས་རིག་པ་གཞོན་ནུ་དང༌། ། གཞོན་ཚུལ་དང་ནི་ཁུ་ཡི་མདོ་སྡེ་འབར། ། ཤེས་རབ་བརྩོན་འགྲུས་དང་ནི་གཡུང་དྲུང་འོད། ། བསོད་ནམས་རྒྱལ་བ་ ཅོག་བྲུ།་་་་་ ཤེས་རབ་བླ་མ་དང༌། ། མྱ་ ་་་་་ཅོག་བྲུ། ངན་མེད་དཔལ་ལ་ཆིངས་ཡོན་ཏན་འབར། ། བསོད་ནམས་མོས་པ་དགེ་ཚུལ་ཁྱུང་གྲགས་པ། ། ཚུལ་ཁྲིམས་བརྩེགས་པ་དང་ནི་ལྷ་བཙུན་པ། ། ལྷ་བཙུན་མུ་ནི་རཱ་ཛ་སངས་རྒྱས་ ་་་་་རྔོག
བསྐྱངས། ། རྒྱལ་གྱི་ལོ་ཙཱ་རྡོ་ ་་་་་སྦལ། རྗེ་རྒྱལ་པོ་དང༌། ། དེ་ཝ་རིན་ཆེན་ ལྷ།་་་་་ ཆོས་ཀྱི་རིན་ཆེན་དང༌། ། ཚུལ་ཁྲིམས་ ་་་་་སྐྱུར། འོད་ཟེར་དགེ་སློང་བྱ་ཡི་གདོང༌། ། ད་པྱིད་ལོ་ཙཱ་དང་ནི་ཕུར་བུ་འོད། ། ཚུལ་ ་་་་་པ་ཚབ། རྒྱལ་ཤེས་རབ་ལེགས་དང་དྷརྨ་ ་་་་་ནག་ཚོ།
གྲགས། ། མར་པ་བློ་གྲོས་བཟང་པོ་སེ་ལོ་ཙཱ། ། ཟླ་བ་གྲགས་པ་གཉལ་མི་ཡེ་ཤེས་ཆོས། ། ཆོས་ཀྱི་ཟླ་བ་དགེ་སློང་ཤེས་རབ་བསྐྱབས། ། ནག་ཚོ་ཤེར་རྒྱན་འ་ཞྭ་རྒྱ་གར་བརྩེགས། ། གཉན་སྟོན་བསོད་ནམས་བ་རི་ཆོས་གྲགས་དང༌། ། ཨོང་པོ་ལོ་ཙཱ་གཞོན་ནུ་ཤེས་རབ་དང༌། ། འགར་བ་ཤེས་འབྱུང་འཇམ་དཔལ་གཞོན་ནུ་དང༌། ། ཤེས་རབ་འོད་ཟེར་དང་ནི་དགའ་ ་་་་་ལྕེ། བ་དཔལ། །
ཡེ་ཤེས་འབྱུང་གནས་ཤཱཀྱ་བརྩོན་འགྲུས་པ། ། རྭ་པ་ཆོས་རབ་ ལོ་བཙུན་ཆུང༌།་་་་་ རྡོ་རྗེ་རྒྱལ་མཚན་དང༌། ། ཞ་མ་དགེ་བསྙེན་སེང་རྒྱལ་ལྕེ་བཀྲ་ཤིས། ། ཆག་ལོ་དགྲ་བཅོམ་དཔྱལ་པ་ཆོས་ཀྱི་བཟང༌། ། བྱམས་ ་་་་་གནུབས། པའི་དཔལ་དང་ས་སྐྱ་པཎྜི་ཏ། ། ཆག་ལོ།་་་་་ ཆོས་རྗེ་དཔལ་དང་ཤེས་རབ་ ་་་་་དཔྱལ་པ། འོད་དང་ཞང༌། །
གྲུབ་པ་དཔལ་དང་ཤེས་ ་་་་་གློ་བོ། རབ་རིན་པོ་ཆེ། ། འུ་རུ་དར་ ་་་་་ལྷོ་བྲག མ་སེང་གེ་མི་མཉམ་བཟང༌། ། ཤོང་སྟོན་རྡོ་རྗེ་རྒྱལ་མཚན་བློ་ ཤོང༌།་་་་་ གྲོས་བརྟན། ། ཨཽ་ཌྱཱན་པ་རིན་ཆེན་དཔལ་དང་ཁམས། ། བློ་གྲོས་རྒྱལ་པོ་ལྡན་མ་ཚུལ་སེང་དང༌། ། ར་ས་གཞོན་བརྩོན་ཤུ་ཀེ་གྲགས་རྒྱལ་མཚན། ། ཉི་ ཐང་ལོ།་་་་་
མ་རྒྱལ་མཚན་དཔང་ལོ་བློ་གྲོས་བརྟན། ། སྒྲ་ཚད་སྨྲ་བ་རིན་རྒྱལ་བློ་ དབུས་པ།་་་་་ གསལ་དང༌། ། ལེགས་པའི་བློ་གྲོས་ཡར་ལུང་གྲགས་རྒྱལ་མཚན། ། བུ་སྟོན།་་་་་ རིན་ཆེན་གྲུབ་དང་རིན་ཆེན་རྣམ་རྒྱལ་བ། ། བློ་གྲོས་ ་་་་་ཇོ་ནང༌། དཔལ་དང་ཀུན་སྤངས་གྲགས་པའི་མཚན། ། བྱང་ ་་་་་ལོ་ཆེན། ཆུབ་རྩེ་མོ་བོ་དོང་གྲགས་རྒྱལ་མཚན། །
སྣར་ཐང་སཾ་གྷ་ཤྲཱི་དང་སྐྱབས་མཆོག་དཔལ། ། ཤེས་རབ་རིན་ཆེན་འགོས་ ་་་་་ཆོས་འཁོར་སྒང༌། ལོ་གཞོན་ནུ་དཔལ། ། རིན་ཆེན་ ་་་་་ཆག་ལོ། ཆོས་རྒྱལ་བསོད་ནམས་རྒྱ་མཚོ་དང༌། ། ཆོས་ ་་་་་ཞྭ་ལུ། སྐྱོང་བཟང་པོ་ཏཱ་ར་ནཱ་ཐ་དང༌། ། ངག་དབང་ཕུན་ཚོགས་ལ་སོགས་སྐད་གཉིས་སྨྲ། ། མང་པོས་བཀའ་དང་བསྟན་བཅོས་འདི་སྙེད་ཅིག ། བསྒྱུར་དང་བཤད་པས་གཏན་ལ་ཕབ་པར་མཛད། །
ཅེས་སོ། ། དེ་ལྟར་འཕགས་པའི་ཡུལ་གྱི་པཎྜི་ཏ་ཆེན་པོ་དང༌། སྤྲུལ་པའི་ལོ་ཙཱ་བ་ཆེན་པོ་ཇི་སྙེད་བྱོན་པ་རྣམས་ལས་ཉེ་བར་བརྒྱུད་པའི་བཀའ་སྲོལ་དྲི་མ་མེད་པ་རྣམས་ལེགས་པར་བཟུང་ནས། ངོ་མཚར་མཁས་པ་ལ་འོས་པའི་ཕྲིན་ལས་རྣམ་པ་གསུམ་གྱིས་ཛམྦུའི་གླིང་གི་བྱང་ཕྱོགས་ཀྱི་འཛིན་མའི་དཀྱིལ་འཁོར་ཆེན་པོ་ལུས་པ་མེད་པར་སྣང་བར་བྱེད་པའི་བོད་ཡུལ་བསྟན་པའི་སྒྲོན་མེ་ཆེན་པོ་རྣམས་ཀྱི་ལུགས་སྲོལ་བཀའ་རྫོགས་ལ་སོགས་པ་ཇི་ལྟར་བྱུང་བ་ལ། བཀའ་གདམས་པ་ནི། ལྷ་ཆོས་བདུན་ལྡན་གྱི་བསྟན་པའི་བདག་པོ་མཉམ་མེད་ཇོ་བོ་ཆེན་པོ་དཔལ་ལྡན་མར་མེ་མཛད་ཀྱིས་གསལ་བར་ཕྱེ་བའི་སྲོལ་ཏེ། དེའང་ཐེག་པ་གསུམ་གྱི་བཀའ་མ་ལུས་པ་གང་ཟག་གཅིག་མངོན་པར་རྫོགས་པར་འཚང་རྒྱ་བའི་ཆ་རྐྱེན་དུ་ཡང་དག་པར་གདམས་པས་སམ། རྒྱལ་བའི་བཀའ་མཐའ་དག་ཉམས་སུ་བསྟར་བར་བྱ་བའི་གདམས་ངག་ཏུ་ལེགས་པར་རྟོགས་པས་དེ་སྐད་དུ་གྲགས་ཤིང༌། དེའང་ཇོ་བོ་ཉིད་ཀྱིས་གཞན་ལ་རྗེས་སུ་གདམས་ཤིང་བྱིན་གྱིས་བརླབས་པ་ལས་སྐྱེས་པའི་སློབ་མ་རྒྱ་གར་དང༌། བལ་བོད་རྣམས་སུ་དཔག་ཏུ་མེད་པར་བྱོན་པ་ལས།
ཇོ་བོ་རང་དང་མཁྱེན་པ་མཉམ་ཞིང་དབུ་དང་སྤྱན་དང་ཕྱག་གཡས་པ་དང་ཕྱག་གཡོན་པ་ལྟ་བུའི་སྲས་ཀྱི་ཐུ་བོ་རྣམས་ནི་པཎྜི་ཏ་པི་ཏོ་བ་དང༌། རཏྣཱ་ཀ་ར་དང༌། སའི་སྙིང་པོ་དང༌། བཤེས་གཉེན་གསང་བ་དང༌། དབུ་མ་སེང་གེའམ་དྷརྨཱ་ཀ་ར་མ་ཏི་ལ་སོགས་པ་དང༌། བོད་ན་མངའ་རིས་སྟོད་དུ་ལྷ་བཙུན་བྱང་ཆུབ་འོད་དང༌། ལོ་ཆེན་རིན་ཆེན་བཟང་པོ་དང༌། ནག་ཚོ་ཚུལ་ཁྲིམས་རྒྱལ་བ་དང༌། རྨ་དགེ་བའི་བློ་གྲོས་ལ་སོགས་པ་དང༌། གཙང་དུ་འབྲོག་མི་ཤཱཀྱ་ཡེ་ཤེས་དང༌།
གོས་ཁུག་པ་ལྷས་བཙས་དང༌། ལིང་ལོ་ཙཱ་བ་དང༌། མགར་དགེ་བ་དང༌། སེ་སྟོན་སྒྲ་གཅན་འཛིན་ལ་སོགས་པ་དང༌། དབུས་སུ་ཁུ་རྔོག་འབྲོམ་གསུམ་དང༌། ལྷོ་བྲག་ཏུ་རྣལ་འབྱོར་པ་ཆག་ཁྲི་མཆོག་དང༌། དགེ་བ་སྐྱོང་དང༌། ཁམས་སུ་ཕྱག་དར་སྟོན་པ་སྟེ་ཕ་རོལ་ཏུ་ཕྱིན་པའི་ཊཱི་ཀ་ཁམས་ལུགས་སུ་གྲགས་པའི་མཛད་པ་པོ་དེ་དང༌། རྣལ་འབྱོར་པ་ཆེན་པོ་ལུང་ཨ་མི་བྱང་ཆུབ་དང༌། དགོན་པ་བ་འཛིང་སྒོམ་དབང་ཕྱུག་རྒྱལ་མཚན་དང༌།
གསང་ཕུར་འོད་དུ་ཡལ་བའི་རྣལ་འབྱོར་པ་ཤེས་རབ་ལ་སོགས་པ་རྣམས་བྱོན་པ་ལས། བཀའ་གདམས་ཀྱི་ཕྲིན་ལས་བསྐྱང་བའི་བརྒྱུད་འཛིན་ཆེན་པོ་ནི། གསང་བའི་བདག་པོའི་རྣམ་པར་འཕྲུལ་པ་ཁུ་སྟོན་བརྩོན་འགྲུས་གཡུང་དྲུང་དང༌། འཇམ་པའི་དབྱངས་ཀྱི་རྣམ་པར་འཕྲུལ་པ་རྔོག་ལེགས་པའི་ཤེས་རབ་དང༌། སྤྱན་རས་གཟིགས་ཀྱི་རྣམ་པར་འཕྲུལ་པ་འབྲོམ་སྟོན་རྒྱལ་བའི་འབྱུང་གནས་ཏེ་གསུམ་གྱི་ཕྱི་མ་ནི་སངས་རྒྱས་ཕལ་པོ་ཆེའི་མདོ་ལས། བྱང་ཕྱོགས་སུ་དགེ་བསྙེན་ཆོས་འཕེལ་ཞེས་བྱ་བ་འབྱུང་ཞེས་པ་དང༌། སྙིང་རྗེ་པདྨ་དཀར་པོ་ལས། དེར་དགེ་བསྙེན་ཆོས་འཕེལ་ཞེས་བྱ་བ་རྫུ་འཕྲུལ་དང་ལྡན་པ་འབྱུང་ཞེས་དང༌། འཕགས་མ་སྒྲོལ་མས་ཇོ་བོ་ལ་བོད་དུ་བྱོན་ན་ཕན་ཐོགས་པ་འོང་ཞིང༌། ཁྱད་པར་ཨུ་པ་སི་ཀ་ཅིག་ལ་ཕན་ཐོགས་པ་འོང་ཞེས་བྱ་བའི་ལུང་གིས་རྗེས་སུ་བསྟན་པ་སྟེ།
དེང་འདིར་བཀའ་གདམས་བསྟན་པའི་བདག་པོ་ཇོ་བོ་ཡབ་སྲས་གཉིས་ཞེས་པའི་ཐུགས་སྲས་ཀྱི་བྱང་ཆུབ་སེམས་དཔའ་ཆེན་པོ་ནི་འདི་ཉིད་དོ། ། གང་གིས་ལེགས་པར་གསུངས་པའི་བདུད་རྩིས་ཉེ་བར་བསྐྱེད་པ་ནི་དགེ་བའི་བཤེས་གཉེན་ཕུ་ཆུང་བ་དང༌། སྤྱན་སྔ་བ་དང༌། པུ་ཏོ་བ་རིན་ཆེན་གསལ་ལ་སོགས་པ་དང་རྗེས་སུ་འཇུག་པ་མཁས་ཤིང་བཙུན་པ་དང་བཟང་པོའི་ཡོན་ཏན་གྱིས་མངོན་པར་ཕྱུག་པའི་དགེ་བའི་བཤེས་གཉེན་ཆེན་པོ་མང་དུ་བྱོན་པ་རྣམས་ཀྱིས་ཕྲིན་ལས་ཀྱི་འཁོར་ལོ་ཤིན་ཏུ་དར་བར་བྱས་སོ། ། འོན་ཀྱང་ད་ལྟ་ནི་བཀའ་གདམས་པའི་གྲུབ་མཐའ་ལོགས་སུ་གྱུར་པ་མེད་ཀྱང་གདམས་ངག་གི་བརྒྱུད་པ་ཕལ་ཆེ་བ་དག་ས་དགེ་བཀར་གསུམ་གྱི་ནང་དུ་འདྲེས་ཏེ་མི་ནུབ་པར་སྐྱོང་བ་འདི་ལྟར་ཉིད་དོ། ། རྙིང་མ་པའི་ལུགས་སྲོལ་ནི། གསང་སྔགས་ཀྱི་ཐེག་པ་སྔ་འགྱུར་དང་ཕྱི་འགྱུར་གྱི་དབང་ལས་གསར་རྙིང་གཉིས་སུ་འབྱེད་པའི་ཕྱི་མ་སྟེ། དེའང་ཐོག་མར་སྲོང་བཙན་སྒམ་པོའི་རིང་ལ་རྒྱ་གར་གྱི་པཎྜི་ཏ་བྱོན་པ་རྣམས་དང༌། བོད་ཀྱི་ལོ་ཙཱ་བ་རྣམས་ཀྱིས་ཐུགས་རྗེ་ཆེན་པོའི་མདོ་རྒྱུད་མང་པོ་བོད་དུ་བསྒྱུར་བ་དང༌། རྒྱལ་པོས་སློབ་མ་སྐལ་བ་དང་ལྡན་པ་རྣམས་ལ་གསང་སྔགས་ཀྱི་ལྷ་ཞི་ཁྲོ་རྣམས་ཀྱི་གདམས་ངག་སྣ་ཚོགས་པ་བསྟན་པས་དུས་དེར་དངོས་གྲུབ་ཐོབ་པའི་སྐྱེས་བུའང་མང་དུ་བྱུང་ཞིང༌།
དེ་ནས་བརྩམས་ཏེ་མེས་ཨག་ཚོམ་ཡན་ཆད་ལ་གསང་བ་སྔགས་ཀྱི་སྐོར་ཉམས་སུ་ལོན་པ་མང་ཙམ་བྱུང་བ་དང༌། བོད་འབངས་གཞན་ཐམས་ཅད་ཀྱང་སྤྱན་རས་གཟིགས་ལ་གསོལ་བ་འདེབས་པ་དང་ཡི་གེ་དྲུག་པ་འདོན་པ་ཙམ་ནི་ཀུན་ལ་དར་རོ། ། དེ་ནས་ཁྲི་སྲོང་ལྡེའུ་བཙན་གྱི་དུས་སུ་དབས་མཉྫུ་ཤྲཱིས་ཀྲི་ཡོག་སྡེ་གསུམ་གྱི་ཉན་བཤད་དར་བར་མཛད་པ་དང༌། ཁྱད་པར་སློབ་དཔོན་ཆེན་པོ་པདྨ་སམྦྷ་ཝས་རྣལ་འབྱོར་བླ་ན་མེད་པ་གཙོ་བོར་གྱུར་པའི་དབང་བསྐུར་བ་དང་རྒྱུད་བཤད་པ་དང་གདམས་ངག་བསྟན་པ་དང༌། ཆོས་ཀྱི་གཏེར་དང་ནོར་གྱི་གཏེར་གཞུག་པ་ལ་སོགས་པས་གསང་སྔགས་ཀྱི་ཆོས་ཤིན་ཏུ་དར་བར་མཛད་དོ། ། ཕྱིས་སུ་འདུལ་བ་ལ་སོགས་པའི་བསྟན་པ་ལ་འཕེལ་འགྲིབ་ཆེར་བྱུང་མོད་ཀྱི། གསང་སྔགས་བླ་མེད་ཀྱི་བསྟན་པ་ནི་མ་ནུབ་པར་བཞུགས་པར་བཤད་དོ། ། འདི་དག་གི་སྐབས་སུ་དར་བའི་རྒྱུད་ནི་གསང་བ་འདུས་པ་དང༌། ཟླ་གསང་ཐིག་ལེ་ལ་སོགས་པའི་ཏནྟྲ་སྡེ་བཅོ་བརྒྱད་དུ་གྲགས་པ་རྣམས་ཏེ། ཁྱད་པར་ཉམས་སུ་སྤྱད་པ་སྒྲུབ་པ་ཆེན་པོ་བཀའ་བརྒྱད་ནི་འཇམ་དཔལ་སྐུ་ལ་སོགས་པའི་འཇིག་རྟེན་ལས་འདས་པའི་སྡེ་ལྔ་དང༌།
མ་མོ་རྦོད་གཏོང་ལ་སོགས་པ་འཇིག་རྟེན་པའི་སྡེ་གསུམ་སྟེ། དེ་ལས་ཕུར་པ་དང་རྟ་མགྲིན་གཉིས་ནི་སློབ་དཔོན་ཆེན་པོ་ཉིད་ཀྱིས་རྒྱལ་པོ་ལ་སྩལ་བས་རྒྱལ་པོས་དཔལ་རྟ་མགྲིན་གྲུབ་སྟེ་རྟ་མགྲིན་གྱིས་རྟ་སྐད་འཚེར་བ་ཐོས་པ་མང་པོ་བྱུང་ཞིང༌། ཕུར་པ་ནི་ཇོ་མོ་དང་འབྲེ་ཨ་ཙ་ར་ས་ལེ་ལ་སྩལ་བས་དེ་དག་ལས་རིམ་གྱིས་འཕེལ་ལོ། ། དེ་བཞིན་དུ་འཇམ་དཔལ་གྱི་སྐོར་ནི་སློབ་དཔོན་ཤཱནྟིཾ་གརྦྷ་དང༌། ཡང་དག་གི་སྐོར་ནི་ཧཱུྃ་ཀཱ་ར་དང༌། བདུད་རྩིའི་སྐོར་ནི་བི་མ་ལ་མི་ཏྲ་རྣམས་ཀྱིས་བཤད་ཅིང་དར་བར་བྱས་སོ། ། མ་མོ་ལ་སོགས་པ་ནི་སློབ་དཔོན་གྱིས་བོད་ཀྱི་ལྷ་འདྲེ་གདུག་པ་ཅན་བཏུལ་བ་རྣམས་དབང་བསྐུར་ཏེ་དམ་ཚིག་ལ་བཞག་ནས་རིས་སུ་བཅད་པའི་སྡེ་གསུམ་པོ་འཇིག་རྟེན་པ་ལ་ཕན་གདགས་པའི་རྩ་ལག་ཏུ་སྒྲུབ་པའི་ཐབས་ཀྱི་རིམ་པ་བསྟན་པ་རྣམས་ཡིན་ནོ། ། འདུས་པ་མདོ་ནི་དགོངས་པ་འདུས་པ་སྟེ། འདི་ནི་གནུབས་སངས་རྒྱས་ཡེ་ཤེས་ཀྱིས་རྒྱ་གར་དང་བྲུ་ཤའི་ཡུལ་ལ་སོགས་པ་ན་བཞུགས་པའི་མཁས་པ་རྣམས་བསྟེན་ཅིང༌། བྲུ་ཤའི་སློབ་དཔོན་ཆེ་བཙན་སྐྱེས་དང་བཅས་ཏེ་དགོངས་པ་འདུས་པ་བོད་སྐད་དུ་བསྒྱུར་བ་དང་ཉན་བཤད་ཀྱི་སྒོ་ནས་དར་བར་བྱས་སོ། །
གསང་བའི་སྙིང་པོ་ལ་སོགས་པ་སྒྱུ་འཕྲུལ་རྒྱན་གྱི་སྐོར་ནི་དྲི་མེད་བཤེས་གཉེན་དང་རྨ་རིན་ཆེན་མཆོག་གིས་བསྒྱུར་ཅིང་བཤད་པས་དར་བར་གྱུར་པའོ། ། མན་ངག་རྫོགས་པ་ཆེན་པོ་སེམས་སྡེ་དང༌། ཀློང་སྡེ་དང༌། མན་ངག་གི་སྡེ་གསུམ་གྱི་དང་པོ་གཉིས་ནི་བཻ་རོ་ཙ་ན་དང༌། ཕྱི་མ་ནི་བི་མ་ལ་མི་ཏྲ་ལས་བྱུང་བའི་མན་ངག་ཏུ་བཤད་དོ། ། དེ་ལྟ་བུའི་གསང་སྔགས་འདི་དག་བསླབ་པ་ལས་བྱུང་བའི་གྲུབ་པ་བརྙེས་པའང་སྔོན་གྱི་དུས་སུ་རྗེ་འབངས་ཉི་ཤུ་རྩ་ལྔ་ལ་སོགས་པ་མང་དུ་བྱོན་པ་རྣམས་དང༌། དེ་དག་གི་རྗེས་སུ་འཇུག་པའི་བཀའ་གཏེར་གྱི་བརྒྱུད་པ་འཛིན་པའི་སྐྱེས་བུ་དམ་པ་རྣམས་ཀྱིས་ཤིན་ཏུ་དར་ཞིང་རྒྱས་པར་བྱས་སོ། ། རྗེ་བཙུན་ས་སྐྱ་པ་ནི་འོག་ཏུ་བཤད་པར་བྱའོ། ། མར་པ་ལས་བརྒྱུད་པའི་ཕྱག་རྒྱ་པའམ་སྒྲུབ་བརྒྱུད་པའི་ལུགས་སྲོལ་ནི། སྐད་གཉིས་སྨྲ་བའི་དབང་ཕྱུག་ལྷོ་བྲག་མར་པ་ཆོས་ཀྱི་བློ་གྲོས་ཀྱིས་འཕགས་པའི་ཡུལ་དུ་ལན་གསུམ་དུ་བྱོན།
བླ་མ་བརྒྱ་རྩ་བརྒྱད་ཙམ་བསྟེན་ཏེ། འཁོར་ལོ་བདེ་མཆོག་དང་གསང་བ་འདུས་པ་ལ་སོགས་པའི་རྒྱུད་སྡེ་དང༌། སྨིན་བྱེད་དང་གྲོལ་བྱེད་ཀྱི་གདམས་པ་དཔག་ཏུ་མེད་པ་སྤྱན་དྲངས་ཏེ། བོད་ཡུལ་དུ་བསྒྱུར་བཤད་ཀྱི་ཕྲིན་ལས་ཡང་དག་པས་གཏན་ལ་ཕབ་བོ། ། གསུང་ལས་སྐྱེས་པའི་སློབ་བུ་གྲངས་མེད་པ་བྱོན་པའི་ནང་ནས་གཙོ་བོར་གྱུར་པ་ནི་བཀའ་ཆེན་བཞི་སྟེ། དེའང་འཕོ་བ་རྒྱ་མཐོངས་ཁ་ཕྱེ་བ་ལས་བྱ་འཕུར་བ་ལྟ་བུའི་བཀའ་བབས་དོལ་གྱི་མཚུར་སྟོན་དབང་ངེ༌། རྒྱུད་བཤད་ཐབས་ཀྱི་མན་ངག་མུ་ཏིག་བསྟར་ལ་བརྒྱུས་པ་ལྟ་བུའི་བཀའ་བབས་གཞུང་གི་རྔོག་སྟོན་ཆོས་རྡོར། འོད་གསལ་མུན་ནང་མར་མེ་སྦར་བ་ལྟ་བུའི་བཀའ་བབས་གཙང་རོང་གི་མེས་སྟོན་ཚོན་པོ། གཏུམ་མོ་ཤིང་གཤགས་ལ་མེ་སྦར་བ་ལྟ་བུའི་བཀའ་བབས་གུང་ཐང་གི་མིད་ལ་རས་པ་སྟེ། དེ་དག་ལས་དང་པོ་གསུམ་གྱིས་རྒྱུད་བཤད་པའི་སྲོལ་བསྐྱངས་ཤིང༌།
མིད་ལས་གྲུབ་པའི་དབང་ཕྱུག་གི་སར་གཤེགས་ནས་སྒྲུབ་བརྒྱུད་ཀྱི་བསྟན་པའི་རྒྱལ་མཚན་བཟུང་སྟེ་སློབ་མ་མང་དུ་བསྐྲུན་པའི་ཆོས་བརྒྱུད་འཛིན་པའི་སློབ་མའི་གཙོ་བོ་ནི་རས་ཆུང་པ་དང༌། དྭགས་པོ་ལྷ་རྗེ་གཉིས་ཏེ། དང་པོས་ནི་རྒྱ་གར་དུ་བྱོན་ཏེ་ལུས་མེད་མཁའ་འགྲོའི་ཆོས་སྐོར་གྱི་ལྷག་མ་སྤྱན་དྲངས་པ་དང༌། རས་ཆུང་སྙན་བརྒྱུད་ལ་སོགས་པའང་དེ་ཉིད་ནས་དར་བར་མཛད་དོ། ། ཕྱི་མས་ནི་ཐོག་མར་དབུ་རུ་ཕྱོགས་སུ་བྱོན་ཏེ་བྱ་ཡུལ་བ་དང༌། སྙུག་རུམ་པ་དང༌། ལྕགས་རི་གོང་ཁ་བ་རྣམས་ལས་བཀའ་གདམས་ཀྱི་ཆོས་ལ་གསན་སྦྱངས་མཐར་ཕྱིན་པར་མཛད། ཕྱིས་སུ་མིད་ལ་ལས་ཟབ་ཆོས་ཀྱི་གདམས་པ་གསན་ཏེ་དགས་ལ་སྒམ་པོའི་དགོན་པ་བཏབ་ནས་དེར་བཞུགས་པས་དེ་སྐད་དུ་གྲགས་སོ། ། སློབ་མའི་ཚོགས་ལ་བཀའ་གདམས་ཀྱི་ཆོས་དང་ཕྱག་རྒྱ་ཆེན་པོའི་གདམས་པ་རྒྱ་ཆེར་སྤེལ་བའི་ཕྲིན་ལས་རབ་ཏུ་རྒྱས་པར་གྱུར་ཏེ་བཀའ་ཕྱག་ཆུ་བོ་གཉིས་འདྲེས་སུ་གྲགས་པའང་འདི་ཉིད་ནས་བྱུང་ཞིང༌། བཀའ་བརྒྱུད་ཐམས་ཅད་ཀྱི་བྱུང་ཁུངས་ཆེན་པོ་ཡིན་ནོ། །
རྗེས་སུ་གདམས་པའི་སློབ་མ་བརྒྱུད་འཛིན་གྱི་བུ་ཆེན་ནི། དྭགས་པོ་སྒོམ་ཚུལ་དང༌། ཕག་མོ་གྲུ་པ་སྟེ་ཁམས་པ་རྡོར་རྒྱལ་དང༌། གྲུབ་ཐོབ་དབུ་སེ་སྟེ་དུས་གསུམ་མཁྱེན་པ་དང༌། འབའ་དོམ་རས་པ་ལ་སོགས་པའོ། ། ཕག་གྲུ་ནི་ཐོག་མར་དབུས་ཀྱི་སྟོད་ལུང་རྒྱ་དམར་ལ་སོགས་པ་ལས་དབུ་ཚད་དང༌། གཙང་དུ་ལས་སྟོད་དཀོན་མཆོག་མཁར་དང༌། ས་སྐྱ་པ་ཆེན་པོ་དང༌། བྱང་སེམས་ཟླ་བ་རྒྱལ་མཚན་དང༌། དམར་ཆོས་ཀྱི་རྒྱལ་པོ་ལ་སོགས་པ་ལས་ཟབ་ཆོས་ཀྱི་གསན་སྦྱངས་མཛད་པས་ཉམས་རྟོགས་ཁྱད་པར་ཅན་རྒྱུད་ལ་འཁྲུངས།
ཕྱིས་སུ་དྭགས་པོ་ལྷ་རྗེའི་ཞབས་བསྟེན་ཏེ་དེའི་ཟབ་ཆོས་ཀྱི་བདག་པོར་གྱུར་ཏོ། ། དེ་ཉིད་ཀྱི་རྗེས་སུ་གདམས་པ་ལས་སྐྱེས་པའི་སློབ་མའི་གཙོ་བོ་ནི་གླིང་རས་དང༌། འབྲི་ཁུང་སྐྱུར་རིན་ཆེན་དཔལ་དང༌། སྟག་ལུང་བཀྲ་ཤིས་དཔལ་དང༌། ཁྲོ་ཕུ་བ་ལ་སོགས་པའོ། ། གླིང་རས་ཀྱི་སློབ་མ་གཙང་པ་རྒྱ་རས་ཡེ་ཤེས་རྡོ་རྗེའོ། ། དེའི་སློབ་མ་ནི་རྒོད་ཚང་པ་དང༌། ལོ་རས་པ་དང༌། དབོན་སྲས་ལ་སོགས་པ་སྟེ། དེ་གསུམ་སོ་སོ་ལས་མཆེད་པ་ལ་སྟོད་སྨད་བར་གྱི་འབྲུག་པ་རྣམས་ཏེ།
དེ་དག་ལས་རིམ་གྱིས་བྱུང་བའི་རང་རང་གི་སྲོལ་འཛིན་རྣམས་ཀྱིས་མི་ནུབ་པར་སྐྱོང་བར་བྱེད་དོ། ། དམ་པའི་ཆོས་སྡུག་བསྔལ་ཞི་བར་བྱེད་པའི་བཀའ་སྲོལ་ནི། གྲུབ་པའི་དབང་ཕྱུག་ཆེན་པོ་དམ་པ་སངས་རྒྱས་ཀྱིས་ཡོངས་སུ་དར་བར་བགྱིས་ཏེ། འདི་ལ་བརྒྱུད་པ་སྔ་ཕྱི་བར་གསུམ་གྱི་བརྒྱུད་པ་དང་པོ་ནི། དམ་པ་རྒྱ་གར་གྱིས་ཁ་ཆེ་ཛྙཱ་ན་གུ་ཧྱ་ལ་བཤད་པའི་ཞི་བྱེད་སྒྲོན་མ་སྐོར་གསུམ་ལ་སོགས་པ་རྣམས་ཏེ། དེ་རྣམས་དམ་པ་དང་ཁ་ཆེ་བ་གཉིས་ཀས་ཨང་པོ་ལོ་ཙཱ་བ་ལ་བཤད་པ་དང༌། ཁ་ཆེ་བས་པུ་ཧྲངས་ལོ་ཆུང་ལའང་བཤད་དེ། དེས་དམར་སྟོན་ཆོས་ཀྱི་རྒྱལ་པོ་ལ་སོགས་པ་ལ་བཤད་དོ། ། བརྒྱུད་པ་བར་མ་ནི་དམ་པས་བོད་ལ་ལན་ལྔར་བྱོན་པའི་བཞི་པའི་དུས་སུ་རྨ་ཆོས་ཀྱི་ཤེས་རབ་དང༌། སོ་དགེ་འདུན་འབར་དང༌།
ཀམ་ཡེ་ཤེས་རྒྱལ་མཚན་གསུམ་ལ་བཤད་དོ། ། བརྒྱུད་པ་ཕྱི་མ་ནི་ལན་ལྔ་པར་དིང་རི་ལ་བྱོན་པའི་དུས་སུ་དམ་པ་ཕྱར་ཆེན་དང་ཕྱར་ཆུང་དང༌། བཛྲ་ཀྲོ་དྷ་དང༌། དམ་པ་ཀུན་དགའ་ལ་སོགས་པ་ལ་གསུངས་ནས་རིམ་གྱིས་དར་རོ། ། དེ་ནས་བརྒྱུད་པའི་གཅོད་ཀྱི་སྐོར་ནི། དམ་པ་བོད་དུ་ལན་གསུམ་པར་བྱོན་པའི་དུས་སུ་ཡར་ལུངས་པའི་སྨར་སེར་པོ་དང༌། སྐྱོ་སྟོན་བསོད་ནམས་བླ་མ་ལ་བཤད་དེ། དེ་ནས་བརྒྱུད་པ་ལ་ཕོ་གཅོད་ཅེས་གྲགས་པ་དང༌། མ་གཅིག་གིས་དམ་པ་དང་སྐྱོ་སྟོན་གཉིས་ཀ་ལས་གསན་ཏེ། དེ་ནས་བརྒྱུད་པ་ལ་མོ་གཅོད་ཅེས་གྲགས་སོ། །
དཔལ་ལྡན་ཤངས་པ་བཀའ་བརྒྱུད་པའི་ལུགས་སྲོལ་ནི། ཁྱུང་པོ་རྣལ་འབྱོར་གྱིས་རྒྱ་གར་དུ་བྱོན་ཏེ་རྡོ་རྗེ་གདན་པ་དང༌། མཻ་ཏྲི་པ་དང༌། ཡེ་ཤེས་ཀྱི་མཁའ་འགྲོ་མ་ནི་གུ་མ་ལ་སོགས་པའི་བླ་མ་བརྒྱ་དང་ལྔ་བཅུ་ལྷག་པ་ལས་ཆོས་གསན་ཏེ་ཐུགས་ཉམས་སུ་བསྟར། བོད་དུ་བྱོན་ཏེ་ཤངས་གཞོང་གཞོང་གི་དགོན་པ་བཏབ་པས་ཤངས་པ་བཀའ་བརྒྱུད་ཅེས་བྱ་བར་གྲགས་ཤིང༌། འདི་ལ་སློབ་མ་ལ་སྟོད་དཀོན་མཆོག་མཁར་དང༌། རྨོག་ཅོག་པ་ལ་སོགས་པ་ཁྲི་ཕྲག་བརྒྱད་དུ་ལངས་པ་བྱུང་བར་གྲགས་སོ། ། མན་ངག་སྦྱོར་དྲུག་སོགས་ནི་བོད་དུ་ཐོག་མར་དཔལ་ཆེན་རྒ་ལོ་དང༌། གྲུབ་ཐོབ་ཡུ་མོ་ཡབ་སྲས་དང༌། བུ་དོལ་ལ་སོགས་པས་དར་བར་མཛད་དོ། །
རི་བོ་དགའ་ལྡན་པའི་ལུགས་སྲོལ་ནི། ཤར་བཙོང་ཁ་པ་ཆེན་པོ་བློ་བཟང་གྲགས་པའི་དཔལ་གྱི་རྗེས་སུ་འཇུག་པ་དང་བཅས་པ་སྟེ། རྗེ་བཙུན་དམ་པ་འདི་ནི་འཇམ་དཔལ་རྩ་བའི་རྒྱུད་དང༌། མཁའ་འགྲོ་གསང་བའི་རྒྱུད་དང༌། བཀའ་གདམས་གླེགས་བམ་རིན་པོ་ཆེ་ལ་སོགས་པའི་བཀའ་དང་བསྟན་བཅོས་མང་པོ་ནས་ལུང་བསྟན་ཅིང༌། སྔོན་གྱི་དུས་སུ་དེ་བཞིན་གཤེགས་པ་དབང་པོའི་ཏོག་གི་དྲུང་དུ་ཐུགས་བསྐྱེད་ཅིང༌། མ་འོངས་པ་ན་སངས་རྒྱས་ཀྱི་ཞིང་དཔག་ཏུ་མེད་པ་འདས་པའི་མཚམས་སུ་ངོ་མཚར་རྨད་བྱུང་བཀོད་པ་སྣ་ཚོགས་པས་མཛེས་པ་ཞེས་བྱ་བའི་ཞིང་ཁམས་སུ། དེ་བཞིན་གཤེགས་པ་སེང་གེའི་ང་རོ་ཞེས་བྱ་བར་འཚང་རྒྱ་བར་ལུང་བསྟན་པའི་སྐྱེས་བུ་དམ་པ་སྟེ། རྗེ་བཙུན་དམ་པ་འདིས་སྐུ་ཚེའི་སྟོད་དུ་མདོ་སྔགས་དང་རིག་པའི་གཙུག་ལག་གངས་ཅན་གྱི་ལྗོངས་སུ་དར་བ་ཕལ་ཆེར་གྱི་གསན་པ་དང་སྦྱངས་པ་རྒྱ་མཚོ་ཆེན་པོ་ལྟ་བུའི་ཕ་རོལ་ཏུ་ཕྱིན་པར་མཛད་དོ། ། བར་སྐབས་སུ་ཐོས་པའི་དོན་ལ་དཔྱད་པ་དང་བསྒོམ་པའི་སྒོ་ནས་ཉམས་སུ་བཞེས་པ་ཁོ་ན་ལྷུར་མཛད་ཅིང༌།
འཕྲལ་གྱི་ཀུན་དུ་སྤྱོད་པ་རྣམས་ཀྱང་འདུལ་བ་དང་མཐུན་པའི་ལག་ལེན་གྱི་གསོས་བཏབ་བོ། ། ཁྱད་པར་རྒྱལ་བའི་གསུང་རབ་མདོ་རྒྱུད་མ་ལུས་པའི་སྙིང་པོ་བསྡུས་པ། ཤིང་རྟ་ཆེན་པོ་ཀླུ་སྒྲུབ་དང་ཐོགས་མེད་གཉིས་ཀྱི་ལམ་སྲོལ། སྐྱེས་བུ་གསུམ་གྱིས་ཉམས་སུ་བླང་བར་བྱ་བའི་རིམ་པ་ཐམས་ཅད་ཚང་བར་སྟོན་པར་བྱེད་པ་བྱང་ཆུབ་ལམ་གྱི་རིམ་པ་གཙོ་བོར་གྱུར་པའི་བསྟན་པ་རྒྱས་པའི་ཕྲིན་ལས་སྐྱོང་བ་ལ་འབད་པ་རྩེ་གཅིག་ཏུ་བཏོན་པས། དཔལ་ལྡན་འཇམ་པའི་དབྱངས་ཀྱང་དགེས་པས་ཞལ་གཟིགས་པ་ལ། བླ་མ་དབུ་མ་པས་ལོ་ཙཱ་བ་མཛད་པའི་ཚུལ་གྱིས་མདོ་དང་སྔགས་ཀྱི་ཆོས་མང་པོ་ལ་ཐེ་ཚོམ་གྱི་མདུད་པ་གྲོལ་བར་བྱས་སོ། ། སྐུ་ཚེའི་སྨད་དུ་འགྲོ་དོན་དང་ཕྲིན་ལས་རྨད་དུ་བྱུང་བར་རྒྱས་པར་གྱུར་ཏེ་ལྷ་ལྡན་དུ་ཆོ་འཕྲུལ་དུས་ཆེན་གྱི་སྨོན་ལམ་ཆེན་པོ་ཚུགས་པ་དང༌། འབྲོག་རི་བོ་དགའ་ལྡན་རྣམ་རྒྱལ་གླིང་བཏབ་པས། དེ་ནས་བརྩམས་ཏེ་དེའི་རྗེས་སུ་འཇུག་པ་དང་བཅས་པ་ལ་དགའ་ལྡན་པ་ཞེས་ཡོངས་སུ་གྲགས་པ་བྱུང་ངོ༌། ། དེ་ཉིད་ཀྱི་གསུང་གི་བདུད་རྩི་འཐུང་བ་ལས་སྐྱེས་པའི་སློབ་མ་གྲངས་མེད་པ་བྱུང་བ་ལས་མཆོག་ཏུ་གྱུར་པ་ནི་རྒྱལ་ཚབས་རྗེ་དང༌།
མཁས་གྲུབ་རྗེ་དང༌། ཐམས་ཅད་མཁྱེན་པ་དགེ་འདུན་གྲུབ་པ་དང༌། འདུལ་འཛིན་གྲགས་རྒྱལ་དང༌། འདུལ་འཛིན་བློ་གྲོས་སྦས་པ་སྟེ་འདུལ་བ་འཛིན་པ་རྣམ་པ་གཉིས་ལ་སོགས་པ་མཁས་པའི་ཕྲིན་ལས་ལ་དབང་འབྱོར་བ་མང་དུ་བྱོན་པ་རྣམས་ཀྱིས་ཕྲིན་ལས་ཀྱི་རྒྱུན་གནས་པར་བྱེད་དོ། ། རྗེ་བཙུན་ས་སྐྱ་པའི་ལུགས་སྲོལ་ནི། ཐོག་མར་འཁོན་ཀླུའི་དབང་པོའི་བསྲུངས་པས་སད་མི་མི་བདུན་གྱི་ནང་གསེས་སུ་རབ་ཏུ་བྱུང་སྟེ། སློབ་དཔོན་པདྨ་སམྦྷ་ཝའི་ཞབས་ཀྱི་པདྨར་བརྟེན་ཏེ་གསང་སྔགས་ཀྱི་སྨིན་བྱེད་དང་གྲོལ་བྱེད་ཀྱི་གདམས་པ་མང་དུ་གསན་ཅིང༌། དཔལ་ཆེན་རྡོ་རྗེ་གཞོན་ནུ་ལ་སོགས་པའི་གསང་སྔགས་ཀྱི་བཀའ་བབས་ཤིང་གྲུབ་པ་བརྙེས་སོ། ། དེ་ནས་བཟུང་སྟེ་འཁོན་རོག་ཤེས་རབ་ཚུལ་ཁྲིམས་ཡན་ཆད་ལ་གསང་སྔགས་རྙིང་མའི་གྲུབ་པ་བརྙེས་པ་ཤ་སྟག་བྱུང་ངོ༌། ། ཇི་ཙམ་ཞིག་ན་འཁོན་རོག་གི་གཅུང་དུ་གྱུར་པ་དཀོན་མཆོག་རྒྱལ་པོས་དབང་ཕྱུག་མ་ཉི་ཤུ་རྩ་བརྒྱད་ཀྱི་གར་འཆམ་བྱེད་པ་ལ་སོགས་པ་གཟིགས་པའི་རྐྱེན་གྱིས།
གསང་སྔགས་གསར་མ་ལ་འཇུག་པའི་སྒོ་བྱེ་སྟེ། རྙིང་མའི་ཆོས་སྐོར་ཡང་ཕུར་གཉིས་ཙམ་མིན་པའི་ཕལ་ཆེ་བ་གཏེར་དུ་སྦས་ནས། བླ་ཆེན་འབྲོག་མི་ལོ་ཙཱ་ལ་སོགས་པའི་མཁས་གྲུབ་ཀྱི་འཁོར་ལོས་སྒྱུར་བ་དུ་མའི་ཞབས་བསྟེན་ནས་ཐོས་བསམ་བསྒོམ་པ་རྒྱ་མཚོ་ལྟ་བུའི་མཐར་སོན་པར་མཛད་དོ། ། ས་དཀར་པོའི་ལོགས་ལ་སཱ་ལུའི་སྨན་ལྗོངས་ཀྱི་རྡོ་རྗེའི་གདན་ཆེན་པོ་དཔལ་ལྡན་ས་སྐྱའི་ཆོས་གྲྭ་ཆེན་པོ་འདི་ཉིད་སྐྱེ་དགུ་མ་ལུས་པའི་བསོད་ནམས་ཀྱི་དཔྱིད་དུ་བསྐྲུན་ཏེ། དེ་ཕྱིན་ཆད་ནས་ལྷ་རིགས་འཁོན་ས་སྐྱ་པ་ཞེས་ཡོངས་སུ་གྲགས་སོ། ། དེའི་སྲས་འཕགས་པ་འཇིག་རྟེན་དབང་ཕྱུག་གིས་འགྲོ་བའི་དོན་ལ་བསམ་བཞིན་དུ་སྐྱེ་བའི་སྒྱུ་འཕྲུལ་གྱི་རོལ་པ་དཔལ་བརྩེ་བ་ཆེན་པོ་ཀུན་དགའ་སྙིང་པོ་སྟེ། རྗེ་བཙུན་དམ་པ་འདིས་ལྷག་པའི་ལྷ་འཇམ་པའི་དབྱངས་བསྒྲུབས་པས་ཟླ་བ་དྲུག་ནས་ལྷག་པ་ལྷའི་ཞལ་གྱི་དཀྱིལ་འཁོར་མཐོང་ཞིང༌། ཕ་རོལ་ཏུ་ཕྱིན་པའི་ལུགས་ཀྱི་ལམ་ཡོངས་སུ་རྫོགས་པར་སྟོན་པར་བྱེད་པའི་ཞེན་པ་བཞི་བྲལ་གྱི་གདམས་པའི་ལམ་སྲོལ་ཆེན་པོ་སྩལ་ཏོ། ། དེ་ནས་བརྩམས་ཏེ་བཀའ་སྡེ་སྣོད་ཀྱི་ཆོས་ཐམས་ཅད་ལ་མི་འཇིགས་པ་མེད་པའི་སྤོབས་པ་བརྙེས་ནས་རིམ་གྱིས་བྲང་ཏི་དར་མ་སྙིང་པོ་དང༌། ཁྱུང་རིན་ཆེན་གྲགས་དང༌།
མེས་ལྷང་ཚེར་དང༌། ཁའུ་པ་དར་མ་རྒྱལ་མཚན་དང༌། སྒྱི་ཆུ་བ་དགྲ་ལྷ་འབར་དང༌། མལ་ལོ་ཙཱ་བ་དང༌། པུ་ཧྲངས་ལོ་ཆུང་ལ་སོགས་པ་ལས་མདོ་སྔགས་ཀྱི་ཆོས་ཚུལ་བསམ་གྱིས་མི་ཁྱབ་པ་གསན་ཏེ་བསྟན་པའི་བདག་པོར་གྱུར་ཏོ། ། ཁྱད་པར་བླ་ཆེན་ཞང་དགོན་པ་བ་ཡུན་རིང་དུ་བརྟེན་ཏེ། དཔལ་ལྡན་བིརྺ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཡན་ལག་དང་བཅས་པ་གསན་ཅིང་ཐུགས་ཉམས་སུ་བསྟར་རོ། ། དཔལ་རྣལ་འབྱོར་གྱི་དབང་ཕྱུག་གཙོ་འཁོར་ལྔ་དམ་པའི་ཆོས་སྒོ་སྐྱེལ་གྱི་ཚུལ་དུ་བྱོན་ནས། རྒྱུད་སྡེ་བདུན་ཅུ་རྩ་གཉིས་དང༌། ལྕགས་རིའི་ཁོང་ལས་མི་འདའ་བའི་ཟབ་ཆོས་བཞི་ལ་སོགས་པ་དང༌།
གསུང་ངག་རིན་པོ་ཆེ་ཉེ་བརྒྱུད་ཀྱི་གདམས་པ་མ་ལུས་པ་སྩལ་ཏོ། ། རང་ལོ་ལྔ་བཅུ་པར་གདམས་ངག་གི་བཀའ་རྒྱ་གྲོལ་ཏེ། ཁམས་པ་ཨ་སེང་གིས་ཞུས་པའི་ངོར་གསུང་ངག་ཐོག་མར་གསུངས་པ་ནས་བཟུང་སྟེ་གདམས་པ་རྣམས་ལེགས་པར་སྩལ་བའི་སློབ་མ་མཆོག་ཐོབ་པ་གསུམ། བཟོད་པ་ཐོབ་པ་བདུན། རྟོགས་པ་ལྡན་པ་བརྒྱད་ཅུ། གཞུང་བཤད་འཛིན་པའི་ཐུགས་སྲས་བཅུ་གཅིག ཚིག་རྐང་རྣམ་པར་འགྲེལ་པའི་ཐུགས་སྲས་བདུན། ཕྱོགས་ཀྱི་མཁས་གྲུབ་ཆེན་པོ་བཞི་ལ་སོགས་པ་རྣམས་སོ། ། དེའི་སྲས་རྗེ་བཙུན་མཆེད་གཉིས་ཞེས་པ་ནི་འཕགས་པའི་ཡུལ་གྱི་པཎྜི་ཏ་ཆེན་པོ་མི་ཐུབ་ཟླ་བའི་རྣམ་པར་འཕྲུལ་བ་སློབ་དཔོན་བསོད་ནམས་རྩེ་མོ་དང༌། སྐྱེ་བ་དུ་མར་རྗེ་བཙུན་འཇམ་པའི་དབྱངས་ལྷག་པའི་ལྷར་གྱུར་པས་སྐྱེ་བ་འདིར་འཇམ་དཔལ་གྱི་མཚན་ཡང་དག་པར་བརྗོད་པ་ཐུགས་ལ་རང་རྡོལ་དུ་བྱུང་བ་ལ་སོགས་པའི་ཡོན་ཏན་རྒྱ་མཚོའི་མངའ་བདག་རྗེ་བཙུན་གྲགས་པ་རྒྱལ་མཚན་དང༌།
ཆོས་རྗེ་ཁུ་དབོན་ཞེས་པ་མཁྱེན་རབ་འཇམ་པའི་དབྱངས་དང་གཉིས་སུ་མེད་པས། གངས་ཅན་གྱི་ལྗོངས་སུ་བཅུ་ཕྲག་རིག་པའི་གནས་ཀྱི་བསྟན་པ་ཡོངས་སུ་རྫོགས་པ་གསལ་བར་བྱེད་པའི་ཐོག་མར་གྱུར་པ་ས་སྐྱ་པཎྜི་ཏ་དང༌། ལུང་རྟོགས་ཀྱི་ཡོན་ཏན་ཕུན་སུམ་ཚོགས་པའི་རྟགས་སུ། དབུ་དང་ཕྱག་ཞབས་རྣམས་སོ་སོར་ཕྲལ་ཏེ་དེ་བཞིན་གཤེགས་པ་ལྔའི་དཀྱིལ་འཁོར་དུ་སྤྲུལ་པ་དང་བསྡུ་བས་སའི་སྟེང་གི་འགྲོ་བ་རྒྱ་མཚོ་དད་པར་བྱས་ཏེ། མདོ་སྔགས་ཆོས་ཀྱི་སྣང་བར་བྱེད་པོ་འགྲོ་བའི་མགོན་པོ་འཕགས་པ་རིན་པོ་ཆེ་སྟེ། དཔལ་ས་སྐྱའི་རྗེ་བཙུན་གོང་མ་ལྔ་ཞེས་ཡོངས་སུ་གྲགས་སོ། ། འདི་དག་གིས་སྟོབས་བཅུ་མངའ་བའི་བསྟན་པ་ལ་ལྷག་པའི་བྱ་བ་བྱས་པ་དང་ཆེ་བའི་ཡོན་ཏན་མདོར་བསྡུས་པ་རྟོགས་པར་འདོད་པ་རྣམས་ཀྱིས་དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་རིན་པོ་ཆེའི་པར་གྱི་སྒོ་འཕར་འབྱེད་པའི་དཀར་ཆག་འཕྲུལ་གྱི་ལྡེ་མིག་ཏུ་འཁོད་པ་ལ་སོགས་པར་ཤེས་པར་བྱ་བ་ལས་འདིར་མ་སྤྲོས་སོ། ། ཇི་སྐད་སྨོས་པའི་རྗེ་བཙུན་རྣམ་པ་ལྔ་པོ་དེ་དག་གི་བསྟན་པ་མ་ལུས་པ་ཕྱོགས་བཅུ་ཀུན་དུ་གསལ་བར་བྱེད་པའི་བསྟན་སྐྱོང་གི་སྐྱེས་བུ་ཆེན་པོ་བགྲང་གིས་མི་ལྡང་བར་བྱོན་ཞིང༌། བྱེ་བྲག་ཏུ་འཛམ་གླིང་བྱང་ཕྱོགས་ཀྱི་ནོར་འཛིན་དགའ་མའི་དཀྱིལ་འཁོར་ཀུན་དུ་ཉི་མ་དང༌། ཟླ་བ་ལྟར་ཡོངས་སུ་གྲགས་ཤིང༌།
རྒྱལ་བ་དགྱེས་པའི་ཕྲིན་ལས་འཆད་རྩོད་རྩོམ་པ་གསུམ་ལ་བསྙེངས་པ་དང་བྲལ་བའི་མཁས་པ་ཡོངས་ཀྱི་འཁོར་ལོས་སྒྱུར་བ་ཀུན་དགའ་རྣམ་པ་གཉིས་སམ། རྗེ་བཙུན་ངོར་པ་དང་རྫོང་པ་གཉིས་སུ་གྲགས་པ་ལ་སོགས་པ་སྟེ། རྗེ་བཙུན་ངོར་པ་ལ་སློབ་མ་བསམ་གྱིས་མི་ཁྱབ་པ་བྱོན་པའི་ནང་ནས་གཙོ་བོར་གྱུར་པ་ནི། བདག་ཆེན་གཞི་ཐོག་པ་ལ་སོགས་པ་ས་སྐྱ་འཁོན་གྱི་གདུང་བརྒྱུད་དང༌། བདག་ཆེན་ཡེ་ཤེས་དབང་ཕྱུག་ལ་སོགས་པ་བླ་བྲང་ཤར་པ་རྣམས་དང༌། ཐུགས་སྲས་སེམས་དཔའ་ཆེན་པོ་དཀོན་མཆོག་རྒྱལ་མཚན་དང༌། རྒྱལ་ཚབ་དམ་པ་ཀུན་དགའ་དབང་ཕྱུག་དང༌། ཡོངས་འཛིན་དཀོན་མཆོག་འཕེལ་བ་དང༌། འཇམ་པའི་དབྱངས་ཤེས་རབ་རྒྱ་མཚོ་དང༌། མཁས་གྲུབ་དཔལ་ལྡན་རྡོ་རྗེ་དང༌།
གུ་གེ་པཎྜི་ཏ་གྲགས་པ་རྒྱལ་མཚན་དང༌། གུང་རུ་ཤེས་རབ་བཟང་པོ་དང༌། དྭགས་པོ་བཀྲ་ཤིས་རྣམ་རྒྱལ་དང༌། བཟང་ཆེན་ཕྱོགས་ལས་རྣམ་རྒྱལ་དང༌། སྨར་ཁམས་པ་གྲགས་པ་བཟང་པོ་དང༌། དམར་སྟོན་རྒྱལ་མཚན་འོད་ཟེར་དང༌། པཎྜི་ཏ་ཆེན་པོ་ཤཱཀྱ་མཆོག་ལྡན་དང༌། ཞྭ་ལུ་སྐུ་ཞང་མཁྱེན་རབ་ཆོས་རྗེ་དང༌། བྱམས་ཆེན་རབ་འབྱམས་པ་སངས་རྒྱས་འཕེལ་དང༌། འཇམ་དབྱངས་ཀུན་དགའ་ཆོས་བཟང་དང༌།
དཔལ་འབུམ་ཕྲག་གསུམ་པ་བྱམས་པ་ཆོས་དོན་གྲུབ་དང༌། བྱང་ཆུབ་སེམས་དཔའ་གཞོན་ནུ་རྒྱལ་མཆོག་དང༌། གྲུབ་ཆེན་དཀོན་མཆོག་བློ་གྲོས་དང༌། གོ་བོ་རབ་འབྱམས་པ་ཀུན་མཁྱེན་བསོད་ནམས་སེང་གེ་དང༌། ཉག་རེ་དཔལ་གྱི་རྒྱལ་མཚན་དང༌། ཡོན་ཏན་འོད་ཟེར་དང༌། གྲགས་པ་རིན་ཆེན་དོན་གྲུབ་དང༌། ལྡན་མ་དྲུང་ཀུན་དགའ་རིན་ཆེན་ལ་སོགས་པ་དང༌། སྲད་པ་ཀུན་དགའ་བློ་གྲོས་དང༌། མཁས་གྲུབ་ཟླ་བ་བཟང་པོ་དང༌།
བྲག་དཀར་སེམས་དཔའ་ཆེན་པོ་དང༌། གྲུབ་ཐོབ་ཐང་སྟོང་རྒྱལ་པོ་དང༌། མངོན་པར་དགའ་བའི་མཁན་པོ་དཔལ་ལྡན་སངས་རྒྱས་དང༌། བླ་མ་དཔལ་ལྡན་རྒྱལ་པོ་ལ་སོགས་པ་སའི་སྟེང་ན་ཡོངས་སུ་གྲགས་པའི་སློབ་མ་མང་དུ་བྱོན་པ་རྣམས་དང༌། རིམ་གྱིས་སྙན་བརྒྱུད་བསྟན་པའི་བདག་པོ་ཚར་ཆེན་བློ་གསལ་རྒྱ་མཚོ་ལ་སོགས་པ་སྟེ། དེ་དག་གི་རྗེས་སུ་འཇུག་པ་བརྒྱུད་པ་དང་བཅས་པ་རྣམས་ཀྱིས་རྣམ་པ་ཐམས་ཅད་དུ་ལེགས་པར་བསྐྱངས་སོ། ། མདོར་ན་འཇིག་རྟེན་དང་འཇིག་རྟེན་ལས་འདས་པའི་དགེ་ལེགས་དང་ཕན་བདེའི་འདོད་དགུ་མི་ཟད་པའི་འབྱུང་གནས་གཅིག་པུར་གྱུར་པ་སངས་རྒྱས་བཅོམ་ལྡན་འདས་ཉི་མའི་གཉེན་གྱི་ཞལ་ལུང་དང་མངོན་པར་རྟོགས་པའི་ཆོས་ཚུལ་ཡིད་བཞིན་གྱི་ནོར་བུའི་རྒྱལ་པོ་འདི་ཉིད། ཛམྦུ་བྲྀཀྵའི་ཟུར་ཕུད་ཀྱིས་ཉེ་བར་མཚན་པའི་གླིང་གི་དམ་པ་འདི་ན་མཁས་པའི་སྐྱེས་བུ་གང་དག་བྱོན་པ་རྣམས་ཀྱིས་ལེགས་པར་བཤད་པ་དང་ཚུལ་བཞིན་སྒྲུབ་པའི་རྒྱལ་མཚན་གྱི་རྩེ་མོ་ལ་མངའ་གསོལ་ཏེ། དེ་བཞིན་གཤེགས་པའི་ཕྲིན་ལས་ཀྱི་སྣང་བ་དཀར་པོས་ཕྱོགས་དང་ཕྱོགས་བྲལ་ཀྱི་དཀྱིལ་འཁོར་ཐམས་ཅད་དུ་ཡང་དག་པར་རབ་ཏུ་གསལ་བར་བགྱིས་པ་འདི་ལྟར་ལགས་སོ། ། འདིར་སྨྲས་པ།
ས་གསུམ་ མཐའ་དག་གཟུགས་ཅན།་་་་་ བཀྲ་ཤིས་བྱེད་པའི་ཆོ་ག་བཟོ་གནས་རིག་པའི་རིན་ཆེན་རྒྱན་གྱིས་རྣམ་པར་མཛེས། ། རིག་བྱེད་ཚེ་ཡི་བདུད་རྩིའི་དགའ་སྟོན་འགྱེད་ལ་རབ་མཁས་སྒྲ་དང་ཚད་མའི་རྡོ་རྗེ་ཡིས། ། ཚིག་དོན་འཁྲུལ་པའི་རི་བོའི་འགྲོས་བཅིངས་ནང་གི་ལུང་དོན་རྣམ་པར་འབྱེད་པའི་མིག་སྟོང་བཀྲ། ། ཡང་དག་རྟོགས་པའི་ལང་ཚོ་རྟག་ཏུ་དར་ལ་བབ་རྣམས་བློ་ལྡན་སྔོན་གྱི་ལྷ་དབང་ཡིན། ། བྱ་བའི་རང་བཞིན་བརྗོད་པ།་་་་་ དེ་བཞིན་གཤེགས་པ་རང་གི་ཐུགས་རྗེ་དང༌། ། སྨོན་ལམ་གཞལ་དུ་མེད་ལས་ཟློས་པའི་གར། ། ཕྱོགས་བཅུར་ཆོས་ཀྱི་སྣང་བས་འགེངས་བཟོད་པ། ། སྨྲ་བའི་དབང་ཕྱུག་བྱོན་པ་བསམ་མི་ཁྱབ། །
ཆོས་འགོག་པ།་་་་་ གང་དག་བྱོན་པ་དེ་དག་སྟོབས་བཅུ་པའི། ། ལེགས་གསུངས་དྲི་མ་མེད་པས་འགྲོ་བ་ལ། ། ཕན་པ་བསྒྲུབས་པའི་རྟོགས་བརྗོད་ཕྱོགས་རེ་ཙམ། ། མཐོང་བའི་ང་རོ་འབྱིན་དེ་ཅི་ལ་སྙམ། ། དེ་ཀོ་རྗེས་སུ་འཇུག་པའི་སྐྱེ་བོ་རྣམས། ། ཆོས་ལ་བློ་གྲོས་ཞུམ་པ་གཟེངས་བསྟོད་དང༌། ། རྒོད་པ་འདུལ་སོགས་ཆ་ཙམ་བསྙད་པ་ལས། ། འཕགས་རྣམས་མཛད་པ་བྱིས་པའི་བློ་ལས་འགོངས། ། བསམ་པ་རྒྱ་ཆེ་བ།་་་་་
གང་ཕྱིར་སྟོན་པ་ཐམས་ཅད་མཁྱེན་པ་ཡི། ། གཉིས་སུ་མེད་པའི་ཡེ་ཤེས་རང་སྣང་ལས། ། གཞན་དུ་བགྲང་ལས་འདས་པའི་བསྐལ་པ་རུ། ། བཙལ་ཡང་དམིགས་སུ་མེད་པ་ངེས་པའི་དོན། ། འོན་ཏེ་བློ་གྲོས་དམན་པའི་ཆོས་ཀྱི་བློ། ། འཕྱང་མོ་ཉུག་ལ་བརྟེན་པ་སྤོང་བའི་སླད། ། འདྲི་དང་ལེན་ལྡོན་སྡུད་དང་འགྲེལ་པ་ཡི། ། རྣམ་པར་སྣང་བས་བསྟན་པ་རབ་གསལ་བྱས། ། རིགས་རང་བཞིན་བརྗོད་པ།་་་་་ དུས་གསུམ་རྒྱལ་བ་ཀུན་གྱི་མཁྱེན་དང་བརྩེ། །
བྱིན་རླབས་ཟད་མི་ཤེས་པའི་འབབ་སྟེགས་སུ། ། བྱས་པ་མཐོང་ན་མི་མཐུན་མེད་པའི་སྐུ། ། ཚངས་བཅས་སྐྱེ་དགུ་ཀུན་གྱིས་བཏུད་པའི་གནས། ། དགག་པའི་དཔེ།་་་་་ དངོས་པོ་ཐམས་ཅད་སྐྱོན་བཅུ་སྤངས་པའི་གླུ། ། རྟག་པར་འཇོ་བའི་ཡོན་ཏན་གྱིས་དབེན་པས། ། དྲི་ཟའི་གླིང་བུ་སྙན་དགུ་བསྒྱུར་བའི་དཔལ། ། སྨྲ་མཆོག་རྣམས་ཀྱི་གསུང་ལས་ཤིན་ཏུ་དམན། ། མཛེས་པ་བསྔགས་པ་ལ་སྦྱར་བ།་་་་་ མཐའ་ཀླས་སྐྱེ་བའི་ཡུན་དུ་ཆོས་ཐམས་ཅད། །
སྦྱངས་སྟོབས་ཕུན་སུམ་ཚོགས་པའི་མཁྱེན་པ་དེས། ། དཔྱད་པ་གང་ཚེ་ངལ་བའི་གཏམ་འབྱུང་བ། ། ཆེས་བརླིང་རིག་པའི་གནས་དེ་གང་དུ་མཆིས། །

མཆོག་གི་ངེས་བསྟན།་་་་་ ཨེ་མ་ཆུ་ཡི་གཏེར་ལས་དག་བྱེད་མ། ། རྟག་ཏུ་འབྱིན་ཡང་གང་བའི་རང་བཞིན་གྱིས། ། མཁས་བཙུན་བཟང་པོ་གྲུབ་པའི་ཡོན་ཏན་དག ། སྨྲ་མཁས་ཡོངས་ཀྱིས་བརྗོད་པས་མི་ཟད་སྟོན། ། ཡན་ལག་གཉིས་པའི་གཟུགས་ཅན།་་་་་ གསུང་རབ་ཀུན་གྱི་སྙིང་པོ་འདོམས་པ་ལ། ། མཁས་པའི་འབྲས་བུ་སྐལ་བར་ལྡན་པའི་བུ། ། སྡུག་བསྔལ་ཞི་བ་ཐར་པའི་ལྡིང་ཁང་དང༌། ། ཐམས་ཅད་མཁྱེན་པའི་གྲོང་ཁྱེར་སོང་བ་མང༌། ། ནང་ཤེས་བྱེད་ཀྱི་རྒྱུ།་་་་་
འགལ་འབྲེལ་རིགས་པར་སྨྲ་ལ་སྤྲོ་བའི་འཛུམ། ། དཀའ་བའི་གནད་ལ་བརྩད་པས་མ་འགྱུར་ཞིང༌། ། ཕྱི་རོལ་རྒོལ་བ་སྟོང་གིས་མ་ཕྲོགས་པར། ། ལེགས་པར་བརྟགས་པའི་གཏམ་གྱིས་མགྲིན་པ་ཕྱུག ། དཔའ་བ་ཕུན་སུམ་ཚོགས་པའི་ཟོལ་བསྟོད།་་་་་ ལེགས་བཤད་བརྩམས་པའི་ཚིག་དོན་ཟེགས་མས་ཀྱང༌། ། སྐྱེ་འཕགས་ཡིད་ཀྱི་བརྟན་པ་མ་བྱིན་པར། ། བརྩེ་མེད་རང་དབང་འཕྲོག་པའི་ལས་འདི་འདྲ། ། དགེ་སྦྱོང་ཆོས་ལ་མི་འོས་པ་མིན་ནམ། ། ངེས་པའི་དཔེ།་་་་་
མདོར་ན་རྣམ་པར་དཀར་བའི་ཕྲིན་ལས་མཐའ། ། མཐོང་འདོད་ལྷ་ཡི་ལམ་འདིས་རང་གི་ལུས། ། སྔོན་པོར་སོང་བ་དེ་སྲིད་བཙལ་བྱས་ཀྱང༌། ། མ་རྙེད་ད་དུང་རྗེས་སུ་སོང་བར་ངེས། ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་པའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། སྤྲོ་བ་བསྐྱེད་པའི་ཆེད་དུ་བསྟན་སྐྱོང་རྣམས་ཀྱིས་བྱ་བ་བྱས་པའི་སརྒ་སྟེ་གཉིས་པའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
