གསུང་འབུམ། ཚུལ་ཁྲིམས་རིན་ཆེན།
པོད ༡༣༡
ལྷ་རྒྱལ་སྲང་གི་ཆོས་སྡེ་སྲིད་གསུམ་ཡོངས་འདུའི་དགེ་འདུན་གྱིས་མཚོན་པའི་དགོན་སྡེ་སྤྱིའི་བསླབ་བྱ།
༼ཉ༽ ༄༅། །ཤིཥྱཽདརིཀོདྡྷིཏཾཔྲགུཎབྲཧམརཾཛཱུསཱུཏྲཾནམདེཝཛཡཝརྟམསྱདྷརྨསེནསྟྲིབྷཤྲེཡཾསརིཡཱཾཿཏྲསཾགྷབྷིནེཏཱཏལཾབརྒསམཱནྱབིཛཧཱརཾ།།
༄༅། །ལྷ་རྒྱལ་སྲང་གི་ཆོས་སྡེ་སྲིད་གསུམ་ཡོངས་འདུའི་དགེ་འདུན་གྱིས་མཚོན་པའི་དགོན་སྡེ་སྤྱིའི་བསླབ་བྱ་རགས་བསྡུས་གཟུར་གནས་ཚངས་པའི་དྲངས་ཐིག་ཅེས་བྱ་བ་བཞུགས་སོ།། ༄། །མི་མཉམ་པའི་བྲྀཏྟ་ལས་ཁ་སྒོ་ཞེས་བྱ་བའི་སྡེབ་སྦྱོར་གྱིས་བཅིངས་པའོ།། ༄༅། །སུཔནྠཱདྱཿསུགཏྱནྱཱཿསུཔནྠོ྅སནྱནཱཡཱཡ། སཾསཽཔནྠཡོགཏརྣཱཡནམཿསཱུཀྟཾམུནིནྟྲཱཡ།། ༄༅། །གང་ཞིག་ལེགས་པའི་ལམ་ནས་བདེར་སོན་པ། ། གཞན་དག་ལེགས་པའི་གོ་འཕང་བཀྲི་བའི་ཕྱིར། ། ཉེས་མེད་ལེགས་པའི་ལམ་དག་འགྲོ་བ་ལ། ། ཚུལ་འདི་ལེགས་འདོམས་ཐུབ་པའི་དབང་པོར་འདུད། །
རྒྱུ་འབྲས་ཐེག་པའི་སྙིང་པོ་ཡན་ལག་བཅས། ། རྣམ་དཔྱོད་གཟུངས་དང་སྤོབས་པས་ཡོངས་བཟུང་ནས། ། དངོས་དང་བརྒྱུད་ནས་བརྩེ་བས་ལེགས་འདོམས་པའི། ། སྐྱེས་མཆོག་རྣམས་ཀྱི་རྟོགས་བརྗོད་བསམས་ཀྱིན་དད། ། ཐུབ་མཆོག་གིས་གསུངས་ཟིལ་དངར་ཐོས་བསམ་དང༌། ། བསྒོམ་པར་བརྩོན་པའི་སྙིམ་པས་ལེགས་བཞེས་ནས། ། ལུང་རྟོགས་ལང་ཚོ་དར་བབ་ལུས་ཅན་གྱི། ། བསོད་ནམས་ཞིང་གྱུར་འཕགས་པའི་དགེ་འདུན་ཏེ། ། དེ་ཡང་སྐྱོན་བྲལ་བསླབ་པས་རང་གི་རྒྱུད། ། ཞི་དུལ་ཡོན་ཏན་ཕུང་པོས་བརྒྱན་པ་ཉིད། །
ཇི་ལྟར་དྲི་བསུང་རྒྱས་པའི་སྦྲང་རྩིའི་སྣོད། ། རྒྱན་གྱི་དམ་པར་གཙུག་ཏུ་བཀུར་མིན་ནམ། ། ཉེས་སྤྱོད་སྡོམ་པ་དུག་ཅན་ཟས་བཞིན་འཛེམ། ། དགེ་ཆོས་སྡུད་ལ་འདབ་སྟོང་བཅུད་བཞིན་བསགས། ། སྙིང་བརྩེས་གཞན་དོན་བསྒྲུབ་ལ་བྲན་བཞིན་གཞོལ། ། དགེ་འདུན་འདུས་པའི་བཅའ་ཡིག་དྲང་ཐིག་གདབ། ། དེའང་ལྷ་དང་བཅས་པའི་འགྲོ་བ་མ་ལུས་པའི་ཕན་བདེའི་འབྱུང་གནས་གཅིག་པུར་གྱུར་པ་ནི། ཀུན་མཁྱེན་བུ་རམ་ཤིང་པའི་ལུང་རྟོགས་ཀྱི་དམ་པའི་ཆོས་ཏེ། དེ་མི་ཉམས་པར་སྐྱོང་ཞིང་སྤེལ་བ་བསྟན་འཛིན་དགེ་འདུན་ལ་རག་ལས་ལ། དེ་དག་ཀྱང་སོ་ཐར་གྱི་སྡོམ་པ་ཐོབ་པ་ཙམ་མམ།
དེའི་སྟེང་དུ་བྱང་སེམས་དང་སྔགས་ཀྱི་ཆོ་ག་ལས་སྐྱེས་པའི་སྡོམ་པ་རྣམས་ལེགས་པར་ཐོབ་ནས་མི་ཉམས་པར་བསྲུང་བ་ནི་སྡོམ་པ་སུམ་ལྡན་གྱི་དགེ་སློང་གི་དགེ་འདུན་ཞེས་བྱ་སྟེ། ཇི་སྐད་དུ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ལྡན། ། ཞེས་པའི་དོན་དང་ལྡན་པ་ཞིག་དགོས་ལ། དེ་དག་ཚུལ་བཞིན་སྒྲུབ་པའི་བསླབ་བྱའི་དགོས་དོན་སྙིང་པོར་བསྙད་པ་ལ་བཞི་སྟེ། སོ་སོར་ཐར་པའི་བསླབ་བྱ། བྱང་སེམས་སྡོམ་པའི་བསླབ་བྱ། རིག་འཛིན་སྔགས་ཀྱི་སྡོམ་པའི་བསླབ་བྱ། དེ་དག་ཐུན་མོང་དུ་མཁོ་བའི་བསླབ་བྱ་གདམས་པའོ། །
དང་པོ་ནི་ཚུལ་ཁྲིམས་ཀྱི་བསླབ་པ་བརྗོད་བྱར་བྱས་པ་འདུལ་བའི་སྡེ་སྣོད་ཀྱིས་བསྟན་བྱ་སོ་སོར་ཐར་པ་སྟེ། ཇི་སྐད་དུ། དཔྱོད་ལྡན་རྣམས་ཀྱིས་སོ་སོར་ཐར། ། མཉན་པའི་ཕྱིར་ན་འབད་པར་བྱ། ། ཞེས་བསྟེན་པའི་རྩ་བ་ཡིན་པའི་ཕྱིར་དང་ཡོན་ཏན་ཐམས་ཅད་ཀྱི་གཞི་མ་ཉིད་དེ། དེ་ལ་དབྱེ་ན། གསོ་སྦྱོང་དགེ་བསྙེན་ཕ་མ་དང༌། ། དགེ་ཚུལ་ཕ་མ་བར་སློབ་མ། ། དགེ་སློང་མ་དང་དགེ་སློང་སྟེ། ། སོ་སོར་ཐར་པ་རིས་བརྒྱད་དོ། །
ཞེས་པ་ལྟར་བརྒྱད་ལས་འདིར་གཞན་བཏང་སྙོམས་སུ་བཞག་ནས་དགེ་ཚུལ་དང་དགེ་སློང་གི་བསྲུང་བྱའི་གཙོ་བོ་རགས་བསྡུས་གླེང་བ་ལ། སྡོམ་པ་མ་ཐོབ་པ་ཐོབ་པར་བྱེད་པ་དང༌། ཐོབ་པ་མི་ཉམས་པ་བསྲུང་བ་གཉིས་ལས། དང་པོ་ནི། ཡུལ་སྡོམ་ལྡན་གྱི་གང་ཟག་ལས་སྦྱོར་དངོས་མཇུག་གསུམ་ཚང་བའི་ད་ལྟར་གྱི་ཆོ་ག་ཉེས་མེད་ཕུན་ཚོགས་ཀྱི་སྒོ་ནས་སྡོམ་པ་རིམ་ཅན་དུ་འབོགས་པའི་ཆོ་ག་སྟེ་གཞན་དུ་ཤེས་པར་བྱའོ། ། གཉིས་པ་ཐོབ་པ་མི་ཉམས་པར་བསྲུང་བ་ལ། མི་མཐུན་པའི་ཕྱོགས་སྤང་བ། བདེ་བར་གནས་པའི་རྐྱེན་བསྟན་པ་གཉིས་ལས། དང་པོ་ནི། དེ་གཉིས་ཀྱི་སྤང་བྱའི་རྩ་བ་མེད་དུ་མི་རུང་བ་རྣམས་ནི།
ཇི་སྐད་དུ། མི་ཚང་སྤྱོད་དང་བརྐུ་བ་དང༌། ། མི་ལ་གསད་པར་མི་བྱ་བ། ། བརྫུན་དུ་སྨྲ་དང་བཅས་པ་ཡི། ། ཆོས་བཞི་འདི་ནི་གསུངས་པ་ཡིན། ། ཞེས་པ་ལྟར་བཞི་ལས། དང་པོ་མི་ཚང་བ་སྤྱོད་ཀྱི་ཕམ་པ་ནི། ས་ཁ་ལྷས། ཁ་ཤོན་སོ་དང་པགས་པ་ལས། ། ནོར་བུ་འདས་ན་ཕམ་པ་སྟེ། །
ཞེས་གསུངས་པ་ལྟར། ཕོ་མོ་མ་ནིང་གི་མི་དང་དུད་འགྲོ་གང་གིའང་ལུས་ཚང་བའམ། ལུས་ཀྱི་སྟོད་སྨད་བསྟེན་དུ་རུང་བའི་ཁ་དང་བཤང་ལམ་ཟག་བྱེད་ཀྱི་རྨའི་སྒོ་གསུམ་པོ་གང་ཡང་རུང་བར་ནོར་བུ་བཅུག་སྟེ་རེག་པའི་བདེ་བ་རྫོགས་པར་ཉམས་སུ་མྱོང་བའོ། ། གཉིས་པ་ནི་བརྐུ་བ་ཞེས་བྱ་སྟེ། ཀརྵ་པ་ཎའི་བཞི་ཆ་བརྐུས། ། དེ་བརྐུས་ཚུལ་ཁྲིམས་ཞིག་པར་འགྱུར། ། ཞེས་གསུངས་པ་ལྟར། གཞན་གྱིས་བདག་ཏུ་བཟུང་བའི་དངོས་པོ་རིན་ཐང་ཚང་བ་མཐུས་ཕྲོགས་སམ་འཇབ་བུས་བརྐུས་སམ་བརྐུ་འཕྲོག་བྱེད་དུ་བཅུག་པ་སྟེ་རིན་ཐང་གི་ཚད་ཀྱང་རྒྱ་གར་དུ་མགྲོན་བུ་བཞི་བརྒྱ་ཀརྵ་པ་ཎའི་བཞི་ཆའི་ཚད་ཡིན་པར་བཤད་པས། དེ་དང་མཉམ་པའི་དངོས་པོ་བརྐུས་སམ་ཕྲོགས་པའོ། ། གསུམ་པ་མི་ལ་གསད་པ་ནི།
མངོན་པ་མཛོད་ལས། དམག་ལ་སོགས་པ་དོན་གཅིག་ཕྱིར། ། ཐམས་ཅད་བྱེད་པ་པོ་བཞིན་ལྡན། ། ཞེས་འབྱུང་བ་ལྟར། མིའམ་མངལ་དུ་ཆགས་པའི་མེར་མེར་ལ་སོགས་པ་མཚོན་དང་དུག་དང་རིག་སྔགས་སོགས་ཀྱིས་བསད་པའམ། གཞན་གསོད་དུ་བཅུག་ཀྱང་རུང་ངོ༌། ། བཞི་པ་བརྫུན་དུ་སྨྲ་བ་ལ། ཇི་སྐད་དུ། འདིར་ནི་སྒྲིབ་པ་རྣམ་པ་ལྔ། ། མི་རྣམས་ཀྱི་ནི་ཆོས་སུ་ཐོས། །
དེ་ཟད་བླ་མའི་ཆོས་སུ་འདོད། ། ཅེས་འབྱུང་བ་ལྟར། མིའི་རྟེན་ལ་བསྒྲུབ་པར་སླ་བ་མ་ཡིན་པའི་ཆོས། དེ་དག་ལས་གོང་མའམ་བླ་མ་ལྟ་བུར་འཕགས་པའི་ཡོན་ཏན་ཞིག་མ་ཐོབ་བཞིན་དུ་ཐོབ་ཅེས་པ་ལྟ་བུ་སྟེ། དེའང་སྒྲིབ་པ་ལྔ་ནི་མིའི་ཆོས་ཡིན་ལ། དེ་ཟད་པར་བྱས་པ་ནི་དེ་ལས་གོང་མར་གྱུར་པ་ལྟ་བུར་སྨྲ་བའོ། ། དེས་ན་བཞི་པོ་འདི་དག་སྤྱད་ན་རྩ་བའི་ཕམ་པ་ཞེས་བྱ་སྟེ། འདི་དག་བྱུང་མ་ཐག་ཏུ་སྡོམ་པ་གཏང་བར་འགྱུར་ཏེ། དཔེར་ན་ཤིང་ཏཱ་ལའི་མགོ་བོ་བཅད་པར་སླར་སྔོན་པོར་མི་འགྱུར་ཞིང་འཕེལ་ཞིང་རྒྱས་པར་མི་རུང་བ་ལྟར་སྡོམ་པའི་རྩ་བ་ཉམས་པ་སྡོམ་ལྡན་དུ་མི་རུང་བའི་ཕམ་པར་འགྱུར་ཏེ་སླར་གསོར་མི་བཏུབ་པར་བཞེད་དོ། ། དེས་ན་སྤང་བྱ་འདི་རྣམས་ཡང་དག་པར་སྤོང་བ་ལ་ཤིན་ཏུ་འབད་པར་བསླབ་དགོས་ཏེ།
དེ་ལྟ་མིན་ན་ཉེས་སྤྱོད་སྡོམ་པའི་ཚུལ་ཁྲིམས་དང་ལྡན་པའི་དགེ་ཚུལ་ལམ་དགེ་སློང་གི་དངོས་པོར་མི་རུང་བའི་ཕྱིར་རོ། ། མདོ་ལས། ཚུལ་ཁྲིམས་གཡང་རྔ་བཞིན་དུ་བསྲུང་ཞེས་པའི་དོན་ཡང་ནགས་སུ་ཤིང་ལ་སོགས་པར་གཡག་རྒོད་ཀྱི་རྔ་མ་ཉག་མ་རེར་འཐོགས་ཀྱང་སྲོག་དང་བསྡོས་ཏེ་བསྲུང་བའི་དཔེར་བྱས་པའོ། ། དེ་རེ་རེ་ལའང་གཞི་དང་བསམ་པ་སྦྱོར་བ་མཐར་ཐུག་གི་ཡན་ལག་སྟེ་བཞི་དང༌། དེའི་སྟེང་དུ་བསྙེན་པར་རྫོགས་པའི་དགེ་སློང་གི་སྤང་བྱ་ལྟུང་བ་སྡེ་ལྔ་ནི་དགེ་འདུན་ལྷག་མའི་སྡེ་ཚན་བཅུ་གསུམ་དང༌། ལྟུང་བྱེད་ཀྱི་སྡེ་ཚན་ལ་བཅུ་ཚན་གསུམ་དང༌། ལྟུང་བྱེད་འབའ་ཞིག་པ་བཅུ་ཚན་དགུ། སོ་སོར་བཤགས་པ་བཞི། ཉེས་བྱས་བརྒྱ་དང་བཅུ་གཉིས། སྒྲུབ་པའི་སྡེ་ཚན་བཞི་སྟེ་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་སྟེ་དེ་དག་སོ་སོར་དབྱེ་ན་བཤད་བྱ་མང་དུ་མཆིས་མོད།
འདིར་མ་སྤྲོས་སོ། ། གོང་གི་རྩ་བའི་ཕམ་པ་བཞི་པོ་དང༌། དེའི་སྟེང་དུ་ཆང་འཐུང་བའི་ལྟུང་བྱེད་ནི། འདུལ་བ་མདོ་རྩ་ལས། ནད་པས་ཆང་ནི་རྩྭ་མཆོག་གིས་མི་བཏུང་ངོ༌། ། དགེ་བསྙེན་ཡན་ཆད་ཐམས་ཅད་ཀྱིས་མི་བླུད་དོ། ། ཞེས་སོ་སོར་ཐར་པའི་སྒོར་ཞུགས་པ་རྣམས་ཀྱིས་ཆང་རྩྭ་མཆོག་གི་རྩེ་མོས་བླངས་པའི་ཐིག་པ་ཙམ་ཡང་བཏུང་དུ་མི་རུང་སྟེ་བག་ཡོད་ཀྱི་ཡན་ལག་གམ། ལྟུང་བྱེད་འབའ་ཞིག་པའི་ནང་ཚན་བྱོས་པར་འགྱུར་བ་འབྲུའི་རིགས་ཀྱི་ཆང་ནི། བསྙེན་གནས་ཡན་ལག་བརྒྱད་པ་ནས་ཡོངས་རྫོགས་དགེ་སློང་ཚུན་ཆད་ཀྱི་སྤང་བྱ་སྟེ། འཕགས་པ་ཉེར་སྦས་ཀྱིས།
མཚམས་མེད་པ་ལྔ་དང༌། ལྟུང་བ་རིགས་ལྔ་དང༌། ཉེས་པ་ཐམས་ཅད་ཀྱི་འབྱུང་གནས་སུ་གསུངས་པའི་ཕྱིར་རོ། ། ཞེས་དང༌། རྒྱ་ཆེར་འགྲེལ་པར། བྱེ་བྲག་ཏུ་སྨྲས་པ་ཁ་ཅིག་ན་རེ། རང་བཞིན་གྱི་ཁ་ན་མ་ཐོ་བ་ཡིན་ཏེ་སྲོག་གཅོད་པ་ལ་སོགས་པ་བཞིན་ཉེས་པར་སྤྱོད་པའོ། ། ཞེས་གསུངས་པའི་ཕྱིར་དང༌། ངན་སོང་གི་རྒྱུར་བསྟན་པ་དང༌། བག་མེད་པའི་གནས་ཀྱི་གཞི་ཡིན་པ་དང༌།
གཅིག་ཏུ་ངེས་པར་མ་གནང་བའི་ཕྱིར་རོ། ། ཞེས་དང༌། གཞན་ཡང་ཐེག་ཆེན་ལ་ཞུགས་པས་ཆང་བསྟེན་དུ་མི་རུང་སྟེ། དམ་ཆོས་ཐམས་ཅད་འཇིག་པར་བྱེད་པ་དང༌། ངོ་ཚ་མེད་པར་བྱེད་པ་དང༌། སྐྱེ་བོ་མི་བརླིང་བར་བྱེད་པ་དང༌། བློ་རྨོངས་པར་བྱེད་པ་དང༌། འདི་ཕྱིའི་དོན་དང༌། ཐར་པའི་ཕྱོགས་ཀྱི་ཆོས་ཐམས་ཅད་ཉམས་པར་བྱེད་པ་སྟེ། དྲན་པ་ཉེར་བཞག་ལས།
ཆང་ལ་བསྟེན་པའི་མི་དག་ནི། ། ཆོས་རྣམས་ཀུན་གྱི་སྟྭ་རེ་ཡིན། ། ངོ་ཚ་མེད་པར་བྱེད་པའི་མཆོག ། སྤང་བ་དག་སྟེ་ཉེ་བར་བསྟན། ། བློ་ནི་ཤིན་ཏུ་རྨོངས་བསྐྱེད་ཅིང༌། ། འཇིག་རྟེན་གཉིས་ནི་རྣམ་འཇིགས་བྱེད། ། ཐར་པའི་ཆོས་ནི་མེ་ལྟ་བུ། ། སྲེག་བྱེད་ཉིད་ནི་ཆང་ཡིན་ནོ། ། ཞེས་སོགས་ཉེས་པ་རྒྱ་ཆེར་བཤད་པའི་ཕྱིར་རོ། ། དེས་ན་དགོན་ནང་དུ་ཆང་རག་དང་བུད་མེད་མི་འགྲིམ་པར་བཅའ་བ་དམ་པར་བྱ་དགོས་ཏེ།
ཇི་སྐད་དུ། བྱིས་པ་རྣམས་ནི་གཟུགས་ལ་ཆགས། ། ཞེས་འབྱུང་བ་ལྟར་གཉེན་པོ་ཆུང་བ་རྣམས་བར་ཆད་ཀྱི་དབང་དུ་འགྲོ་བས་སོ། ། གཉིས་པ་བདེ་བར་གནས་པའི་རྐྱེན་བསྟན་པ་ལ། གོས་མཐའ་གཉིས་སུ་མ་ལྷུང་བ། ཟས་མཐའ་གཉིས་སུ་མ་ལྷུང་བ། མལ་མཐའ་གཉིས་སུ་མ་ལྷུང་བ་སྟེ། དང་པོ་ནི། སྣམ་སྦྱར། བླ་གོས།
མཐང་གོས། ཤམ་ཐབས། ཤམ་ཐབས་ཀྱི་གཟན་སོགས་དང༌། ཟས་དང་གནས་མལ་གཉིས་གོ་སླ་བས་མ་སྤྲོས་མོད། མཐའ་གཉིས་ནི་འདོད་པ་བསོད་སྙོམས་ཀྱི་མཐའ་དང་ངལ་ཞིང་དུབ་པའི་མཐའོ། ། དེས་ན་གོས་དང་ཟས་དང་གནས་མལ་འདི་རྣམས་བཟང་པོ་དང་ཆེན་པོ་ལ་སོགས་པ་ཚོགས་ཀྱིས་བསྒྲུབ་པ་དང་ལོངས་སྤྱོད་པ་དག་སྤང་དགོས་ཏེ། དེ་ལྟ་མིན་ན་འདོད་པ་བསོད་སྙོམས་ཀྱི་མཐའ་དང་ངལ་ཞིང་དུབ་པའི་མཐར་ལྟུང་བའི་ཕྱིར་རོ། ། གལ་ཏེ་རང་གི་ཐོས་བསམ་སོགས་ཀྱི་གེགས་སུ་མི་འགྱུར་ཞིང་རྩོལ་མེད་དུ་རྙེད་ན་གོས་འབུམ་རི་བ་དང་ཁ་ཟས་རོ་བརྒྱ་ལྡན་པ་དང་ཁང་བརྩེགས་ཁང་མིག་བརྒྱ་པ་ཐོབ་ཀྱང་ཞེན་མེད་དུ་ལོངས་སྤྱད་དུ་རུང་བར་མ་བཀག་གོ ། དེ་དག་ནི་སོ་ཐར་གྱི་བསླབ་བྱ་རགས་བསྡུས་སོ། ། གཉིས་པ་བྱང་སེམས་སྡོམ་པ་ཐེག་པ་ཆེན་པོའི་ལམ་གྱི་རྩ་བ་སྟེ།
སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གི ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་སྟེ། ། འཇིག་རྟེན་ལྷ་མིར་བཅས་པའི་ཕྱག་བྱར་འོས། ། ཞེས་གསུངས་པས་སངས་རྒྱས་ཀུན་གྱིས་བགྲོད་པ་གཅིག་པའི་ལམ་བླ་ན་མེད་པའི་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་ལ་སྡོམ་པ་མ་ཐོབ་པ་ཐོབ་པར་བྱེད་པ་ཐོབ་པ་མི་ཉམས་པར་བསླབ་པ་གཉིས་ལས། དང་པོ་ནི། དབུ་མ་ལུགས་དང་སེམས་ཙམ་ལུགས་ཀྱི་བཀའ་སྲོལ་ཆེན་པོ་གཉིས་ཏེ་གཞན་དུ་ཤེས་པར་བྱའོ། ། གཉིས་པ་མི་ཉམས་པར་བསླབ་པ་ལ་སྨོན་སེམས་དང༌། འཇུག་སེམས་གཉིས་ལས།
དང་པོའི་བསླབ་བྱར། སྤང་བྱ་དང་བསྟེན་བྱ་གཉིས་ལས། དང་པོ་ནི་བླ་མ་དང་མཆོད་གནས་བསླུ་བ་དང་ཐེག་ཆེན་གྱི་གང་ཟག་ལ་མི་བསྔགས་པར་བརྗོད་པ་སེམས་ཅན་ལ་གཡོ་སྒྱུ་བྱེད་པ་འགྱོད་པའི་གནས་མ་ཡིན་པ་ལ་འགྱོད་པ་སྟེ་ནག་པོའི་ཆོས་བཞི་སྤང་བའོ། ། གཉིས་པ་ནི་ནག་པོའི་ཆོས་བཞིའི་གཉེན་པོར་སྲོག་གི་ཕྱིར་ཡང་བརྫུན་མི་སྨྲ། ཐེག་ཆེན་གྱི་གང་ཟག་ལ་སྟོན་པའི་འདུ་ཤེས་བསྐྱེད་ཅིང་བསྔགས་པ་བརྗོད། གཡོ་སྒྱུ་སྤངས་ཏེ་ལྷག་པའི་བསམ་པས་གནས་པ་དང༌། སེམས་ཅན་ཡོངས་སུ་སྨིན་པར་བྱེད་པ་ཐམས་ཅད་ཉན་རང་གི་སར་མ་ཡིན་པ་ཐེག་པ་ཆེན་པོ་སྨིན་པར་བྱེད་པ་དེ་དཀར་པོའི་ཆོས་བཞི་ལ་བསླབ་པར་བྱའོ། ། སེམས་བསྐྱེད་པ་ཚུན་ཆད་གཞན་དོན་དུ་སངས་རྒྱས་ཐོབ་པར་འདོད་པའི་བསམ་པ་དེ་ཡང་ཡང་བསྐྱེད་དགོས་ཏེ། འདི་སྤངས་ན་སྨོན་འཇུག་གཉིས་ཀའི་སེམས་བསྐྱེད་ཀྱི་སྡོམ་པ་གཏང་བར་འགྱུར་བས་སོ། ། གཉིས་པ་འཇུག་སེམས་ཀྱི་བསླབ་བྱ་ལའང་སྤང་བྱ་དང་བསྟེན་བྱ་གཉིས་ལས།
དང་པོ་ནི། ནམ་མཁའི་སྙིང་པོའི་མདོ་ལས། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བ་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པ་ཡིན་པར་ཐུབ་པས་གསུངས། ། ཚུལ་ཁྲིམས་འཆལ་བའི་དགེ་སློང་ལའང༌། ། ངུར་སྨྲིག་འཕྲོག་དང་བརྡེག་པ་དང༌། ། བཙོན་རར་འཇུག་པར་བྱེད་པ་དང༌། ། རབ་ཏུ་བྱུང་ལས་འབེབས་པ་དང༌། །
སྲོག་དང་བྲལ་བྱེད་གསུམ་པ་ཡིན། ། མཚམས་མེད་ལྔ་ནི་བྱེད་པ་དང༌། ། ཞེས་བྱང་ཆུབ་སེམས་དཔའ་རྒྱལ་པོ་དང་བློན་པོ་ཐུན་མོང་དུ་འབྱུང་བ་བཞི་དང༌། ལོག་པར་ལྟ་བ་འཛིན་པ་དང༌། ཞེས་རྒྱལ་པོ་ལ་འབྱུང་བ་གཅིག་དང༌། གྲོང་ལ་སོགས་པ་འཇོམས་པ་ཡང༌། ། རྩ་བའི་ལྟུང་བ་ཐུབ་པས་གསུངས། ། ཞེས་བློན་པོ་ལ་འབྱུང་བ་གཅིག་དང༌། བློ་སྦྱངས་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང༌། །
ཞེས་སོགས་བྱང་ཆུབ་སེམས་དཔའ་ལས་དང་པོ་པར་འབྱུང་བ་བརྒྱད་དེ་རྩ་བའི་ལྟུང་བ་བཅུ་བཞི་དང༌། བསླབ་བཏུས་སུ། ཆགས་དང་སེར་སྣ་མི་བཟད་པས། ། ཞེས་སོགས་སེར་སྣ་དང་ཁྲོ་བ་དང་གཡོ་སྒྱུ་སྟེ་གསུམ་དང༌། ཡང་ཐབས་ལ་མཁས་པའི་འགྲོ་དོན། བསླབ་བཏུས་སུ། བྱང་ཆུབ་སེམས་ནི་ཡང་འདོར་དང༌། ། ཞེས་བྱང་ཆུབ་ཀྱི་སེམས་ཡོངས་སུ་འདོར་བ་སྟེ་བཅོ་བརྒྱད་དོ། ། དེའང་རྒྱལ་བློན་ལས་དང་པོ་པ་ཞེས་སྨོས་པ་དེ་དང་དེ་ལ་འབྱུང་ཉེ་བའི་ལྟུང་བ་ཡིན་པས་དེ་དང་དེའི་ལྟུང་བ་ཞེས་བསྟན་པ་ཡིན་གྱི། ལྟུང་བ་བཅོ་བརྒྱད་པོ་སུ་ལ་བྱུང་ཡང་ཐམས་ཅད་ཀྱི་ལྟུང་བ་ཡིན་པས་ཀུན་གྱིས་སྤང་བར་བྱ་དགོས་སོ་ཞེས་པའི་དོན་ཏོ། །
གཉིས་པ་བསྟེན་བྱ་ལ་བཤད་མ་ཐག་པའི་ལྟུང་བ་དེ་རྣམས་སྤོང་བའི་སེམས་པ་ས་བོན་དང་བཅས་པ་ནི་སྡོམ་པའི་ཚུལ་ཁྲིམས། ཕ་རོལ་ཏུ་ཕྱིན་པ་དྲུག་གིས་བསྡུས་ཏེ་དགེ་བར་སྒྲུབ་པར་འདོད་པ་དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་རྣམས་གནས་སྐབས་དང་མཐར་ཐུག་གི་ཕན་བདེ་སྒྲུབ་པར་འདོད་པའི་སེམས་པ་ས་བོན་དང་བཅས་པ་སེམས་ཅན་དོན་བྱེད་ཀྱི་ཚུལ་ཁྲིམས་ཏེ། ཚུལ་ཁྲིམས་གསུམ་པོ་དེ་ལ་བསླབ་པར་བྱ་སྟེ། བྱང་ས་ལས། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་ནི་གསུམ་པོ་འདི་ཁོ་ནར་ཟད་དེ་ཞེས་བྱང་སེམས་ཀྱི་བསླབ་བྱ་ཐམས་ཅད་གསུམ་པོ་དེར་འདུས་པས་ཚུལ་ཁྲིམས་གསུམ་ལ་བསླབ་པར་བྱའོ། ། གལ་ཏེ་ལྟུང་བ་བྱུང་ན། འཕགས་པ་ནམ་མཁའི་སྙིང་པོ་སྤྱན་དྲངས་ནས་བཤགས་པ་བྱ་བར་བཤད་པ་ལྟར་དང༌། སྤྱོད་འཇུག་ལས། ཉིན་དང་མཚན་མོ་ལན་གསུམ་དུ། །
ཕུང་པོ་གསུམ་པ་གདོན་བྱ་ཞིང༌། ། རྒྱལ་དང་བྱང་ཆུབ་སེམས་བརྟན་ལ། ། ལྟུང་བའི་ལྷག་མ་དེས་ཞི་བྱ། ། ཞེས་ཕུང་པོ་གསུམ་པའི་མདོ་ལན་གསུམ་བཏོན་པས་འདག་པར་གསུངས་པ་ལ་སོགས་པས་ལྟུང་བ་དག་པའི་ཐབས་ལ་བསླབ་པར་བྱའོ། ། བྱང་སྡོམ་གྱི་བསླབ་བྱ་རགས་བསྡུས་སོ། ། གསུམ་པ་རིག་འཛིན་སྔགས་ཀྱི་སྡོམ་པ་ནི། འགྲེལ་ཆེན་སྒྲོན་མ་གསལ་བ་ལས། དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལས་འབྱུང་བར་འགྱུར་རོ། ། ཞེས་གྲུབ་ཆེན་བརྒྱད་དང་མཁའ་སྤྱོད་རིག་འཛིན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་བར་དུ་དངོས་གྲུབ་ཐམས་ཅད་ཀྱི་འབྱུང་གནས་སུ་གྱུར་པ་ནི་རིག་པ་འཛིན་པ་སྔགས་ཀྱི་སྡོམ་པ་སྟེ། སྡོམ་པ་མ་ཐོབ་པ་ཐོབ་པར་བྱེད་པ་དང༌།
ཐོབ་པ་མི་ཉམས་པར་བསྲུང་བ་གཉིས་ལས། དང་པོ་ནི་རྒྱུད་སྨིན་པར་བྱེད་པ་དབང་བསྐུར་བ་སྟེ་གཞན་དུ་ཤེས་པར་བྱའོ། ། གཉིས་པ་མི་ཉམས་པར་བསྲུང་བར་བསླབ་པ་ནི། དབང་བསྐུར་ཐོབ་པས་དམ་ཚིག་སྡོམ་པ་མ་བསྲུང་ན་འདི་ཕྱི་ཐམས་ཅད་སྡུག་བསྔལ་མི་བཟད་པ་འབྱུང་བའི་ཕྱིར་དམ་ཚིག་ནན་ཏན་དུ་བསྲུང་དགོས། བསྲུང་རྒྱུའི་དམ་ཚིག་དང་སྡོམ་པ་རྒྱུད་སྡེ་སོ་སོ་ནས་སྤྱི་དང་ཁྱད་པར་གྱི་བསྲུང་བྱ་མང་དུ་འབྱུང་ཡང༌། འདིར་མེད་དུ་མི་རུང་བ་ནི། སྤང་བྱ་བསྟེན་བྱ་གཉིས་ལས། དང་པོ་ནི་རྩ་བ་དང་ཡན་ལག་གི་ལྟུང་བ་ཉི་ཤུ་རྩ་གཉིས་ཏེ། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲང་གསུངས། །
ཞེས་པ་ནས། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། ཞེས་པའི་བར་བཅུ་བཞི་སྟེ། དེའི་དོན་ཅུང་ཟད་བཤད་ན། རྡོ་རྗེ་ཐེག་པའི་དབང་རྒྱུད་མན་ངག་ཐོབ་པའི་རྡོ་རྗེ་སློབ་དཔོན་ནི། འདི་ནས་བཟུང་རྡོ་རྗེ་འཛིན་པའི་ཡེ་ཤེས་བར་གྱི། དངོས་གྲུབ་ཐམས་ཅད་ཀྱི་འབྱུང་གནས་སུ་གྱུར་པའི་ཕྱིར། དེ་ཉིད་ལ་ཀུན་ནས་མནར་སེམས་ཀྱི་སྒོ་ནས་བརྙས་པའམ་ཐུགས་སུན་འབྱིན་པ་ནི་རྩ་བའི་ལྟུང་བ་དང་པོའོ། ། བདེ་བར་གཤེགས་པས་བསྟན་པའི་ཐེག་པ་གསུམ་དུ་བསླབ་བྱར་བཅས་པ་རྣམས་དགོས་མེད་དུ་འདའ་བའམ་ཡན་ལག་ཕྲ་མོ་ཁྱད་དུ་གསོད་པ་ནི་གཉིས་པ།
རིག་པ་འཛིན་པའི་སྡོམ་ལྡན་གྱི་རྡོ་རྗེ་སྤུན་ལ་ཁྲོས་པས་སྐྱོན་བརྗོད་པའམ་འཚེ་བར་བྱེད་པ་ནི་གསུམ་པ། སེམས་ཅན་རྣམས་ལ་བྱམས་པའི་སེམས་སྤོང་བ་ནི་བཞི་པ། དམ་པའི་ཆོས་ཀྱི་རྩ་བ་བྱང་ཆུབ་དུ་སྨོན་པའི་སེམས་སྤོང་བ་ནི་ལྔ་པ། རང་གཞན་གྱི་གྲུབ་མཐར་བཅས་པའི་ཆོས་ལ་ཕྱོགས་ལྷུང་གིས་གཤེ་བ་ནི་དྲུག་པ། སེམས་ཅན་མ་སྨིན་པ་དང་སྨིན་ཡང་མ་དད་པ་དང་ཉམས་པ་ལ་གསང་བའི་ཆོས་དང་རྫས་དང་ཀུན་དུ་སྤྱོད་པ་སྟོན་པ་རྣམས་ནི་བདུན་པ། རང་གི་ཕུང་པོ་ལྔ་སངས་རྒྱས་ལྔའི་བདག་ཉིད་དུ་དབང་གི་དུས་ནས་ངོ་སྤྲད་ཅིང་བྱིན་གྱིས་བརླབས་པ་ལ་སྨོད་པའམ་གནོད་པའི་སྤྱོད་ལམ་བསྟེན་པ་ནི་བརྒྱད་པ། ཆོས་རྣམས་ཀྱི་རང་བཞིན་སྟོང་པ་ཉིད་དུ་རྣམ་པར་དག་པ་ལ་དེ་ལྟར་ཡིན་ནམ་མ་ཡིན་ཞེས་སོམ་ཉི་ཟ་བ་ནི་དགུ་པ། ཆོས་མིན་གྱི་སྤྱོད་པ་ཆེར་སྤྱོད་པའི་གདུག་པ་ཅན་ལ་སྙིང་ནས་བྱམས་ཤིང་གྲོགས་སུ་འཛིན་པ་ནི་བཅུ་པ། མིང་དང་མཚན་མ་དང་བྲལ་བའི་ཆོས་ཉིད་ལ་མིང་སོགས་ལྟ་བ་ནི་བཅུ་གཅིག་པ། དད་པའི་ཡུལ་ལ་དད་པའི་སེམས་ཅན་གྱི་སེམས་དེ་དང་མི་མཐུན་པར་སྟོད་པས་སུན་འབྱིན་པ་ནི་བཅུ་གཉིས་པ།
ཚོགས་གྲལ་དུ་དམ་རྫས་སྟོབ་པ་ཚུལ་འཆོས་སམ་མི་གཙང་བར་བལྟ་ཞིང་མི་བསྟེན་པ་ནི་བཅུ་གསུམ་པ། ཤེས་རབ་ཀྱི་ཕ་རོལ་དུ་ཕྱིན་མའི་རང་བཞིན་བུད་མེད་ཀྱི་རྟེན་ལ་དམན་པར་བསམས་ནས་གཤེ་བ་ནི་བཅུ་བཞི་པ་སྟེ། འདི་དག་གང་ཡང་རུང་བ་སྤྱད་པས་སྔགས་སྡོམ་གྱི་རྩ་བ་ཉམས་ཤིང་ལྟུང་བར་འགྱུར་བས། ཉམས་པ་དེ་ནི་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོར་ལྟུང་བར་འགྱུར་བ་རྡོ་རྗེ་འཆང་གིས་གསུངས་པས་ན། སྤང་བྱ་འདི་དག་སྤང་བ་ལ་ཤིན་ཏུ་བསླབ་དགོས་ཏེ་རྩ་བའི་ལྟུང་བ་ཞེས་བྱའོ། ། གཞན་ཡང་ཡན་ལག་གི་ལྟུང་བ་བརྒྱད་ནི། དམ་ཚིག་དང་ནི་མི་ལྡན་པའི་ཞེས་པ་ནས། སྡོམ་པ་གཉིས་ཀྱི་བཅས་པ་ལས། ། དགོས་པ་མེད་པར་འདའ་བ་དང༌། ། ཞེས་པའི་བར་ཏེ།
དེའང་དམ་ཚིག་དང་མི་ལྡན་པ་རིག་མ་ཕྱག་རྒྱར་བསྟེན་པ་ལ་དགའ་བ། ཚོགས་གྲལ་དུ་གཞན་ལ་ཁ་ཤགས་འགྱེད་པ། གསང་བའི་ཆོས་མི་འདོད་པ་ལ་སྟོན་པ། དད་པ་ཅན་ཟབ་མོའི་སྨོད་དུ་རུང་བ་ལ་རྒྱ་ཆེ་བ་སོགས་དམ་ཆོས་གཞན་བསྟན་པ། ཉན་ཐོས་ཀྱི་ལྟ་སྤྱོད་ལ་ཞེན་པའི་ནང་དུ་ཞག་བདུན་གནས་པ། སྦྱོར་བ་སྔོན་དུ་སོང་མ་སོང་མ་ངེས་པར་སྐལ་མིན་ལ་གསང་བའི་ཆོས་སྟོན་པ། ཕྱག་རྒྱའི་དེ་ཁོ་ན་ཉིད་མི་ཤེས་པ་ལ་དམ་ཚིག་གི་ཕྱག་རྒྱ་སྟོན་པ། སྔོན་དུ་བསྙེན་པ་དང་སྲེག་བླུགས་མ་བྱས་པར་དཀྱིལ་འཁོར་གྱི་ལས་ལ་འཇུག་པ། སྡོམ་པ་འོག་མ་གཉིས་ཀྱི་བཅས་པ་ཕྲ་མོ་ལ་དགོས་པ་མེད་པར་འདའ་བ་དང་བཅས་པ་ནི་ཡན་ལག་གི་ལྟུང་བ་ཞེས་བྱ་སྟེ། འདི་དག་གང་སྤྱད་ཀྱང་རྩ་བ་ལ་ཉེ་བའི་ཉེས་པར་འགྱུར་བའི་ཕྱིར་ཡན་ལག་གི་ལྟུང་བ་ཞེས་བྱའོ། །
གཉིས་པ་བསྟེན་བྱ་ནི། ཇི་སྲིད་བྱང་ཆུབ་ཅེས་པ་ནས་གཏོར་མ་སྦྱིན་ཞེས་པའི་བར་དང༌། རྟག་པར་རྒྱུན་དུ་ཞེས་པ་ནས་ཆོ་ག་བཞིན་དུ་བྱ་ཞེས་པའི་བར་གྱིས་ལས་དང་པོ་པའི་བསྒྲུབ་བྱའི་ཆོས་བཅུ་བདུན་བསྟན་ཏེ། དཀོན་མཆོག་གསུམ་ནི་སྐུ་གསུམ་གྱི་བདག་ཉིད་ཅན་ཏེ་སྟོན་པ་ནི་སངས་རྒྱས། ལུང་རྟོགས་ཀྱིས་བསྡུས་པའི་བསྟན་པ་ནི་དམ་པའི་ཆོས། ཕྱིར་མི་ལྡོག་པ་འཕགས་པའི་ཚོགས་ནི་དགེ་འདུན་ཏེ་ཕྱིའི་དཀོན་མཆོག དཀྱིལ་འཁོར་གྱི་གཙོ་བོ་ནི་སངས་རྒྱས། དེའི་ཐུགས་རྒྱུད་ན་བཞུགས་པའི་སྤངས་རྟོགས་ཀྱི་ཡོན་ཏན་རྩ་སྔགས་སྙིང་པོ་ཉེ་སྙིང་གི་རྣམ་པར་ཤར་བ་ནི་ཆོས། ཁོར་གྱི་ལྷ་ཚོགས་རྣམས་ནི་དགེ་འདུན་ཏེ་ནང་གི་དཀོན་མཆོག སེམས་ཉིད་གདོད་ནས་རྣམ་པར་གྲོལ་བ་ནི་སངས་རྒྱས།
དེ་ཉིད་རྟོག་པ་མེད་པར་རྟོགས་པ་ནི་ཆོས། དེ་ཉིད་ཉམས་སུ་ལེན་ཅིང་རྒྱུན་སྐྱོང་བར་བྱེད་པ་ནི་གསང་བའི་དཀོན་མཆོག་གསུམ་སྟེ། གསུམ་པོ་དེ་དག་མི་སྤོང་བ་དང༌། ཇི་ལྟར་བཅས་པའི་དམ་ཚིག་དང་སྡོམ་པ་ལས་མི་འདའ་བར་བསྲུང་བ་དང༌། ཕྱི་བརྡའི་རྡོ་རྗེ་དྲིལ་བུ་ལྷ་ཉེར་བརྒྱད་དང་དྲིལ་བུ་ལྷ་ཉེར་གསུམ་མཚོན་པ་གཉིས་རབ་གནས་དང་ལྡན་པའོ། ། ནང་དོན་གྱི་རྡོ་རྗེ་དྲིལ་བུ་ནི་ཐབས་ཤེས་རབ་མཁའ་གསང༌། གསང་བ་བྱང་ཆུབ་སེམས་ནི་རྡོ་རྗེ་དྲིལ་བུ་ནི། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། ཞེས་པ་ལྟར་རམ།
སེམས་རང་བཞིན་གྱི་འོད་གསལ་བ་དང༌། དེ་གཞན་ལ་སྟོན་པའི་ངག་གྲག་སྟོང་གཉིས་མེད་དོ། ། གཙུག་ཏོར་ནི་ཕྱི་རྫས་ཀྱི་ཅོད་པཎ། ནང་རིགས་ཀྱི་བདག་པོ། གསང་བ་སྤྱི་བོའི་ཧཾ་ཡིག་བསྒོམ་པའོ། ། སྦྱིན་སྲེག་ནི་ཕྱི་མེ་ཐབ་ཏུ་སྲེག་བླུགས་འབུལ་བ། ནང་ཁ་ཟས་ཀྱི་རྣལ་འབྱོར། གསང་བ་བྱང་ཆུབ་སེམས་བཞུ་བཏུལ་ལོ། ། དཀྱིལ་འཁོར་ནི་ཕྱི་རྡུལ་ཚོན་ནམ་རས་བྲིས་ལ་སོགས་པར་ནང་ལུས་ཀྱི་དཀྱིལ་འཁོར། གསང་བ་ཏིང་ངེ་འཛིན་གྱི་དཀྱིལ་འཁོར་གསལ་འདེབས་པའོ། །
རབ་གནས་ནི་སྐུ་གཟུགས་ལ་སོགས་པ་བྱིན་གྱིས་རློབས་པ། ནང་ཏིང་ངེ་འཛིན་གྱི་དཀྱིལ་འཁོར་དུ་ཡེ་ཤེས་སེམས་དཔའ་བསྟིམ་པ། གསང་བ་ལྟེ་གསང་དང་བྱང་སེམས་ཡས་ནས་འབེབས་པའོ། ། གཏོར་མ་ནི་ཕྱི་ལྷ་དང་འབྱུང་པོ་ལ་འབུལ་བ། ནང་ཁ་ཟས་ཀྱིས་ལྷ་མཉེས་པར་བྱེད་པ། གསང་བ་སྔགས་དང་ཆོས་ཀྱི་བདེ་བ་ལ་ལོངས་སྤྱོད་པའོ། ། སྔགས་ནི་ཕྱི་ཨོཾ་ལ་སོགས་པ་བཟླ་བ། ནང་སྔགས་དང་ཆོས་ཀྱི་རྣལ་འབྱོར་གསལ་འདེབས་པ། གསང་བ་ཆོས་ཐམས་ཅད་སྐྱེ་མེད་བསྒོམ་པ་རྣམས་ཡིན་ནོ། ། ལྷག་མ་བསམ་གཏན་བསྒོམ་པ་དང༌།
སློབ་མའི་ཚོགས་བསྡུ་བ་སོགས་ནི་གོ་བར་ཟད་དོ། ། ཕྱག་རྒྱ་བཅིང་བ་རྣམ་སྤང་སོགས་ཚིག་རྐང་བདུན་ནི་བརྟན་པ་ཅུང་ཟད་ཐོབ་པ་དང༌། བརྟན་པ་ཆེར་ཐོབ་པ་དང༌། དམ་ཚིག་སྡོམ་ལས་རྣམ་པར་གྲོལ། ། ཞེས་སྤང་བླང་མེད་པར་སྤྱོད་པ་རྣམས་བསྟན་ཏེ། དེ་དག་གང་ཟག་སོ་སོའི་ས་མཚམས་སུ་སླེབས་མ་སླེབས་དང་བསྟུན་པའི་བླང་དོར་ཚུལ་བཞིན་དུ་བྱེད་པ་དང༌། ཉམས་ན་ཕྱིར་བཅོས་པའི་ཐབས་ལ་བསླབ་པར་བྱའོ། ། ཞེས་པ་འདི་དག་ནི་མེད་ཐབས་མེད་པའི་སྤང་བླང་བྱ་ཚུལ་ཀུན་གྱིས་གོ་བའི་ཕྱིར་བསྡུས་ཙམ་བསྟན་པ་ཡིན་གྱི། རྒྱས་པར་བལྟ་བར་འདོད་པས་བླ་མ་གོང་མའི་གསུང་རབ་རྣམས་ལས་འབྱུང་བ་ལྟར་རྟོགས་པར་བྱའོ། ། དེ་དག་ནི་སྔགས་ཀྱི་སྡོམ་པའི་བསླབ་བྱ་རགས་བསྡུས་སོ། །
བཞི་པ་དེ་དག་ཐུན་མོང་དུ་བསླབ་པར་གདམས་པ་ནི། དེ་ལྟར་སྡོམ་པ་གསུམ་རིམ་གྱིས་ཐོབ་པའམ། དབང་བསྐུར་གྱི་སྐབས་ལྟར་སྡོམ་གསུམ་ཅིག་ཅར་དུ་ཐོབ་པ་དག་གིས་དམ་ཚིག་སྡོམ་པ་གོང་དུ་བསྟན་པ་ལྟར་གཅེས་པར་བསྲུང་ཞིང༌། རང་རང་གི་སྐལ་བ་དང་འཚམ་པའི་ལམ་ཉམས་སུ་ལེན་པ་ལ་བརྟུན་པ་བསྐྱེད་དགོས་ཏེ། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱར། ། ཞེས་འབྱུང་བ་ལྟར་གཞི་ཚུལ་ཁྲིམས་དང་སྡོམ་པ་ལ་གནས་པས། ཕྱི་ནང་གི་རིག་པའི་གནས་ཐམས་ཅད་ཐོས་སྦྱོང་བྱེད་པ་བྱུང་ན་རབ། དེ་ལྟར་མ་བྱུང་ནའང་རང་གི་སྐལ་བར་འཚམ་པའི་ཉམས་ལེན་གང་ལ་བྱེད་ཀྱང་དེའི་གཞུང་ལུགས་ལ་ཐོས་བསམ་གྱིས་སྒྲོ་འདོགས་ཆོད་པར་བྱ་དགོས་ཏེ།
དང་པོ་ཐོས་པའི་ཕན་ཡོན་ནི། བྱང་ཆུབ་སེམས་དཔའི་སྡེ་སྣོད་ལས། ཐོས་པས་ཆོས་རྣམས་ཤེས་པར་འགྱུར། ། ཐོས་པས་སྡིག་ལས་ལྡོག་པར་འགྱུར། ། ཐོས་པས་དོན་མེད་སྤང་བར་འགྱུར། ། ཐོས་པས་མྱ་ངན་འདས་པ་ཐོབ། ། ཅེས་དང༌། སྐྱེས་རབས་ལས། ཐོས་པས་གཏི་མུག་མུན་སེལ་སྒྲོན་མ་ཡིན། ། ཞེས་སོགས་རྒྱ་ཆེར་འབྱུང་བ་ལྟར་ཏེ།
དེའང་མདོ་སྡེ་རྒྱན་ལས། བཤེས་གཉེན་ཞི་བ་དུལ་བ་ཉེར་ཞི་བ། ། ལྷག་པར་ཡོན་ཏན་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པར་སྐྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟན། ། ཞེས་པ་ལྟ་བུའི་སློབ་དཔོན་མཁས་པ་བསྙེན་ཏེ་ཐོས་པ་བཙལ། དེའང་ཐོས་ལོ་ཙམ་མ་ཡིན་པར་དེའི་དོན་ཡིད་ལ་སེམས་ཤིང་སྒྲོ་འདོགས་དཔྱད་པས་འདྲིས་པར་བྱ། དེ་ནས་རང་གི་རྒྱུད་ལ་སྦྱར་བའི་ཕྱིར་ཐོག་མར་འདི་ལྟར་ངེས་པར་བྱ་སྟེ། རྗེ་རྡོ་རྗེ་འཆང་གིས། ད་ལྟའི་བདེ་སྡུག་འབྱོར་རྒུད་འདུ་འབྲལ་རྣམས། །
སྔོན་བསགས་ལས་ཀྱི་རྗེས་སུ་འབྲང་བའི་ཕྱིར། ། ལས་འབྲས་བསླུ་མེད་དོན་ལ་མ་རྨོངས་པས། ། བླང་དོར་ཚུལ་བཞིན་སྤྱོད་དང་ཤེས་ལྡན་དག ། ཞེས་གསུངས་པ་ལྟར་དགེ་སྡིག་གི་བླང་དོར་ཚུལ་བཞིན་བྱ་དགོས་ཏེ། རྗེ་ས་པཎ་གྱིས། རྒྱུ་འབྲས་བསླུ་བ་མེད་པ་འདི། ། ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་གསུངས་པ་ལྟར་མི་བསླུ་བ་ཉིད་ཡིན་པའི་ཕྱིར། རང་གི་སྒོ་གསུམ་གྱི་བྱ་བྱེད་མི་དགེ་བ་དང་འདྲེས་མ་འདྲེས་ལེགས་པར་བརྟགས་ལ་སྤང་བླང་ཚུལ་བཞིན་བྱ། གཞན་ཡང་རྡོ་རྗེ་འཆང་གིས།
འཁོར་བ་མཐའ་དག་སྡུག་བསྔལ་རང་བཞིན་ཅན། ། བདེ་བའི་གོ་སྐབས་མེད་པར་ཤེས་བྱས་ནས། ། དགེ་ལེགས་ཐར་པའི་ཡོན་ཏན་རྗེས་དྲན་པས། ། བྱང་ཆུབ་སྤྱོད་ལ་ཞུགས་དང་བློ་ལྡན་དག ། ཞེས་གསུངས་པ་ལྟར་ཁམས་གསུམ་འཁོར་བའི་སྐྱེ་གནས་མཐོ་དམན་གང་དུ་སྐྱེས་ཀྱང་སྡུག་བསྔལ་རྒྱུ་དང་བཅས་པའི་རང་བཞིན་ལས་མ་འདས་པའི་ཕྱིར་དེ་ལས་ཐར་བའི་ཐབས་ལ་འབད་པར་བྱའོ་སྙམ་པའི་དགེ་ཆོས་སྒྲུབ་འདོད་ཀྱི་བློ་བསྐྱེད། དེའང་རང་ཉིད་གཅིག་པུའི་དོན་དུ་མ་ཡིན་ཏེ། དེ་ཉིད་ལས། མཐའ་ཡས་འགྲོ་བ་བདག་གི་ཕ་དང་མ། ། ལན་གྲངས་དུ་མར་བྱས་ཤིང་ཕན་བཏགས་པས། ། དེ་དག་འཁོར་བའི་མཚོ་ལས་བསྒྲལ་བྱའི་ཕྱིར། །
བྱང་ཆུབ་སེམས་མཆོག་བསྐྱེད་དང་ཤེས་ལྡན་དང༌། ། ཞེས་གསུངས་པ་ལྟར་མར་གྱུར་སེམས་ཅན་ཐམས་ཅད་འཁོར་བའི་སྡུག་བསྔལ་མཐའ་མེད་པའི་རྒྱ་མཚོ་ལས་བསྒྲལ་དགོས། དེའི་ནུས་པ་ད་ལྟར་བདག་ལ་མ་མཆིས་པས་དེ་རྣམས་ཀྱི་དོན་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་དེ་བདག་གིས་ཐོབ་པར་བགྱི། དེ་ཐོབ་ན་སྐད་ཅིག་རེ་རེ་ལའང་སེམས་ཅན་དཔག་ཏུ་མེད་པ་མི་གནས་པའི་མྱ་ངན་ལས་འདས་པའི་ས་ལ་འཇོག་ནུས་པ་གདོན་མི་ཟའོ། ། དེའི་ཆེད་དུ་ཕ་རོལ་ཕྱིན་པའི་ལུགས་ལྟར་ན། གང་དུ་བཤད་པའི་ཚུལ་ཁྲིམས་གསུམ་དང་ཕ་རོལ་དུ་ཕྱིན་པ་དྲུག་དང་བསྡུ་བའི་དངོས་པོ་བཞི་སོགས་རྒྱལ་བའི་སྲས་ཀྱི་སྤྱོད་པ་རྒྱ་ཆེན་པོ་ལ་བསླབ་པ་དང༌། ཀུན་རྫོབ་བྱང་ཆུབ་ཀྱི་སེམས་ནི་བདག་གཞན་མཉམ་བརྗེ་དང༌། དོན་དམ་བྱང་ཆུབ་སེམས་ནི་ཞི་གནས་དང་ལྷག་མཐོང་བསྒོམ་པ་རྣམས་ཏེ། དེ་ཉིད་ལས། གཟུང་འཛིན་རྟོག་པའི་དྲྭ་བ་སྣ་ཚོགས་ཀྱིས། །
འཁོར་བའི་སྡུག་བསྔལ་ཆེ་ལ་སྦྱོར་བྱེད་པ། ། གཡོ་བའི་ཡིད་འདི་ཞི་གནས་ཏིང་འཛིན་གྱིས། ། རྩེ་གཅིག་དགེ་ལ་སྦྱོར་དང་ཤེས་ལྡན་དག ། གཟུགས་ལ་སོགས་པ་ཕྱི་ནང་ཆོས་རྣམས་ཀུན། ། གདོད་ནས་རང་བཞིན་མེད་པར་རྟོགས་བྱེད་པ། ། སོ་སོར་རྟོགས་པའི་ཤེས་རབ་མེ་འོད་ཀྱིས། ། དངོས་འཛིན་བུད་ཤིང་བསྲེགས་དང་བློ་ལྡན་དག ། ཅེས་གསུངས་པའི་ལམ་གྱི་དངོས་གཞི་དང་དེའི་སྤྱོད་པ་ལ་བསླབ་པ་སོགས་གཞན་དུ་ཤེས་པར་བྱའོ། ། ཐེག་ཆེན་ཐུན་མོང་མ་ཡིན་པ་སྐལ་བ་དང་ལྡན་པ་འབྲས་བུ་མྱུར་དུ་ཐོབ་པར་འདོད་པས་རྡོ་རྗེ་ཐེག་པའི་ལམ་ལ་བསླབ་པ་ལྟར་ན། ཡང་དེ་ཉིད་ལས།
དེ་ལྟར་གུས་དང་སྦྱོར་བའི་བཙོན་འགྲུས་ཀྱིས། ། ཐུན་མོང་ལམ་གྱི་བློ་སྦྱོང་རྫོགས་པ་ན། ། ཐེག་པ་གཞན་ལས་ཁྱད་པར་ཆེས་འཕགས་པའི། ། ཟབ་མོ་རྡོ་རྗེ་ཐེག་པའི་ལམ་ལ་ཞུགས། ། ཞེས་གོང་དུ་དབང་དང་དམ་ཚིག་སྡོམ་པའི་སྐབས་ནས་བཤད་པ་ལྟར་དང༌། སྔགས་ལམ་གྱི་དངོས་གཞི་རྒྱུད་སྡེ་བཞིའི་དགོངས་དོན་མཐའ་ཡས་པར་སྒྲོ་འདོགས་ཆོད་པས། དེ་ཉིད་ལས། དེ་ལྟར་ཐོས་བསམ་མཐར་ཕྱིན་གྱུར་པ་ན། ། རིམ་གཉིས་གྲོགས་དང་བཅས་པའི་རྣལ་འབྱོར་ལ། ། ཆུ་བོའི་རྒྱུན་དང་མར་མེའི་རྩེ་མོ་ལྟར། །
གསལ་དྭངས་རྒྱུན་ཆད་མེད་པར་ཉམས་ལེན་མཛོད། ། དེ་ལྟར་བྱས་ན་སྐལ་བཟང་ཁྱེད་རྣམས་ཀྱིས། ། སྐུ་གསུམ་མངོན་གྱུར་སྟོན་པ་རྫོགས་སངས་རྒྱས། ། ཐུབ་དབང་ཤཱཀྱའི་གོ་འཕང་དམ་པ་དེ། ། མྱུར་དུ་ཐོབ་པར་འགྱུར་རོ་གྲོགས་མཆོག་ཀེ། ། ཅེས་གསུངས་པ་རྣམས་ཀྱིས་ཐོས་བསམ་བསྒོམ་གསུམ་སྤེལ་མར་དགོས་སོ་ཞེས་པའི་དོན་དུ་གདམས་ནས། དགེ་ཚུལ་སློང་སོགས་ཚོགས་སུ་འདུ་བ་ན་བརྡ་བྱུང་འཕྲལ་ནས་དུས་མཆོད་སོགས་ཀྱི་ཚོགས་བསྒྲིགས་ཀུན་ལ་འབྱོན་པ་ནའང་སྔ་འགྲོ་ཕྱི་འགྲོ་མི་བྱ་བ་དུས་གཅིག་ཏུ་འདུ་ཞིང༌། ཞྭ་གོས་ཆ་ལུགས་ལ་སོགས་པའང་གྲྭ་ས་ཆེན་པོ་རྣམས་ཀྱི་སྲོལ་ལྟར་སྟོན་པས་གནང་བའི་རབ་བྱུང་གི་རྟགས། ཤམ་ཐབས། གཟན།
ཆོས་གོས། གདིང་བ་དང༌། གྲྭ་ཞྭ་དམར་སེར་གང་རུང་གྲ་བསྒྲིགས་བྱ་བ་དང༌། སྟོད་གཡོགས་སྦུ་གུ་ཅན་སོགས་གྲྭ་ས་རྣམས་སུ་བཀག་མོད་མདོ་ཁམས་ཀྱི་ས་ཆ་གྲང་ངད་ཆེ་སར་དགག་དཀའ་བར་བྱུང་ཚེ་འགལ་མེད་ཙམ་ལས་དེ་དག་ལས་གཞན་པའི་སོག་ཆས་ཀྱི་ཞྭ་གོས་དང་སག་ལྷྭམ་གོས་དཀར་གྱོན་པ། མཚོན་ཆ་འདོགས་པ། སྨད་གཡོགས་སྟེང་གཟན་དཀར་གྱོན་པ་སོགས་སྐྱ་མིན་སེར་མིན་གྱི་ཆ་ལུགས་རྣམས་མི་བྱ་སྟེ། དེས་འདུལ་བའི་བཅས་པ་ལ་གནོད། དེ་ལ་གནོད་པས་བསླབ་པ་འཆའ་བ་པོ་རྫོགས་པའི་སངས་རྒྱས་ལ་གནོད་པ་བྱས་པར་འགྲོ། དེ་བྱས་པས་འདི་ཕྱི་ཀུན་དུ་མི་བདེ་བ་དང་སྡུག་བསྔལ་ཆེན་པོ་འབྱུང་བའི་ཕྱིར་ཏེ་དཀོན་མཆོག་གསུམ་གྱི་བཀའ་དང་འགལ་ཚབ་ཆེ་ཞིང་བསྟན་པ་ལ་གནོད་དེ། སྡོམ་གསུམ་རབ་དབྱེ་ལས།
དེས་ན་བསྟན་པའི་སྒོར་ཞུགས་ནས། ། སངས་རྒྱས་བསྟན་ལ་མ་ཕན་ཡང༌། ། རྣམ་པ་ཀུན་དུ་གནོད་མི་བྱེད། ། ཅེས་གསུངས་པ་ལྟར་དགོས་པ་མེད་པར་སངས་རྒྱས་ཀྱི་བཅས་པ་རྣམས་དོར་ནས། གང་མ་གནང་བའི་ཆ་ལུགས་ངན་པ་འཆང་བ་རྣམས་སྤང་བ་ལ་བསླབ་བོ། ། ཁྱད་པར་ཚོགས་འདོན་རྣམས་དབུ་མཛད་པའི་ངག་རྗེས་བསྒྲིགས་པའི་འདོན་བརྗོད་དལ་བྲེལ་གྱེར་དབྱངས་ཐམས་ཅད་ལ་འགྲིགས་གང་ཆེ་དང༌། སྔགས་ཕྱག་རྒྱ་ཏིང་ངེ་འཛིན་རྣམས་ལ་དྲི་བརྩད་བཅད་ཅིང་གོམས་འདྲིས་བྱེད། རྡོར་དྲིལ་རིགས་ལྔ་པང་ཁེབས་སོགས་དགོས་པའི་ཡོ་བྱད་རྣམས་ཀྱང་ཐམས་ཅད་ཀྱིས་འཛོམ་པའི་བཅའ་འགྲིགས་བྱ། གསར་བུ་ལས་དང་པོ་པ་རྣམས་ཀྱང་བསྐྱར་སྦྱོང་ཐོས་བསམ་སོགས་སློབ་དཔོན་མཁས་པར་བཅར་ཏེ་ལེགས་པར་སློབ་བཅུག་དགོས་ཏེ། དེ་ལྟར་མིན་ན་རང་གིས་གང་དགོས་མི་ཤེས་ཤིང༌།
ཤེས་ཀྱང་འགའ་ཞིག་རང་སྤྱོད་ལམ་ཅི་དགར་བྱེད་པ་ལ་མི་དགའ་བའི་མི་འགའ་ཡང་མེད་པས་དགོན་པའི་བླ་མ་ཆོས་ཁྲིམས་སོགས་ཀྱིས་ལེགས་སློབ་ཉེས་སྤོང་གི་བསླབ་བྱ་ཞལ་ཏ་ཞི་དྲག་གང་འཚམ་གྱི་སྒོ་ནས་ཕན་འདོགས་སྒྲུབ་པ་གལ་ཆེ་ཞིང༌། དབུ་ཆོས་སོགས་ལས་བྱེད་པ་རྣམས་ཀྱང་ཕྱོགས་ལྷུང་ཉེ་རིང་ཆགས་སྡང་མེད་པའི་བློ་གཟུར་གནས་ཀྱི་སྒོ་ནས་འཆོས་དགོས་ཤིང༌། དེ་དག་གི་ངག་ལ་མི་ཉན་པའི་མི་བསྲུན་འགའ་ཞིག་བྱུང་ཚེ་མི་བདག་ཆེན་པོའི་བཀའ་ཁྲིམས་ལ་གཏུགས་པ་སོགས་མདོར་ན་བསྟན་པ་སྤྱི་དང་བྱེ་བྲག་རྗེ་བཙུན་ས་སྐྱ་པ་དང་ཨེ་ཝཾ་པའི་བསྟན་པ་རིན་པོ་ཆེ་སྙིང་ཕུགས་སུ་བཅུག་ནས་འཕྲལ་ཕུགས་ཀུན་དུ་ཕན་པའི་བསམ་སྦྱོར་ལ་འབད་དགོས། དགེ་འདུན་རྣམས་ཀྱང་ཐུགས་མཐུན་པའི་སྒོ་ནས་སྦྱིན་བདག་གིས་མཚོན་པའི་སེམས་ཅན་ཐམས་ཅད་ལ་ཕན་སེམས་ཀྱིས་ཀུན་ནས་བསླངས་ཏེ་གསུང་ངག་བསྒྲིགས་ཀྱིན། མདོ་ཚར་རེ་བཏོན་ནའང་དེར་ཚོགས་པ་ཇི་ཙམ་བཞུགས་པའི་ཕན་ཡོན་གྱི་གྲངས་དེ་མི་རེ་རེ་ལའང་འབྱུང་བར་གསུངས། དེས་ན་ཚོགས་འདོན་ཐམས་ཅད་ཁྲོམ་མང་གིས་འུར་འདོན་ལྟ་བུར་མི་བྱེད་པ་ཐམས་ཅད་མགྲིན་བསྒྲིགས་ནས་བཏོན་པས་ཕན་ཡོན་ཆེ་ཞིང་རང་གཞན་གཉིས་ཀའི་རྒྱུད་ལ་ཚོགས་ཆེན་པོ་རྫོགས་པའི་ཐབས་ལ་བརྩོན་པ་གལ་ཆེ། ཁྱད་པར་རིག་པ་འཛིན་པའི་སྡོམ་ལྡན་གྱི་དགེ་འདུན་ནང་དབྱེན་དང་སྨྲ་མཆུ་ངན་པ་སོགས་ཀྱི་རྗེས་སུ་མི་འབྲང་བར་ནང་ཤིན་ཏུ་གཤིན་པར་དགོས་ཏེ། དེ་ལྟར་མིན་པ་རྡོ་རྗེ་སྤུན་ལ་ཁྲོས་ནས་དམོད་པ་ནི་གོང་དུ་སྨོས་པའི་རྩ་ལྟུང་གསུམ་པར་འགྱུར་བ་དང༌། ལྷག་པར་ཆོ་ག་སྒྲུབ་མཆོད་ལ་སོགས་པའི་སྒྲུབ་གྲོགས་ལ་ཁྲོ་བ་དང་ཚིག་རྩུབ་སྨྲ་བ་སོགས་བྱས་ན་ལྷག་པའི་ལྷ་གང་ཡིན་པ་དེ་ལ་ཁྲོས་ནས་ཚིག་རྩུབ་སྨྲས་པ་དང་ཁྱད་པར་མེད་པའི་ཉེས་ལྟུང་ཆེན་པོ་འགྱུར་བ་དང༌། སྒོས་སུ་རང་རེའི་དགོན་སྡེ་དེའི་བསྒྲིགས་སྲོལ་འཕྱུགས་དོགས་སོགས་ལ་བསམས་ནས་ངན་སྤྱོད་པའི་རྗེས་སུ་མི་འབྲང་བ་དང༌།
གཞན་ཡང་རྟེན་གསུམ་གྱི་མདུན་དང་གཙུག་ལག་ཁང་དང་འཚོགས་གྲལ་དུ་སྒོག་བཙོང་སོགས་དྲི་ང་བའི་རིགས་རྣམས་སྤང་བ་དང༌། ཁྱད་པར་རྒྱུད་སྡེ་འོག་མའི་ཆོ་གའི་སྐབས་སུ་དེ་དག་གི་དྲི་ང་བ་དང་ཤ་ཆང་མི་འགྲིམ་པ་གལ་ཆེ། ཐ་མ་ཀ་འདི་མྱོས་འགྱུར་དྲི་ངན་གྱི་རྫས་འདིའི་དུད་པ་རྔུབས་པ་ཙམ་གྱིས་མྱོས་པ་ཁོ་ན་མ་ཟད་ལུས་ཀྱི་རྩ་གནས་ཐམས་ཅད་དུ་དྲེག་པ་ངན་པ་ཆགས་པས། ནད་གཞི་གསར་དུ་བསྐྱེད་ཅིང་སེམས་རྨུགས་པ་དང་རེངས་པར་བྱེད་པ་དང་ཚིམ་པ་མེད་པའི་འདོད་སྲེད་བསྐྱེད་པའི་དངོས་པོ་ཁ་ན་མ་ཐོ་བར་འདུག་པས་ཀུན་གྱིས་ཀུན་དགའ་རྭ་བར་མི་བཏུང་བའི་བཅའ་བ་དམ་པར་བྱ། མདོར་ན་སྒོ་གསུམ་ཆོས་དང་མཐུན་པའི་བག་ཡོད་དང་བཟོད་པ་ལས་གནས་དགོས་ཏེ། ཇི་སྐད་དུ། ཞིང་གི་དམ་པ་ཡོན་ཏན་ལྡན། ། དགེ་འདུན་ལ་ཡང་ཕྱག་འཚལ་ལོ། ། ཞེས་འབྱུང་བའི་དོན་དང་མཐུན་པར་བསྒྲུབ་དགོས་པའི་ཕྱིར་རྣམ་པ་ཀུན་དུ་བྱ་བ་ཐམས་ཅད་བསླབ་གཞི་དང་འགལ་མི་འགལ་བརྟགས་ལ་རྒྱུན་དུ་དྲན་ཤེས་བཞིན་བསྟན་པར་གལ་ཆེ་སྟེ། སྤྱོད་འཇུག་ལས།
བསླབ་པ་བསྲུང་བ་འདོད་པ་ཡིས། ། རབ་ཏུ་བསྒྲིམས་ཏེ་སེམས་བསྲུང་ངོ༌། ། སེམས་འདི་བསྲུང་བར་མ་བྱས་ན། ། བསླབ་པར་བསྲུང་བ་ཡང་མི་ནུས། ། ཞེས་དང༌། དྲན་པ་དང་ནི་ཤེས་བཞིན་གྱི། ། ཐམས་ཅད་འབད་པས་སྲུངས་ཤིག་ཅེས། ། བདག་ནི་དེ་ལྟར་ཐལ་མོ་སྦྱར། ། ཞེས་གསུངས་པ་རྣམས་ཀྱི་དོན་འདུས་ཚོགས་ཆེ་འབྲིང་ཆུང་གསུམ་ཐམས་ཅད་ཀྱིས་སྦྱིན་བདག་གསོན་གཤིན་ཀུན་གྱི་དཀོར་རྫས་བུ་ལོན་ཅན་དུ་མི་འགྱུར་བ་ཅིས་ཀྱང་མཛད་པར་ཞུ་བ་ལགས། དེ་ལྟར་ཀུན་གྱིས་ཐུགས་དགོངས་མཐུན་པའི་ལྷག་བསམ་ལྷུར་ལེན་བགྱི་དགོས།
དེ་ལྟར་མ་བྱས་པར་བསྟན་པ་ལ་རྨ་གསོལ་འབྱིན་པའི་སྤྱོད་ངན་ལ་ཞུགས་ན། བླ་མ་བརྒྱུད་པ་དང་བཅས་པ་ཐུགས་མི་དགྱེས་ཤིང་ཡེ་ཤེས་གཟིགས་པའི་བྱིན་རླབས་འཇུག་པ་ལྟ་ཞོག དེ་དག་གི་ཕྲིན་ལས་སྐྱོང་བའི་བསྟན་སྲུང་དམ་ཚིག་ཅན་རྡོ་རྗེ་གུར་གྱི་མགོན་པོ་ལྕམ་དྲལ་དང༌། དཔལ་མགོན་གདོང་བཞི་གཉན་པོ་འཁོར་དང་བཅས་པ་དང༌། དཔལ་དུར་ཁྲོད་ཀྱི་བདག་པོ་གནོད་སྦྱིན་བེག་ཙེ་ལྕམ་དྲལ་དྲེགས་པའི་སྡེ་ཚོགས་དང་བཅས་པའི་བསྟན་སྲུང་དྲག་རྩལ་ཅན་རྣམས་དང༌། ཁྱད་པར་གྱི་ཆོས་བདག་དཔལ་ལྡན་ལྷ་མོ་དམག་ཟོར་རྒྱལ་མོ་དྲག་གཏུམ་བདུད་ཕྲུག་བྱེ་བའི་འཁོར་དང་བཅས་པ་ལ་གཉེར་དུ་གཏད་པ་ཡིན་པས། བཅའ་ཡིག་འདི་དང་འགལ་ཟླ་བགྱིད་པ་གང་དག་བྱུང་བར་ཚེ་འདིར་ནད་དང་སྡུག་བསྔལ་ལ་སོགས་པ་མི་འདོད་པ་སྣ་ཚོགས་བསྐྱེད་པ་དང༌། སླད་མར་མནར་མེད་དམྱལ་བའི་སྡུག་བསྔལ་མི་བཟད་པ་མྱོང་དགོས་པར་འགྱུར་བ་ནི་སོམ་ཉི་མེད་དོ། ། དེ་ལས་ལྡོག་པའི་ལྷག་བསམ་དང་འབད་རྩོལ་དྲག་པོས་བསྲུང་སྡོམ་ཚུལ་བཞིན་བསྒྲུབས་ན་འདི་ཕྱི་ཀུན་དུ་ཕན་པའི་མཁན་ཆེན་ཆོས་ཀྱི་རྒྱལ་པོ་ཉིད་ནས་ཕྲིན་འཆོལ་ཡང་དག་མཛད་ཡོད་པ་ཐམས་ཅད་ནས་གོ་བར་གྱིས་ཞེས་སྡོམ་པ་གསུམ་ཆར་ཐུན་མོང་གི་བསླབ་བྱ་རགས་བསྡུས་སོ། ། འདིར་སྨྲས་པ།
སྟོན་པས་གནང་བའི་རབ་བྱུང་ཆ་ལུགས་འཆང༌། ། ཆང་སོགས་ཁ་ན་མ་ཐོའི་འཚོ་བ་སྤང༌། ། ཐོས་བསམ་བསྒོམ་པ་འཕེལ་བའི་གནས་མལ་ལ། ། བག་ཡོད་སྤྱོད་པ་དེ་དག་བསྔགས་པའི་ཡུལ། ། གཏན་གྱི་སྐྱབས་གནས་རྒྱལ་བའི་བཀའ་ལུང་འགལ། ། གོང་མ་བརྒྱུད་པར་བཅས་པའི་བསྟན་ལ་གནོད། ། སེམས་ཅན་མ་དང་རྟགས་ཆས་འཆང་བ་རྣམས། ། དཔྱོད་ལྡན་རྣམས་ཀྱིས་ཁྲེལ་ཞིང་གད་མོའི་གནས། ། གཞུང་ལུགས་ཐོས་བསམ་མ་བྱས་ཅི་ཞིག་བསྒོམ། ། མ་བསྒོམ་ཐོས་བསམ་ཁོ་ནས་གྲོལ་བ་སུ། །
དེས་ན་ཐོས་བསམ་བསྒོམ་གསུམ་སྤེལ་མ་རུ། ། བརྩོན་པ་ཡོན་ཏན་ཆུ་གཏེར་འཕེལ་བའི་རྒྱུ། ། ཤར་ཆེན་ཆོས་ཀྱི་རྒྱལ་པོའི་ལེགས་མཛད་ལས། ། སྲིད་གསུམ་དགེ་ལེགས་ཡོངས་འདུས་ཆོས་ཀྱི་སྡེ། ། གསར་དུ་བསྐྲུན་ལ་འདུ་བས་ཉེར་མཚོན་པའི། ། དགེ་འདུན་ཡོངས་ཀྱི་བསླབ་བྱའི་བཅའ་ཡིག་བྱས། ། དགེ་བས་རྒྱལ་བསྟན་སྣང་བྱེད་བརྩེ་བ་ཆེ། ། ཀུན་བཟང་རིང་ལུགས་སྨྲ་བའི་བསྟན་འཛིན་དང༌། ། ངུར་སྨྲིག་འཆང་བ་གྲངས་མེད་འདུས་པའི་སྡེས། ། ཆོས་ཀྱི་བཤད་སྒྲུབ་རྒྱས་པའི་རྒྱུར་གྱུར་ཅིག །
དཀོན་མཆོག་ཕྱོགས་སུ་མཆོད་པའི་སྤྲིན་ཆེན་སྤྲོ། ། དད་པའི་ནོར་ཅན་སྦྱིན་བདག་གདེངས་ཅན་དབང༌། ། འཆི་མེད་ཚེ་དང་ཆབ་སྲིད་དཔལ་འབྱོར་རྣམས། ། འཛད་མེད་དག་བྱེད་གཏེར་ལ་སྤྱོད་པར་ཤོག ། སུམ་རྩེན་མངའ་ཐང་ས་སྟེང་འཕོས་པ་མེད། ། རྫོགས་ལྡན་བསྐལ་བཟང་སླར་ཡང་ལྷགས་མིན་པ། ། ལྗོངས་འདིའི་མཚོན་པའི་རྒྱལ་ཁམས་འགྲོ་བ་རྣམས། ། བདེ་འབྱོར་སྐྱིད་པའི་འོད་སྟོང་འཐུང་བར་ཤོག ། ཅེས་ཡིད་ལྷུང་ལྷ་རྒྱལ་སྲང་གི་ཆོས་སྡེ་སྲིད་གསུམ་དགེ་ལེགས་ཡོངས་འདུ་ཞེས་བྱ་བར་འདུ་བའི་དགེ་འདུན་རྣམས་ཀྱིས་མཚོན་པའི་དགོན་སྡེ་སྤྱིའི་བསླབ་བྱ་རགས་བསྡུས་གཟུར་གནས་ཚངས་པའི་དྲང་ཐིག་ཅེས་བྱ་བ་འདི་ནི། མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པའི་ཞལ་སྔ་ནས།
དགོས་དོན་ས་བོན་གྱི་བཀོད་པ་སྩོལ་བ་འདི་ལྟར་གྱིས་ཞེས་བཀའ་ལུང་མདོག་བཟང་གི་ཅོད་པཎ་གཙུག་ཏུ་བབ་པར་བརྟེན། མགོན་དེས་ལེགས་གསུངས་ཀྱི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས། འགལ་བ་ཞེས་པ་ས་གླང་གི་བགྲང་གཞི་ཤར་བའི་སྒྲོལ་བྱེད་ལྷ་མོ་ཆུ་སྟོད་ཀྱིས་ཉ་བའི་ཞག་གི་ཕུང་པོའི་དཀར་ཕྱོགས་ཀྱི་རྫོགས་པ་གཉིས་པར་བདུད་རྩི་ཐུན་མཚམས་ཀྱི་དུས་སུ་གྲུབ་པར་བགྱིས་པ་དགེ་ལེགས་འཕེལ་བར་གྱུར་ཅིག སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
