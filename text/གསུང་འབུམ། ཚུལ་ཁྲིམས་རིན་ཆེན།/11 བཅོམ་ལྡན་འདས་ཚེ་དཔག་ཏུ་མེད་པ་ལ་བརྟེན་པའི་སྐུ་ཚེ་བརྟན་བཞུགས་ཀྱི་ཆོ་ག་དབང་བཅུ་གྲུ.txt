གསུང་འབུམ། ཚུལ་ཁྲིམས་རིན་ཆེན།
པོད ༡༡
བཅོམ་ལྡན་འདས་ཚེ་དཔག་ཏུ་མེད་པ་ལ་བརྟེན་པའི་སྐུ་ཚེ་བརྟན་བཞུགས་ཀྱི་ཆོ་ག་དབང་བཅུ་གྲུབ་པའི་བཅུད་ལེན།
༼ག༽ ༄༅། །དཤཝཤིཏཱསྶིདྡྷཱནཱཾརསཱཡནཾནཱམབྷགབཱནཔརིམིཏཱཡུརཾཤྲཱིཏསྱཀཱཡཛཱིབསུཔྲཏིཥྛསྱབིདྷིརྦིཛཧཱརཾ།།
༄། །བཅོམ་ལྡན་འདས་ཚེ་དཔག་ཏུ་མེད་པ་ལ་བརྟེན་པའི་སྐུ་ཚེ་བརྟན་བཞུགས་ཀྱི་ཆོ་ག་དབང་བཅུ་གྲུབ་པའི་བཅུད་ལེན་ཞེས་བྱ་བ་བཞུགས་སོ།། འབུམ་ཕྲག་ ་་་་་དོན་གཞན་འགོག་པའི་རྒྱན། བསྐལ་པར་འཚོ་བ་ཚེ་ཡི་དཔལ། ། དཔག་མེད་སྦྱིན་པ་རྒྱལ་བའི་ཐུགས་རྗེ་ཆེ། ། འོན་ཏེ་སེམས་ཅན་རེ་སྐོང་མཆོག་རྣམས་ཀྱི། ། མཚན་ཙམ་བརྗོད་པའི་ཡོན་མཐའ་གཞལ་དུ་ཅི། ། དུས་གསུམ་ ་་་་་བྱ་བ་ཐ་དད་པའི་ལྷན་ཅིག་བརྗོད་པ། སངས་རྒྱས་ཀུན་དངོས་འདྲེན་པ་མཆོག །
གསོལ་བཏབ་སྐུ་ཚེ་བསྐལ་བརྒྱར་འཕེལ་བ་དང༌། ། ལྷན་ཅིག་འཆད་རྩོམ་བརྩད་པའི་ཕྲིན་ལས་ཀྱིས། ། རྣམ་འདྲེན་བསྟན་པ་དྲི་མེད་ཕྱོགས་མཐར་རྒྱས། ། གང་ ་་་་་བྱ་བའི་རང་བཞིན་བརྗོད་པ། ཕྱིར་ཐེག་གསུམ་བསྟན་པའི་སྨྲ་མཆོག་རྣམས། ། གསང་གསུམ་རྡོ་རྗེར་སྒྲུབ་པའི་ཆོ་ག་ཡིས། ། གསོལ་བཏབ་མི་བསླུ་ངེས་པར་དབང་བཅུ་པའི། ། ཁྱད་ཆོས་གྲུབ་པའི་བཅུད་ལེན་འདི་ན་སྤེལ། ། འདིར་བཀའ་དྲིན་ཟླ་མེད་སྐྱབས་ཀུན་འདུས་པ་རྣམ་འདྲེན་ཆོས་ཀྱི་རྒྱལ་པོ་ཆེན་པོ་རྣམས་རྒྱལ་བའི་བསྟན་པ་རིན་པོ་ཆེའི་སྲོག་ཤིང་དུ་བསྐལ་པ་དུ་མར་ཞབས་བརྟན་གྱི་ཆོ་ག་བསྒྲུབ་པ་ལ་གསུམ། སྦྱོར་བ་དང༌།
དངོས་གཞི་དང༌། རྗེས་ཀྱི་བྱ་བའོ། ། དང་པོ་སྦྱོར་བ་ནི། དཀྱིལ་འཁོར་ཞབས་བརྟན་ཡོ་བྱད་གཉིས། ། ཞེས་པ་ལྟར་ལས། དང་པོ་ནི། གནས་ཁང་ལེགས་པར་བརྒྱན་ཞིང་རྟེན་གསུམ་བྱིན་རླབས་ཅན་རྣམས་དགྲམ། གང་ལ་ཞབས་བརྟན་བསྒྲུབ་པའི་བླ་མའི་བཞུགས་ཁྲི་ལེགས་པར་བཤམས་པའི་གཡས་ཕྱོགས་ལ་སོགས་པ་གང་བདེར་སྟེགས་ཀྱི་ཁར་རས་སོགས་ཀྱིས་བཀབ་པར་མེ་ཏོག་གི་སིལ་མས་བཀྲམ་པའི་སྟེང༌། ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་སྒྲུབ་མཆོད་དང་འབྲེལ་ན་ལེགས་པས་དེའི་དཀྱིལ་འཁོར་རས་བྲིས་ཞལ་ཤར་དུ་ཕྱོགས་པར་བཀྲམ་པའི་མཐར་མཆོད་གཏོར་སྤྱི་ལྟར་བཤམ། གཉིས་པ་ནི།
བླ་མའི་བཞུགས་ཁྲིའི་མདུན་ལོགས་ལ་སོགས་པ་ཞིག་ཏུ་ཞབས་བརྟན་གྱི་ཉེར་སྤྱོད་རྣམས་དང་སྤོས་མར་མེ་ཞལ་ཟས་རྣམས་རྒྱས་པ་དང༌། ཚེ་དཔག་ཏུ་མེད་པའི་སྐུ་བརྙན་བྲིས་འབུར་གང་རུང༌། ཚེ་དཔག་ཏུ་མེད་པའི་མདོ། རྣམ་རྒྱལ་མཆོད་རྟེན། རིགས་ལྔའི་ཕྱག་མཚན། རྒྱལ་སྲིད་སྣ་བདུན། བཀྲ་ཤིས་རྫས་བརྒྱད་རྣམས་དང༌། སློབ་དཔོན་གྱི་མདུན་དུ་བུམ་པ་གཉིས་མགུལ་ཆིངས་ཁ་རྒྱན་དུང་ཆོས་གཟུངས་ཐག་རྡོ་རྗེ་དང་བཅས་པ་དང༌། རྡོ་རྗེ་དྲིལ་བུ་ལ་སོགས་པ་མཁོ་བའི་ཡོ་བྱད་ཐམས་ཅད་མ་ཚང་བ་མེད་པ་ཉེར་བསྡོགས་བྱའོ། ། གཉིས་པ་དངོས་གཞི་ལ་གཉིས།
རང་གི་བྱ་བ་དང༌། མཆོག་གི་ཡུལ་ལ་བྱ་བའོ། ། དང་པོ་ནི། བདག་མདུན་སྒྲུབ་མཆོད་བུམ་པ་བསྒྲུབ། ། ཡེ་ཤེས་འཇིག་རྟེན་གཏོར་མ་བཏང༌། ། ཞེས་པ་ལྟར་བཞི་ལས། དང་པོ་ནི། རང་ཉིད་སྒྲུབ་པའི་གྲོགས་དང་བཅས་པས་མཆོད་པ་ཐམས་ཅད་བསང་སྦྱངས་ནས་དྷརྨ་ར་ཎི་རོལ་ཆེན་བཅས་པས་བྱིན་གྱིས་བརླབས། དེ་ནས་རྗེ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་གྱི་ཆོ་ག་འཆི་མེད་གྲུབ་པའི་ལམ་བཟང་ལྟར། སྐྱབས་འགྲོ་ནས་བརྩམས་ཏེ་བདག་བསྐྱེད་གཞུང་བཞིན་ཉམས་སུ་བླང་ངོ༌། །
གཉིས་པ་ནི། མདུན་བསྐྱེད་བསང་སྦྱངས། སྟོང་པའི་ངང་ལས་ཧཱུྃ་ཡིག་སོགས་ནས་སྒྲུབ་ཅིང་མཆོད་པ་བསྟོད་པ་ཡན་ཆད་རྫོགས་པར་བྱའོ། ། གསུམ་པ་ནི། བུམ་པ་གཉིས་བསང་སྦྱངས། སྟོང་པའི་ངང་ལས་སོགས་ནས་དམ་ཚིག་པ་འོད་དུ་ཞུ་བ་ལས་བུམ་པའི་ཆུ་ནུས་པ་དང་ལྡན་པར་གྱུར་གྱི་བར་གཞུང་བཞིན་ཉམས་སུ་བླང་ངོ༌། ། བཞི་པ་ནི། གཏོར་མ་རྣམས་ཆུ་གཙང་གིས་བྲན་ཏེ། དང་པོ་ཚེ་དཔག་མེད་ལ། གཉིས་པ་ཆོས་སྐྱོང་གུར་མགོན་དང་ཞལ་བཞི་ལྟ་བུའམ།
རྒྱལ་ཆེན་བཞི་ལ་དབུལ། གསུམ་པ་ཕྱོགས་སྐྱོང་དང༌། བཞི་པ་འབྱུང་པོ། ལྔ་པ་བགེགས་གཏོར་རྣམས་གཞུང་བཞིན་དུ་བཏང་ངོ༌། ། གཉིས་པ་མཆོག་གི་ཡུལ་ལ་བྱ་བ་ལ། བླ་མ་ ༡ ལྷར་བསྐྱེད་སྔ ༢ གས་བཟླས་མཆོ ༣ ད། ། གསོལ ༤ ་གདབ་བྱིན་ ༥ རླབས་བརྡ་མཚོན་ ༦ དབུལ། ། བརྟན་བཞུག ༧ ས་གསོལ་བཞེས ༨ ་གཏང་རག་དབུ ༩ ལ། ། རྒྱལ་ཚབ་མངའ་ ༡༠ གསོལ་ཤིས་པ་ ༡༡ བརྗོད། །
ཅེས་པ་ལྟར་བཅུ་གཅིག་ལས། དང་པོ་ལྷར་བསྐྱེད་པ་ནི། ཞབས་བརྟན་གང་ལ་འབུལ་བའི་ཡུལ་གྱི་རྡོ་རྗེ་སློབ་དཔོན་གྱི་བཞུགས་ཁྲིའི་སྟེང་དུ། སྟན་དཀར་རྡོ་རྗེ་རྒྱ་གྲམ་གྱིས་མཚན་པ་བཏིངས་ལ། དེའི་སྟེང་དུ་དཔལ་ལྡན་བླ་མ་དེ་ཉིད་སྤྱན་དྲངས་ཏེ་བཞུགས་སུ་གསོལ་ལོ། ། དེ་ནས་ལས་བུམ་གྱི་ཆུ་དང༌། ཨོཾ་བཛྲ་ཨ་མྲྀ་ཏ་སོགས་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཧཱུྃ་ཡིག་ལས་བྱུང་བའི་རྡོ་རྗེའི་ས་གཞི་སོགས་ནས་དབུས་དཀར་བ་ཞེས་པའི་བར་གྱིས་སྲུང་འཁོར་གཞལ་ཡས་ཁང་དང་བཅས་པ་བསྐྱེད་ལ། དེའི་དབུས་སུ་རྨ་བྱས་བཏེག་པའི་རིན་པོ་ཆེའི་ཁྲི་གཞོམ་གཞིག་དང་བྲལ་བ་སྣ་ཚོགས་རྡོ་རྗེས་མཚན་པའི་དབུས་སུ།
སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿཡིག་དམར་པོ་རིང་ཆ་ཚེག་དྲག་དང་བཅས་པ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རྡོ་རྗེ་སློབ་དཔོན་ཆེན་པོའམ་དཔལ་ལྡན་བླ་མ་དམ་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་གདོན་མི་ཟ་བའི་གཟི་བརྗིད་ཀྱི་རྒྱལ་པོ་སོགས་ནས། ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན་ཞེས་པའི་བར་སྒྲུབ་ཐབས་ཀྱི་སྐབས་ལྟར་ལས། དབང་ལྷའི་གསོལ་གདབ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ། ཞེས་མི་བརྗོད་པར་དེའི་ཚབ་ཏུ།
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་བསྒྱུར་རོ། ། དེའི་ཐུགས་ཀར་ཟླ་བ་ལ་གནས་པའི་ཧྲཱིཿཡིག་ལས་ཞེས་པ་ནས། ཚེ་དཔག་ཏུ་མེད་པའི་གོ་འཕང་ལ་བཀོད། སླར་འདུས་དེ་ཉིད་ལ་ཐིམ་པར་བསམས། གཉིས་པ་ནི། བླ་མ་དང་གཉིས་སུ་མེད་པའི་ཚེ་དཔག་ཏུ་མེད་པའི་ཐུགས་ཀའི་ས་བོན་ལ་སྔགས་ཀྱི་ཡི་གེ་ཁ་དོག་དམར་པོ་སོགས་ནས་བྱིན་རླབས་ཐམས་ཅད་འོད་ཀྱི་རྣམ་པར་སྤྱན་དྲངས་ཏེ། དེ་ཉིད་ལ་ཐིམ་པས་བར་དུ་གཅོད་པ་ཐམས་ཅད་བྱང་ཞིང་སྐུ་ཚེ་དང་བསོད་ནམས་དང་ཡེ་ཤེས་ལ་སོགས་པ་རྒྱས་པར་བྱས་པར་བསམས་ལ། སྔགས་གསུམ་པོ་ཅི་རིགས་པར་བཟླས་སོ། ། གསུམ་པ་ནི།
མཆོད་པ་འབུལ་བའི་ཐོག་མར་ལས་ཀྱི་རྡོ་རྗེ་ཞིག་གིས་མེ་ཏོག་བཀྱེ། ཐམས་ཅད་ཀྱིས་ཞབས་བརྟན་མཆོད་པ་རྣམས་བྱིན་གྱིས་བརླབས་ཏེ་བཞག ཚོགས་པའི་གཙོ་བོ་ཞིག་གིས་ལངས་ཏེ་མཎྜལ་སུམ་ཅུ་སོ་བདུན་མ་བཀོད་པ་ལག་པ་གཡོན་དུ་ཐོགས་ནས་གཡས་པས་སྤོས་རེང་ཐོགས་ཏེ་བརྡ་སྤྲོད་པའི་ཚུལ་དང་བཅས་ཏེ། ཐམས་ཅད་ཀྱིས་དཔལ་ལྡན་བླ་མ་དམ་པ་བསྐལ་བརྒྱར་བརྟན་པར་བཞུགས་པར་གསོལ་བའི་ཆེད་དུ་མཎྜལ་འབུལ་བ་ཞུ་ཞེས་བསྐུལ་ནས། ཐམས་ཅད་ཀྱིས་ཨོཾ་བཛྲ་བྷུ་མི་ཨཱཿཧཱུྃ། གཞི་རྣམ་པར་དག་པ་ཞེས་སོགས་ནས། མ་ཚང་བ་མེད་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་བསྐལ་བརྒྱར་བརྟན་པར་བཞུགས་པར་གསོལ་བའི་ཆེད་དུ་དབུལ་བར་བགྱིའོ་ཞེས་བསྒྱུར་ནས། ཐུགས་རྗེས་འགྲོ་བའི་དོན་ཕྱིར་ཞེས་པ་མན་ཆད་འདྲ་བར་བྱས་ལ། སྤྲོ་ན་གང་གི་མཆོད་རྫས་སོགས་དང༌། དེང་ནས་བྱང་ཆུབ་ནས།
བཞེས་ནས་བྱིན་གྱིས་བརླབ་ཏུ་གསོལ་གྱི་བར་བརྗོད། མཆོད་པ་འབུལ་བ་སོ་སོའི་ཕྱག་རྒྱ་དང་བཅས་ཏེ། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་ཡོད་པ་རྣམས། ། བླ་མ་ཚེ་དཔག་མེད་པ་དང༌། ། རྒྱལ་བ་སྲས་དང་བཅས་ལ་འབུལ། ། ཅི་བདེ་བར་ནི་བཞེས་ནས་ཀྱང༌། ། སྐུ་ཚེ་བརྟན་པར་བཞུགས་སུ་གསོལ། ། ཨོཾ་སརྦ་ཏ་ཐཱ་ག་ཏ་གུ་རུ་ཨ་པ་རི་མི་ཏ་ཨཱ་ཡུརྫྙཱ་ན་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་ཞབས་བསིལ་ནས་ཤབྡའི་བར་འདོན་པ་བསྒྱུར་ཏེ་གྷཎྜེ་ར་ཎི་རོལ་མོ་དང་བཅས་པས་མཆོད།
ཨོཾ་སརྦ་བིཏ་པཱུ་ར་པཱུ་ར་སོགས་དང༌། བདེ་བར་གཤེགས་པ་ཐམས་ཅད་ལ། ། ཞེས་སོགས་ནས་རྒྱལ་སྲིད་བདུན་དབུལ་བ་མཚན་སྔགས་གོང་བཞིན་སྦྱར་བའི་ཁྱད་པར་མིན་པ་འདྲ། ཁ་དོག་དབྱིབས་ལེགས་སོགས་ནས་བཞེས་ཤིག སྐུ་ཚེ་བརྟན་པར་བཞུགས་སུ་གསོལ་ཞེས་དང༌། མཚན་སྔགས་གོང་བཞིན་གྱི་མཐར། རཱུ་པ་ཀཱ་མ་གུ་ཎ་ནས་སྤརྵེ་ཀཱ་མ་གུ་ཎ་པཱུ་ཛི་ཏེ་ཧཱུྃ་གི་བར་གྱི་འདོད་ཡོན་ལྔ་ཚིགས་བཅད་སྔགས་དང་བཅས་པས་མཆོད་ལ། བསྟོད་པའི་མཆོད་པ་ནི། རྡོ་རྗེ་དྲིལ་བུ་དང་བཅས་ཏེ། སངས་རྒྱས་ཐམས་ཅད་འདུས་པའི་སྐུ་ཞེས་སོགས་ཤླཽ་ཀ་གཅིག་དང༌།
འཇིག་རྟེན་འདྲེན་པའི་གཙོ་བོ་སོགས་ཀྱིས་བསྟོད་དོ། ། བཞི་པ་ནི། མདུན་བསྐྱེད་དཀྱིལ་འཁོར་གྱི་ལྷ་ཚོགས་རྣམས་དང་ནམ་མཁར་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས། བསྟན་སྲུང་ནོར་ལྷའི་ཚོགས་རྣམས་མངོན་སུམ་དུ་བྱོན་པ་ལ་ཐུགས་རྒྱུད་བསྐུལ་བའི་གསོལ་བ་བཏབ་པས། དེ་རྣམས་ཀྱིས་བླ་མའི་སྐུ་ཚེ་བརྟན་ཞིང་ཕྲིན་ལས་རྒྱས་པར་བྱིན་གྱིས་བརླབས། བསྟན་སྲུང་ནོར་ལྷ་རྣམས་ཀྱིས་བར་ཆད་ཀྱི་བགེགས་བསལ་བར་བསམས་ལ། ཐལ་མོ་སྦྱར་ཏེ་གདངས་དང་བཅས་པས་འདི་སྐད་དོ། ། རྒྱལ་བ་ཚེ་དཔག་མེད་མགོན་སྙིང་པོའི་ཞབས། ། དགྲ་ལས་རྣམ་རྒྱལ་བྱང་ཆུབ་བཟང་པོ་དང༌། ། ཏིང་འཛིན་བཟང་པོ་རྡོ་རྗེ་གདན་པ་གཉིས། །
བ་རི་ལོ་ཙཱ་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། འདིར་བྱོན་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། ས་སྐྱ་བླ་ཆེན་དཔལ་ལྡན་རྩེ་མོའི་ཞབས། ། རྗེ་བཙུན་གྲགས་པ་ས་སྐྱ་པཎྜི་ཏ། ། ཤར་པ་རྡོ་རྗེ་འོད་ཟེར་བཀྲ་ཤིས་འོད། ། ཨེ་པ་འཁོན་སྟོན་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། །
འདིར་བྱོན་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། འཇམ་དབྱངས་རིན་རྒྱལ་བྱང་སེམས་རྒྱལ་ཡེ་དང༌། ། དོན་རི་གྲགས་ཆེན་སྲུ་ལུང་ཀུན་སྨོན་ཞབས། ། བྲག་ཕུག་པ་དང་མཚུངས་མེད་བློ་གྲོས་བརྟན། ། དཔལ་ལྡན་ཚུལ་ཁྲིམས་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། འདིར་བྱོན་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། །
ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། ཤར་ཆེན་ཡེ་རྒྱལ་ངོར་ཆེན་ཀུན་དགའི་མཚན། ། མུས་ཆེན་དཀོན་རྒྱལ་ཀུན་དགའ་དབང་ཕྱུག་དང༌། ། རཏྣ་ཝརྡྷ་སངས་རྒྱས་རིན་ཆེན་ཞབས། ། ས་སྐྱ་ལོ་ཙཱ་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། འདིར་བྱོན་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། ལྷ་མཆོག་སེང་གེ་བུདྡྷ་སིཾ་ཧ་དང༌། །
ནམ་མཁའ་དཔལ་བཟང་ཀུན་དགའ་བསོད་ནམས་དང༌། ། ནམ་མཁའ་སངས་རྒྱས་ནམ་མཁའ་དཔལ་བཟང་ཞབས། ། སངས་རྒྱས་ཕུན་ཚོགས་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། འདིར་བྱོན་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། ཚུལ་ཁྲིམས་ལྷུན་གྲུབ་ལ་སོགས་བཀའ་སྲོལ་གྱི། ། དབང་བསྐུར་གདམས་པ་དངོས་བརྒྱུད་བླ་མ་དང༌། ། ཡི་དམ་ལྷ་ཚོགས་རྒྱལ་བ་སྲས་དང་བཅས། །
བསྟན་སྲུང་ནོར་སྦྱིན་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། འདིར་བྱོན་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། ཞེས་པས་གསོལ་བ་གདབ་བོ། ། ལྔ་པ་ནི། བླ་མ་དང་ཚེ་དཔག་ཏུ་མེད་པ་གཉིས་སུ་མེད་པའི་ཐུགས་ཀར་རྩ་བཞི་པད་འདབ་བཞིར་གྱེས་པའི་དབུས་སུ་རྣམ་སྣང་ཚེ་དཔག་མེད། ཤར་དུ་རྡོ་རྗེ་ཚེ་དཔག་མེད། ལྷོར་རིན་ཆེན་ཚེ་དཔག་མེད།
ནུབ་ཏུ་པདྨ་ཚེ་དཔག་མེད། བྱང་དུ་ལས་ཀྱི་ཚེ་དཔག་མེད། སྤྱི་བོར་ཡེ་ཤེས་ཚེ་དཔག་མེད་རྣམས་བཞུགས་པར་བསམས་ལ། ཐུགས་ཀའི་ཧྲཱིཿལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་བདུད་རྩི་སྤྱན་དྲངས་ཏེ་སྤྱི་བོའི་ཡེ་ཤེས་ཚེ་དཔག་མེད་ལ་ཐིམ། མདུན་བསྐྱེད་དང་ནམ་མཁར་བཞུགས་པའི་བླ་མ་རྒྱལ་བ་སྲས་དང་བཅས་པ་རྣམས་ལས་ཀྱང་དེ་འདྲ་བ་སྤྱན་དྲངས་ཏེ་དེ་ཉིད་ལ་ཐིམ། ཡེ་ཤེས་ཚེ་དཔག་མེད་འོད་དུ་ཞུ་ཚངས་བུག་ནས་ཞུགས་ཏེ། ཐུགས་ཀའི་རིགས་ལྔའི་སྤྱི་བོར་ཐིམ་པས། དེ་ཐམས་ཅད་འོད་དུ་ཞུ་ནས་སྐུ་ཐམས་ཅད་བདུད་རྩིས་གང༌། བར་དུ་གཅོད་པ་ཐམས་ཅད་སྦྱངས། སྐུ་གསུང་ཐུགས་མི་འགྱུར་རྡོ་རྗེ་གསུམ་གྱི་རང་བཞིན་དུ་བརྟན་པར་གྱུར་ནས།
ཕྲིན་ལས་གཞལ་དུ་མེད་པས་སེམས་ཅན་གྱི་དོན་མཛད་པའི་དབང་དང་ལྡན་པར་གྱུར་པར་བསམ་ཞིང་སྔགས་གསུམ་པོ་ལན་གཅིག་གམ་གསུམ་ལ་སོགས་པ་ཅི་རིགས་པར་བརྗོད་པས་བརྟན་པར་བསམ་མོ། ། དྲུག་པ་ནི། བླ་མའི་ཕྱག་ཏུ་རྒྱལ་བ་ཚེ་དཔག་ཏུ་མེད་པའི་སྐུ་བྲིས་འབུར་གང་ཡང་རུང་བ་ཞིག་འབུལ་ཞིང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ། བསྟན་པའི་རྩ་ལག འགྲོ་བའི་མགོན་སྐྱབས། བདག་སོགས་གདུལ་བྱ་རྣམས་ཀྱི་བསོད་ནམས་ཀྱི་ཞིང་དུ་སྐུ་མི་ཟད་པ་རྒྱན་གྱི་འཁོར་ལོ་འཕོ་འགྱུར་མེད་པར་དུས་འཁོར་བ་ཇི་སྲིད་མ་སྟོངས་ཀྱི་བར་དུ་བརྟན་པར་བཞུགས་པར་གསོལ་བའི་བརྡར་སྐུའི་རྟེན་དབུལ་བར་བགྱིའོ། ། གསུང་རྟེན་ཚེ་མདོའམ་གླེགས་བམ་འབུལ་ཞིང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ་ནས། བསོད་ནམས་ཀྱི་ཞིང་དུ་གསུང་མི་ཟད་པ་རྒྱན་གྱི་འཁོར་ལོ་རྟག་ཏུ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་བར་གསོལ་བའི་བརྡར་གསུང་གི་རྟེན་དབུལ་བར་བགྱིའོ། །
ཐུགས་རྟེན་རྣམ་རྒྱལ་མཆོད་རྟེན་ནམ་པད་སྤུངས་འབུལ་ཞིང༌། དུས་གསུམ་སངས་རྒྱས་ནས་བསོད་ནམས་ཀྱི་ཞིང་དུ་ཐུགས་མི་ཟད་པ་རྒྱན་གྱི་འཁོར་ལོ་བདེན་གཉིས་ཟུང་འཇུག་གི་ཏིང་ངེ་འཛིན་ཟབ་མོ་ལས་མ་གཡོས་པར་དམིགས་པ་མེད་པའི་སྙིང་རྗེས་སྐྱེ་འགྲོ་ཐམས་ཅད་མི་འདོར་བར་གསོལ་བའི་བརྡར་ཐུགས་ཀྱི་རྟེན་དབུལ་བར་བགྱིའོ། ། ཡོན་ཏན་གྱི་རྟེན་དུ་རྣམ་རྒྱལ་བུམ་པ་འབུལ་ཞིང༌། དུས་གསུམ་སངས་རྒྱས་ནས་བསོད་ནམས་ཀྱི་ཞིང་དུ་བསམ་གྱིས་མི་ཁྱབ་པའི་ཡོན་ཏན་ཡིད་བཞིན་གྱི་ནོར་བུ་ལྟ་བུས་སེམས་ཅན་གྱི་རེ་བ་མ་ལུས་པ་བསྐང་བར་གསོལ་བའི་བརྡར་ཡོན་ཏན་གྱི་རྟེན་དབུལ་བར་བགྱིའོ། ། ཕྲིན་ལས་ཀྱི་རྟེན་དུ་རིགས་ལྔའི་ཕྱག་མཚན་འབུལ་ཞིང༌། དུས་གསུམ་སངས་རྒྱས་ནས་བསོད་ནམས་ཀྱི་ཞིང་དུ་འཁོར་བ་ཇི་སྲིད་པ་དེ་སྲིད་དུ་མཛད་པ་ཕྲིན་ལས་ཀྱི་འཁོར་ལོ་རྒྱུན་མི་ཆད་པར་གདུལ་བྱ་རྣམས་ཀྱི་ཁམས་དང་བསམ་པ་བཞིན་དུ་འཇུག་པར་གསོལ་བའི་བརྡར་ཕྲིན་ལས་ཀྱི་རྟེན་དབུལ་བར་བགྱིའོ། ། ཞེས་དང༌། བླ་མ་རང་གི་བརྟན་བཞུགས་ཀྱི་ཚིགས་བཅད་གང་རིགས་བརྗོད་དོ། ། བདུན་པ་ནི། ཡུན་འདི་ཙམ་བཞུགས་ཀྱི་ཞལ་བཞེས་ཞུ་བའི་སླད་དུ།
ཚོགས་པའི་གཙོ་བོ་ཞིག་གིས་ཕྱག་གསུམ་བྱས་ནས་ཐལ་མོ་སྦྱར་ཏེ། འདྲེན་མཆོག་བསྟན་པའི་སྣང་བྱེད་ཆེན་པོའི་ཞབས་ལ་གུས་པས་ཕྱག་འཚལ་ཞིང་འདི་སྐད་དུ་གསོལ་བ་མཆིས་ཏེ། རིས་བྲལ་སྐྱེ་འགྲོའི་བདེ་སྐྱིད་དཔལ། ། སངས་རྒྱས་བསྟན་པ་རྒྱས་ལས་བྱུང༌། ། བསྟན་པ་རྒྱས་པའང་བསྟན་འཛིན་གྱི། ། སྐྱེས་མཆོག་རྣམས་ཀྱི་ཕྲིན་ལས་གཙོ། ། གང་ཕྱིར་རྒྱལ་བསྟན་སྤྱི་དང་ནི། ། བྱེ་བྲག་བོད་ཁམས་ལྗོངས་འདི་ན། ། རྒྱལ་བའི་དགོངས་པ་དཔྱད་གསུམ་གྱི། ། ལམ་ནས་དྲངས་པའི་ལེགས་བཤད་གཏམ། །
སྨྲ་བའི་རྒྱལ་པོ་ས་སྐྱ་པ། ། འདིར་སྐབས་སུ་གང་བབ་ཀྱི་ཞབས་བརྟན་དབུལ་བར་བྱ་བ་དེའི་དམིགས་བསལ་བརྗོད་དགོས་ཀྱང༌། འདིར་ངོར་ཨེ་ཝཾ་པའི་བསྟན་འཛིན་ཆེན་པོ་ལྟ་བུ་ལ་དཔེར་མཚོན་ན། དེ་ཚུལ་འཆད་རྩོམ་བརྩད་གསུམ་གྱིས། ། སྨྲ་མཁས་གྲངས་མེད་རྒྱུ་སྐར་ཁྲོད། ། ཟླ་བ་ལྟར་གསལ་ཨེ་ཝཾ་པའི། ། ལུགས་མཆོག་ཕྱོགས་དུས་གནས་སྐབས་ཀུན། ། སྣང་བྱེད་སྐྱེས་བུ་དམ་པ་ཁྱོད། ། བསྟན་པ་སྲིད་མཐར་རྒྱས་ཕྱིར་དང༌། ། བདག་སོགས་གདུལ་བྱའི་དཔལ་མགོན་དུ། །
སྐུ་གསུང་ཐུགས་ཀྱི་རྡོ་རྗེ་གསུམ། ། མི་འགྱུར་ངེས་པ་ལྔ་ལྡན་བཞིན། ། འཁོར་བ་ཇི་སྲིད་དེ་སྲིད་བར། ། བརྟན་བཞུགས་གསོལ་བ་འདེབས་བགྱི་ན། ། འདི་སྲིད་བཞུགས་པར་ཞལ་བཞེས་ཀྱི། ། གནང་བ་ཞུ་ལ་ད་ཅི་གནང༌། ། ཞེས་པའམ། དེ་ཉིད་ཚིག་ལྷུག་པར་བརྗོད་པར་སྤྲོ་ན། སྤྱིར་འཇིག་རྟེན་ཁམས་ཀྱི་སྐྱེ་འགྲོ་མཐའ་དག་གི་བདེ་སྐྱིད་ནི་སངས་རྒྱས་ཀྱི་བསྟན་པ་རྒྱས་པ་ལ་རག་ལས་ཤིང༌། བསྟན་པ་རྒྱས་པའང་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་ཕྲིན་ལས་ལ་རག་ལས་པའི་ཕྱིར།
དེང་དུས་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་སྤྱི་དང་བྱེ་བྲག་རྒྱལ་བའི་གསུང་རབ་མཐའ་དག་གི་དགོངས་དོན་ཚུལ་བཞིན་དུ་སྨྲ་བའི་རྒྱལ་པོ་ནི་དཔལ་ས་སྐྱ་པ་སྟེ། དེའི་ཚུལ་ཆེན་འཆད་རྩོམ་བརྩད་གསུམ་གྱི་སྒོ་ནས་ལེགས་པར་སྨྲ་བའི་དབང་པོ་རྒྱུ་སྐར་གྱི་གྲངས་དང་མཉམ་པར་བྱོན་པའི་ཁྲོད་ན། ཟླ་བའི་དཀྱིལ་འཁོར་ལྟར་ཆེས་ཆེར་གསལ་བ་རྗེ་བཙུན་ཨེ་ཝཾ་པ་ཆེན་པོ་ཀུན་དགའ་བཟང་པོ་ཞེས་ཡོངས་སུ་གྲགས་པ་སྟེ། དེ་ཉིད་ཀྱི་ལུགས་མཆོག་ཕྱོགས་དུས་གནས་སྐབས་ཐམས་ཅད་དུ་གསལ་བར་བྱེད་པའི་སྐྱེས་བུ་དམ་པ་ཁྱོད་ཉིད། བསྟན་པ་རིན་པོ་ཆེ་ཡུན་རིང་དུ་རྒྱས་པའི་ཕྱིར་དང༌། བདག་སོགས་གདུལ་བྱ་རྣམས་ཀྱི་དཔལ་ཡོན་དམ་པ་ཉིད་དུ། སྐུ་གསུང་ཐུགས་ཀྱི་རྡོ་རྗེ་རྣམ་པ་གསུམ་ནམ་ཡང་མི་འགྱུར་བར་ངེས་པ་ལྔ་ལྡན་གྱི་མགོན་པོ་བཞིན་དུ། འཁོར་བ་ཇི་སྲིད་གནས་པ་དེ་སྲིད་དུ་བརྟན་པར་བཞུགས་པར་གསོལ་བ་འདེབས་ཀྱིན་མཆི་ན། འདི་སྲིད་ཅིག་བཞུགས་པའི་ཞལ་བཞེས་བཀའ་སྩལ་ཞུ་ཡིན་གདའ་ན་ཅི་གནང༌། ཞེས་ཞུའོ། །
བརྒྱད་པ་ནི། བླ་མ་དེ་ཉིད་ནས་ཀྱང༌། གལ་ཏེ་བསྟན་པ་རྒྱས་པ་དང༌། ། སེམས་ཅན་ཕན་པའི་རྒྱུར་འགྱུར་ན། ། མི་ལོ་བརྒྱ་རྩ་བརྒྱད་ལྷག་སོགས། ། གང་འདོད་འཚོ་བར་བླ་མ་དང༌། ། རྒྱལ་བ་སྲས་དང་བཅས་པས་བདག ། དབང་བཅུ་ལྡན་པར་བྱིན་གྱིས་རློབས། ། ཞེས་པ་ལྟ་བུའི་ཞལ་བཞེས་གནང་བྱུང་བ་དང༌། དགུ་པ་ནི།
མཎྜལ་རྒྱ་ཆེ་བ་ཐོགས་ཏེ། ཐམས་ཅད་ཀྱིས་གཏང་རག་གི་མཎྜལ་འབུལ་བ་ཞུ། ཞེས་དང༌། ཨོཾ་བཛྲ་བྷུ་མི་ནས་ཚོམ་བུ་སོ་བདུན་མ་འབུལ་བའི་གཤམ་དུ། འདི་ཉིད་དཔལ་ལྡན་བླ་མ་དམ་པ་བསྐལ་བརྒྱར་ཞབས་ཀྱི་པདྨ་བརྟན་པར་བཞུགས་པར་ཞལ་གྱིས་བཞེས་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་ཕྱིར་ཞེས་སོགས་བརྗོད་དོ། ། བཅུ་པ་ནི། དེ་དག་བརྟན་པར་བྱ་བའི་ཕྱིར། མདུན་བསྐྱེད་དཀྱིལ་འཁོར་གྱི་ལྷ་ཚོགས་རྣམས་དང༌། ནམ་མཁར་བཞུགས་པའི་བླ་མ་རྒྱལ་བ་སྲས་དང་བཅས་པའི་ཚོགས་རྣམས་ལྷན་ཅིག་པས་སྐུ་ཚེ་ལ་སོགས་པ་ལ་དབང་འབྱོར་བ་ཐོབ་པའི་ཕྱིར་རྒྱལ་སྲིད་སྣ་བདུན་དབུལ་བ་དང༌།
བཀྲ་ཤིས་རྫས་བརྒྱད་དབུལ་བའི་སྒོ་ནས་བཀྲ་ཤིས་ཀྱི་ཆོ་གས་ཕྱོགས་ཐམས་ཅད་ལས་རྣམ་པར་རྒྱལ་བར་དབང་བསྐུར་བའི་དགོངས་པ་གཏད་པར་གྱུར། རྒྱལ་སྲིད་སྣ་བདུན་གྱི་གཟུགས་ལ། ཨོཾ་ན་མོ་བྷྲཱུྃ་ཨཱ་ཡུརྫྙཱ་ན་ཧྲཱིཿཨ་རོ་ལིཀ་ཧཱུྃ་ཧྲཱིཿཞེས་པས་བྱིན་གྱིས་བརླབས་ནས། རེ་རེ་བཞིན་དུ་ཐོགས་ནས་འབུལ་བའི་ཚུལ་དང་བཅས་ཏེ། ལྷ་རྫས་ལས་གྲུབ་ལྟེ་བ་ཤིན་ཏུ་ཟླུམ། ། རྩིབས་སྟོང་ལྡན་ཞིང་མུ་ཁྱུད་རབ་མཉམ་བཟང༌། ། སྡང་བའི་དགྲ་ལས་རྣམ་པར་རྒྱལ་འགྱུར་བར། ། འཁོར་ལོ་རིན་ཆེན་དམ་པས་དབང་བསྐུར་རོ། ། ཨོཾ་ཙཀྲ་རཏྣ་ཨ་བྷི་ཥིཉྩ་མི། གཞན་རྣམས་ལའང་དེས་འགྲེའོ། །
བཅུ་གཅིག་པ་ནི། བཀྲ་ཤིས་རྫས་བརྒྱད་ཀྱི་གཟུགས་བསང་སྦྱངས། སྟོང་པའི་ངང་ལས་མྃ་ལས་བྱུང་བའི་བཀྲ་ཤིས་ཀྱི་རྫས་བརྒྱད། དཔལ་ལྡན་བླ་མ་དམ་པའི་སྐུ་ཚེ་དང་ཕྲིན་ལས་དང༌། དཔལ་འབྱོར་ཐམས་ཅད་རྒྱས་པར་བྱེད་པའི་ནུས་པ་དང་ལྡན་པར་གྱུར་པར་བསམས་ལ། ཨོཾ་ཨཥྚ་དྲ་བྱ་ཧཱུྃ་ཕཊ། ཅེས་པས་བྱིན་གྱིས་བརླབས་ནས། གཟུགས་རེ་རེ་བཞིན་དུ་ཐོགས་ནས་འབུལ་བའི་ཚུལ་དང་བཅས་ཏེ། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་བ་ན་བཀྲ་ཤིས་པའི་རྫས་སུ་བྱིན་གྱིས་བརླབས་པ་དེ་བཞིན་དུ། དེང་འདིར་དཔལ་ལྡན་བླ་མ་དམ་པ་ཡང་མེ་ལོང་གི་རྫས་ལ་བརྟེན་ནས་སྐུ་ཚེ་ལ་དབང་འབྱོར་བར་ཤིན་ཏུ་བཀྲ་ཤིས་པར་གྱུར་ཅིག
མེ་ལོང་ཡེ་ཤེས་རྒྱ་མཚོ་ཆེན་པོ་ཡི་ཞེས་སོགས་ནས་ཡུངས་ཀར་གྱི་བར་དཀྱུས་ལྟར་བྱས་པའི་རྗེས་སུ། སླར་ཡང་རྒྱལ་མཚན་རྩེ་མོ་ལ་སོགས་པ་དང་བཀྲ་ཤིས་ཀྱི་ཚིགས་སུ་བཅད་པ་ཅི་རིགས་པ་རྒྱས་པར་བརྗོད་དེ་མེ་ཏོག་གི་ཆར་དབབ་བོ། ། གསུམ་པ་རྗེས་ནི། མདུན་བསྐྱེད་ཀྱི་མཆོད་པ་ཁ་བསོས། བྱིན་གྱིས་བརླབས་ནས། མཚན་སྔགས་སྔོན་འགྲོས་མཆོད་པ་དང༌། བསྟོད་པ་རྒྱས་བསྡུས་གང་རིགས་ཀྱིས་བསྟོད་ལ། འདོད་དོན་གསོལ་བ་གདབ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཤགས་ནས།
ཨོཾ་བཛྲ་མུཿ རྒྱལ་ཆེན་བཞི་རང་གནས་སུ་གཤེགས། ཕྱོགས་བཅུ་ན་བཞུགས་པའི་སོགས་ཀྱིས་རས་བྲིས་ལ་བརྟན་བཞུགས་བྱ། ཆེ་བའི་ཆེ་མཆོག་ལ་སོགས་པ་བཀྲ་ཤིས་ཀྱི་ཚིགས་སུ་བཅད་པས་མཐའ་བརྒྱན་པར་བྱའོ། ། སྨྲས་པ། སྐྱབས་ ་་་་་གཟུགས་ཅན་རྒྱན་ལས་ལྡན་པའི་གཟུགས་ཅན། ཀུན་འདུས་པའི་སྐལ་བ་བཟང་པོའི་དབྱར། ། ལུས་ཅན་བསོད་ནམས་མགྲོན་དུ་བརྟན་བྱེད་པ། ། བསྡེབས་ལེགས་ཆོ་གའི་ཁུ་བྱུག་རྒྱགས་པའི་གླུ། ། གསང་ཆེན་བསྟན་པའི་རྐང་ཐུང་ཕང་པར་ལེན། །
འདབ་ ་་་་་བསྡུས་བརྗོད་ལས་སྤྱིའི་བསྡུས་བརྗོད། སྟོང་གེ་སར་དགོད་པར་སྦྲང་རྩིའི་མགྲིན། ། འཕུར་ལྡིང་དབྱངས་སུ་བླངས་འདི་མི་མཉེན་ན། ། མེ་ཏོག་ཁ་འབྱེད་མ་གྱུར་གང་བུའི་ཕྱིར། ། བུང་བས་འཁྱུད་པའི་གླུ་ཕྱིར་རྣ་བ་གཏོད། ། རྒྱུ་ལས་ཕན་ཚུན་མེད་པའི་བྱེད་རྒྱུ།་་་་་ རྟུན་པ་རྨད་བྱུང་ལང་ཚོའི་རིམས་མ་ཡིན། ། བརྗོད་བྱ་གཞན་འདྲིད་འདོད་པའི་སྒྱུ་རྩལ་མིན། ། རྗོད་བྱེད་གྲོང་ཚིག་མིན་ནོ་མཁས་རྣམས་ཀྱི། ། བཞེད་སྲོལ་འཆད་པའི་ཚུལ་འདིར་བདག་དགའོ། །
ལྟོས་པའི་རབ་སྤེལ་གྱིས་མཛེས་པ།་་་་་ སྤྱི་འགྲོས་འཆི་མེད་གྲུབ་པའི་ལམ་པོ་ཆེར། ། བྱང་ཆུབ་བདེ་བའི་གོམ་པ་རྣམ་བཀོད་དེ། ། ཁྱད་ཆོས་མ་འདྲེས་འཇུག་ངོགས་ལ་བཀྲི་ཕྱིར། ། མཚོ་བྱུང་སྒེག་མོ་མགྲིན་པར་ལྷགས་སམ་སྙམ། ། རྣམ་ ་་་་་ཐོག་མ་དང་བར་དུ་ཡོད་པ་ཆོད་པའི་ཟུང་ལྡན་གྱི་ཤིས་བརྗོད། དཀར་དགེ་བས་རྣམ་མང་སྐྱེ་དགུའི་མགོན། ། རྣམ་མང་བསྐལ་པར་རྣམ་སྨིན་གཟུགས་ཀྱི་སྐུ། ། རྣམ་གསུམ་རྡོ་རྗེའི་རྣམ་པར་མི་ཕྱེད་པར། ། རྣམ་གྲོལ་ལམ་གྱིས་རྣམ་མང་དོན་བྱེད་ཤོག །
ཅེས་བཅོམ་ལྡན་འདས་ཚེ་དཔག་ཏུ་མེད་པ་ལ་བརྟེན་པའི་སྐུ་ཚེ་བརྟན་བཞུགས་ཀྱི་ཆོ་ག་དབང་བཅུ་གྲུབ་པའི་བཅུད་ལེན་ཞེས་བྱ་བ་འདི་ནི། སྔོན་ཆད་འདིའི་ཆོ་ག་ཉམས་སུ་བླང་བདེ་བྱས་པ་མ་མཐོང་བ་དང༌། དད་མོས་ཀྱིས་རྩོལ་བ་བྱེད་པ་རྣམས་ཀྱང་གྲྭ་ས་ཆེན་པོའི་ཕྱག་ལེན་མཐོང་ཐོས་མེད་པར་རང་དགར་མུན་ནང་འདོམ་འཇལ་ལྟ་བུའི་ཚོད་འགྲོས་ཀྱི་ཆོ་ག་བྱེད་པ་ཞིག་ལས་མ་བྱུང་བར། ཕྱིས་སུ་གྲྭ་ཐང་མཁན་ཆེན་གྱིས་རྒྱལ་དབང་ལྔ་པ་ཆེན་པོའི་སྐུ་ཞབས་སུ་དོགས་དཔྱོད་ཞུས་ཚེ། འདོན་འགྲིགས་ཐོ་ཟུར་གནང་བ་ལྟར། དཔལ་ས་སྐྱའི་སྔགས་འཆང་ཀུན་དགའ་བཀྲ་ཤིས་པ་དབུས་སུ་ཆིབས་བསྒྱུར་གནང་ནས་གྲྭ་ཐང་དུ་སྤྱན་འདྲེས་ཞུས་ཤིང་ཞབས་བརྟན་འབུལ་བའི་ཚེ་བསྒྲིགས་པའི་བརྟན་བཞུགས་ཀྱི་ཆོ་ག་སྲ་བརྟན་རྡོ་རྗེའི་ལྷུན་པོ་ཞེས་བྱ་བ་མཛད་པ་ཁུངས་བཙུན་ཚད་ལྡན་དུ་མཐོང་བྱུང་བ། དེ་གར་རྗེ་ཚར་ཆེན་རྡོ་རྗེ་འཆང་གིས་མཛད་པའི་སྒྲོལ་དཀར་གྱི་ཚེ་ཁྲིད་ཟླ་བའི་ཆུ་རྒྱུན་གྱི་བདག་མདུན་བུམ་སྒྲུབ་རྣམས་ལ་མཆོད་ཕྲེང་བྱང་ཕུག་པའི་གསང་འདུས་ཀྱི་ཆོ་ག་ནས་བསྒྲིགས་པ་དང༌། བརྒྱུད་འདེབས་གསར་རྩོམ་མཛད་པ་སོགས་དེ་དག་ལ་སྔར་གོམས་འདྲིས་ཆུང་བ་རྣམས་ལ་ཚིག་གི་ཁྱད་པར་གསར་བསྐྲུན་མང་བའི་ཤུགས་ཀྱིས་འཕྲལ་དུ་ཉམས་སུ་ལོན་བདེ་བ་མ་བྱུང་བར་བརྟེན། འདིར་ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་པས་མཛད་པའི་ཚེ་དཔག་ཏུ་མེད་པའི་ཆོ་ག་འཆི་མེད་གྲུབ་པའི་ལམ་བཟང་ལ་བརྟེན་པ་ནི་ཐུན་མོང་བའི་བློ་ངོར་ཉམས་སུ་ལེན་བདེ་བར་རྟོགས་ནས། བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་འབྲུ་མང་ཞེས་བྱ་བའི་གནམ་ལོའི་ཆུ་སྟོད་ཟླ་བར་ལྷའི་བླ་མ་རྒྱལ་སར་ཕེབས་པའི་འགྲུབ་སྦྱོར་འཛོམ་པའི་ཚེས་ལ།
སྡེ་དགེ་ལྷུན་གྲུབ་སྟེང་གི་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བའི་ཉེ་འདབས་སུ་སྦྱར་བ་སྭ་སྟི་བི་ཛ་ཡནྟུ།། ༄༅། །སྒྲོལ་མ་དཀར་མོ་ཡིད་བཞིན་འཁོར་ལོ་ལ་བརྟེན་པའི་སྐུ་ཚེ་བརྟན་བཞུགས་ཀྱི་ཆོ་ག་ཉི་བུའི་བདུད་ལས་རྒྱལ་བའི་བཞད་སྒྲ་ཞེས་བྱ་བ་བཞུགས།། ༄༅། །གང་ ་་་་་བཻ་དྷརྦའི་མཛེས་པའི་ཡོན་ཏན་བསྔགས་པ་ལ་སྦྱར་བ། གི་གསང་གསུམ་བྱིན་རླབས་བསྐུལ་བའི་འཕྲལ། ། དེ་ཉིད་ནས་བརྩམས་ཉི་བུའི་དཔུང་ཚོགས་ལས། ། རྣམ་རྒྱལ་བསྐལ་པར་འཚོ་བའི་དངོས་གྲུབ་དཔལ། ། མཆོག་སྦྱིན་བླ་མ་ཡིད་བཞིན་འཁོར་ལོར་འདུད། ། ལྷག་ ་་་་་ཡན་ལག་གཅིག་པའི་གཟུགས་ཅན། ལྷ་གཅིག་ཏུ་དཔག་ཡས་བསྒྲུབ་བྱའི་ལྷ། ། འདུས་པར་ཐུགས་རྒྱུད་བསྐུལ་བའི་ཚུལ་ཤེས་ན། །
མངོན་འདོད་དངོས་གྲུབ་མཆོག་སྦྱིན་དཔག་བསམ་གྱི། ། ཡལ་ག་བརྐྱང་ལ་རིང་དང་ཐུང་མི་སྲིད། ། འོན་ ་་་་་བྱ་བའི་རང་བཞིན་བརྗོད་པ། ཏེ་གང་འཚམ་བློ་ངོར་ཐུགས་རྗེའི་ཤུགས། ། མྱུར་མ་དཔའ་མོའི་རྣལ་འབྱོར་ལ་བརྟེན་ནས། ། སྐྱབས་མཆོག་རྣམས་ཀྱི་སྐུ་ཚེ་བསྐལ་མང་དུ། ། མི་ཤིགས་རྡོ་རྗེར་བསྒྲུབ་པའི་ཆོ་ག་སྤེལ། ། དེའང་སྐྱེ་འགྲོ་ཡོངས་ཀྱི་མགོན་སྐྱབས་རྒྱལ་བའི་བསྟན་པ་རིན་པོ་ཆེ་རྒྱས་པའི་རྩ་ལག་ཏུ་གྱུར་པའི་དཔལ་ལྡན་བླ་མ་མཆོག་རྣམས་ཞབས་བརྟན་གྱི་ཆོ་ག་སྒྲུབ་པ་ལ། འདིར་སྒྲོལ་མ་དཀར་མོ་ཡིད་བཞིན་འཁོར་ལོའི་བདག་མདུན་གྱི་ཆོ་ག་ལ་བརྟེན་ནས་མཛད་པ་ལ་མོས་པ་རྣམས་ཀྱི་ངོར་དེ་ཉིད་ཇི་ལྟར་ཉམས་སུ་བླང་བའི་ཚུལ་ལ། ཆོ་གའི་འགྲོས་ཕལ་ཆེར་ཚེ་དཔག་ཏུ་མེད་པ་ལ་བརྟེན་པ་གོང་དུ་རྒྱས་པར་བསྟན་ཟིན་པ་དེ་ཉིད་གཞིར་བཞག་ནས།
འདིར་སྒོས་ཆོས་རྣམས་བསྟན་པ་ལ་གསུམ། སྦྱོར་བ་དང༌། དངོས་གཞི་དང༌། རྗེས་ཀྱི་བྱ་བའོ། ། དང་པོ་སྦྱོར་བ་ལ། མདུན་བསྐྱེད་ཞབས་བརྟན་ཡོ་བྱད་གཉིས། ། ཞེས་པ་ལྟར་ལས། དང་པོ་ནི་གཟའ་སྐར་དུས་ཚེས་བཟང་བར་བླ་མའི་བཞུགས་ཁྲི་དང་ཉེ་བའི་གནས་སུ་སྟེགས་བུ་ལ་རས་ཀྱིས་བཀབ་པའི་སྟེང་དུ་མན་འཇིའི་ཁར། རྡུལ་ཚོན་གྱིས་པདྨ་དཀར་པོ་འདབ་བརྒྱད་བྲིས་པའི་དབུས་སུ་ཚོམ་བུ་དཀར་པོ་བཀོད་པའི་མཐར་བྱང་ཤར་དུ་མཚམས་འཛིན་ནས་ཉེར་སྤྱོད་རྣམས་དང༌། བྱང་ཤར་ནས་ཤར་ལྷོའི་བར་ཟླུམ་གཏོར་གསུམ་དང་བགེགས་གཏོར་རྣམས་བཤམ་མོ། །
གཉིས་པ་བླ་མའི་མདུན་ཕྱོགས་ལ་སོགས་པ་གང་བདེར་ཞབས་བརྟན་གྱི་མཆོད་པའི་ཡོ་བྱད་རྣམས་ལས་སྒྲོལ་མ་དཀར་མོའི་སྐུ་བྲིས་འབུར་གང་ཡང་རུང་བ་མིན་པ་གཞན་འདྲ་ཞིང༌། སློབ་དཔོན་གྱི་མདུན་དུ་བུམ་པ་རྒྱན་ལྡན་གཅིག་བཤམ་མོ། ། གཉིས་པ་དངོས་གཞི་ལ། རང་གི་བྱ་བ་དང༌། མཆོག་གི་ཡུལ་ལ་བྱ་བའོ། ། དང་པོ་ལ། བདག་མདུ ༡ ན་སྒྲུབ་ ༢ མཆོད་བུམ་པ་བ ༣ སྒྲུབ། ། ཡེ་ཤེས་འཇིག་རྟེན་གཏོར་མ་ ༤ བཏང༌། ། ཞེས་པ་ལྟར་བཞི་ལས། དང་པོ་ནི།
རང་ཉིད་སྒྲུབ་པའི་གྲོགས་དང་བཅས་པས་རྗེ་དཀོན་མཆོག་ལྷུན་གྲུབ་པས་མཛད་པའི་སྒྲུབ་ཐབས་བུམ་ཆོག་དང་བཅས་པའི་ཆོ་ག་དང༌། མཁས་གྲུབ་སངས་རྒྱས་ཕུན་ཚོགས་ཀྱིས་མཛད་པའི་ཟུར་འདེབས་ལྟར་མཆོད་རྫས་ཨོཾ་བཛྲ་ཡཀྵས་བསང་བ་ནས། མཆོད་པ་བྱིན་གྱིས་བརླབས་པ་དང༌། སྐྱབས་འགྲོ་སེམས་བསྐྱེད་ནས་བརྩམས་ཏེ་བདག་བསྐྱེད་ཀྱི་མཇུག་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་ཞེས་པའི་བར་དང༌། མདུན་བསྐྱེད་ཚོམ་བུ་ཡན་ལག་བཞི་རྫོགས་སུ་བསྐྱེད་ཅིང་མཆོད་བསྟོད་བྱ་བ། བུམ་པ་བསྒྲུབ་པ། འཇིག་རྟེན་ལས་འདས་པ་དང་འཇིག་རྟེན་པའི་གཏོར་མ་བཏང་བ། མདུན་བསྐྱེད་ཀྱི་བཟླས་པ། གསོལ་གདབ་ཡན་ཆད་གཞུང་བཞན་ཉམས་སུ་བླང་ངོ༌། ། གཉིས་པ་མཆོག་གི་ཡུལ་ལ་བྱ་བ་ལ།
བླ་མ་ལྷ ༡ ར་བསྐྱེད་སྔགས་བཟླ ༢ ས་མཆོད ༣ ། ། གསོལ་གད ༤ བ་བྱིན་བརླ ༥ བས་བརྡ་མཚོན་དབུ ༦ ལ། ། བརྟན་ ༧ བཞུགས་གསོལ་བ ༨ ཞེས་གཏང་ར ༩ ག་དབུལ། ། རྒྱལ་ཚབ་མངའ ༡༠ ་གསོལ་ཤིས་ ༡༡ པ་བརྗོད། ། ཅེས་པ་ལྟར་བཅུ་གཅིག་ལས། དང་པོ་ནི། ཞབས་བརྟན་འབུལ་ཡུལ་གྱི་བཞུགས་ཁྲིའི་སྟེང་དུ། སྟན་དཀར་རྡོ་རྗེ་རྒྱ་གྲམ་གྱིས་མཚན་པ་བཏིངས་པའི་ཁར། བླ་མ་དེ་ཉིད་སྤྱན་དྲངས་ཏེ་བཞུགས་སུ་གསོལ་ལོ། ། དེ་ནས་བླ་མའི་སྐུ་ལ་དམིགས་ཏེ་རྡོ་རྗེ་གནོད་སྦྱིན་གྱི་སྔགས་དང་ཕྱག་རྒྱས་བགེགས་བསང༌།
ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་གཞོམ་གཞིག་དང་བྲལ་བ་སྣ་ཚོགས་རྡོ་རྗེས་མཚན་པའི་དབུས་སུ། པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཐུགས་རྣམ་པར་མི་རྟོག་པའི་ཡེ་ཤེས་ཀྱི་ངོ་བོ་ཏཱྃ་ཡིག་དཀར་པོ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རྡོ་རྗེ་སློབ་དཔོན་ཆེན་པོའམ་དཔལ་ལྡན་བླ་མ་དམ་པ་རྗེ་བཙུན་མ་ཡིད་བཞིན་གྱི་འཁོར་ལོ་སྐུ་མདོག་སྟོན་ཀའི་ཟླ་བ་ལྟར་དཀར་བ་སོགས་ནས་འོད་དཔག་ཏུ་མེད་པས་དབུར་བརྒྱན། ཞེས་པའི་བར་སྒྲུབ་ཐབས་ལྟར་ལས། དབང་ལྷའི་གསོལ་གདབ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ་ཞེས་མི་བརྗོད་པར།
དེའི་ཚབ་ཏུ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་བསྒྱུར་རོ། ། དེ་ནས་ཨོཾ་གུ་རུ་ཏཱ་རེ་སརྦྦ་བུདྡྷ་བོ་དྷི་ས་ཏྭ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས་བཛྲ་ཤབྡ་ཨཱཿཧཱུྃ་ཞེས་པའི་བར་གྱིས་མཆོད། འཁོར་བ་ལས་སྒྲོལ་སོགས་ཀྱིས་བསྟོད་དོ། ། གཉིས་པ་ནི། བླ་མ་རྗེ་བཙུན་མར་གསལ་བའི་ཐུགས་ཀའི་འཁོར་ལོའི་ལྟེ་བར། ཨོཾ་བདག་གི་ཚེ་དང་བསོད་ནམས་དང་ཡེ་ཤེས་རྒྱས་པར་མཛོད་ཅིག་ཧཱ་ཞེས་དང༌། རྩིབས་བརྒྱད་ལ་མདུན་ནས་བརྩམས་ཏེ་གཡས་སྐོར་གྱིས་ཏཱ་རེ་ཏུཏྟཱ་རེ་ཏུ་རེ་སྭཱ་ཞེས་པ་ལས་འོད་ཟེར་འཕྲོས། སྐུ་ལུས་ཀྱི་ནང་ཐམས་ཅད་གང༌།
བར་ཆད་དང་དུས་མ་ཡིན་པའི་འཆི་བ་ཐམས་ཅད་སྦྱངས། སངས་རྒྱས་བྱང་སེམས་དང༌། བཅོམ་ལྡན་འདས་མའི་ཐུགས་རྒྱུད་བསྐུལ། དེ་རྣམས་ཀྱི་བྱིན་རླབས་དང་འཆི་མེད་ཚེའི་དངོས་གྲུབ་ཐམས་ཅད་འོད་ཟེར་དཀར་པོའི་རྣམ་པར་སྤྱན་དྲངས་ཏེ་ཐུགས་ཀའི་འཁོར་ལོ་དང་ཡིག་འབྲུ་རྣམས་ལ་ཐིམ་པས། སྐུ་ཚེ་དང་བསོད་ནམས་དང་ཡེ་ཤེས་ལ་སོགས་པ་རྒྱས་པར་བྱིན་གྱིས་བརླབས་པར་བསམས་ལ། ཡི་གེ་བཅུ་པ་དང༌། ཨོཾ་ཏཱ་རེ་ཏུཏྟཱ་རེ་ཏུ་རེ་ཨཱ་ཡུརྤུཎྱ་ཛྙཱ་ན་པུཥྚིཾ་ཀུ་རུ་སྭཱ་ཧཱ་ཞེས་པའང་ཅི་ནུས་སུ་བཟླའོ། ། གསུམ་པ་ནི། ལས་ཀྱི་རྡོ་རྗེས་མེ་ཏོག་བཀྱེ། ཞབས་བརྟན་མཆོད་པ་རྣམས་བྱིན་རླབས་བྱས་ཏེ་བཞག་ལ།
ཐམས་ཅད་ཀྱིས་མཎྜལ་སུམ་ཅུ་སོ་བདུན་མ་འབུལ་བ་གསོལ་བ་གདབ་པ་དང་བཅས་པ་ཚེ་དཔག་མེད་ཀྱི་སྐབས་བཞིན་བྱས་ལ། མཆོད་པ་རྣམས་སོ་སོའི་ཕྱག་རྒྱ་དང་བཅས་ཏེ། རབ་འབྱམས་རྒྱ་མཚོ་ཀུན་རིག་ལྟར་རམ། ཡང་ན་ཚེ་དཔག་མེད་ཀྱི་སྐབས་བཞིན་བྱས་ཀྱང་ལེགས་པས། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་ཡོད་པ་རྣམས། ། བླ་མ་ཡིད་བཞིན་འཁོར་ལོ་དང༌། ། རྒྱལ་བ་སྲས་དང་བཅས་ལ་འབུལ། ། ཅི་བདེ་བར་ནི་བཞེས་ནས་ཀྱང༌། ། སྐུ་ཚེ་བརྟན་པར་བཞུགས་སུ་གསོལ། །
ཨོཾ་གུ་རུ་ཏཱ་རེ་སརྦྦ་བུདྡྷ་བོ་དྷི་ས་ཏྭ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་ཞབས་བསིལ་ནས་རོལ་མོའི་བར་འདོན་པ་བསྒྱུར་ལ་བཛྲ་ཤབྡ་ཨཱཿཧཱུྃ་གི་བར་གྱིས་མཆོད། ཨོཾ་སརྦ་བིཏ་པཱུ་ར་པཱུ་ར་སོགས་དང༌། བདེ་བར་གཤེགས་པ་ཐམས་ཅད་ནས། རྒྱལ་སྲིད་སྣ་བདུན་དང༌། ཁ་དོག་དབྱིབས་ལེགས་ནས་བཞེས་ཤིག་སྐུ་ཚེ་བརྟན་པར་བཞུགས་སུ་གསོལ། ཞེས་འདོད་ཡོན་ལྔ་ཚིགས་བཅད་སྔགས་དང་བཅས་པས་མཆོད། བསྟོད་པའི་མཆོད་པ་ནི། རྡོ་རྗེ་དྲིལ་བུ་དང་བཅས་ཏེ། སངས་རྒྱས་ཐམས་ཅད་འདུས་པའི་སྐུ་ཞེས་པ་ཤླཽ་ཀ་གཅིག་དང༌།
འཁོར་བ་ལས་སྒྲོལ་ཏཱ་རེ་མ་ཞེས་སོགས་ཀྱིས་བསྟོད་དོ། ། བཞི་པ་ནི། མདུན་བསྐྱེད་ཀྱི་རྗེ་བཙུན་མ་ནམ་མཁར་བཞུགས་པའི་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་བསྟན་སྲུང་ནོར་ལྷའི་ཚོགས་རྣམས་མངོན་སུམ་དུ་བྱོན་པ་ལ་ཐུགས་རྒྱུད་བསྐུལ་བའི་གསོལ་བ་བཏབ་པས་དེ་རྣམས་ཀྱིས་བླ་མའི་སྐུ་ཚེ་བརྟན་ཞིང་ཕྲིན་ལས་རྒྱས་པར་བྱིན་གྱིས་བརླབས། བསྟན་སྲུང་ནོར་ལྷ་རྣམས་ཀྱིས་བར་ཆད་ཀྱི་བགེགས་བསལ་བར་བསམས་ལ། ཐལ་མོ་སྦྱར་ཏེ་གདངས་དང་བཅས་པས་འདི་སྐད་དོ། ། སྟོབས་བཅུའི་དབང་ཕྱུག་སྟོན་པ་ཤཱཀྱའི་ཏོག ། རྗེ་བཙུན་སྒྲོལ་མ་པཎ་ཆེན་ཤཱཀྱ་ཤྲཱི། ། མཁན་ཆེན་བྱང་ཆུབ་དཔལ་དང་བདེ་བ་དཔལ། ། གྲགས་པ་གཞོན་ནུ་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། །
དེང་འདིར་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། བསོད་ནམས་གྲགས་པ་བསོད་ནམས་རྒྱལ་མཚན་ཞབས། ། དཔལ་ལྡན་ཚུལ་ཁྲིམས་ཤར་ཆེན་ཡེ་ཤེས་མཚན། ། ངོར་ཆེན་ཀུན་དགའ་བཟང་པོ་མུས་ཆེན་རྗེ། ། པཎ་ཆེན་ཆོས་དཔལ་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། དེང་འདིར་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། །
ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། བློ་གྲོས་རྒྱ་མཚོ་རིན་ཆེན་བཟང་པོ་དང༌། ། སྔགས་འཆང་ཀུན་དགའ་བསོད་ནམས་དཀོན་མཆོག་ལེགས། ། དཔལ་ལྡན་དོན་གྲུབ་དཔལ་མཆོག་རྒྱལ་མཚན་དང༌། ། སངས་རྒྱས་ཕུན་ཚོགས་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། དེང་འདིར་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། བཀྲ་ཤིས་ལྷུན་གྲུབ་རྩ་བའི་བླ་མ་སོགས། །
བཀའ་སྲོལ་བྱིན་རླབས་དངོས་བརྒྱུད་བླ་མ་དང༌། ། ཡི་དམ་ལྷ་ཚོགས་རྒྱལ་བ་སྲས་དང་བཅས། ། བསྟན་སྲུང་ནོར་སྦྱིན་རྣམས་ནི་གནས་མཆོག་འདིར། ། མཆོག་ཏུ་དད་པས་སྤྱན་འདྲེན་གཤེགས་སུ་གསོལ། ། དེང་འདིར་དཔལ་ལྡན་བླ་མ་དམ་པ་ཡི། ། སྐུ་ཚེ་བསྐལ་པ་བརྒྱ་རུ་བསྲིང་བ་དང༌། ། ཕྲིན་ལས་དར་ཞིང་རྒྱས་པར་བྱིན་གྱིས་རློབས། ། ཞེས་པའམ་བཀའ་བབས་དགུ་ལྡན་གྱི་བརྒྱུད་པ་གཞན་གང་ལ་མོས་ནའང་དེས་རིགས་འགྲེ་སྦྱར་རོ། ། འདི་ནི་ཁ་ཆེའི་ལུགས་ཀྱི་བརྒྱུད་པ་ལྟར་བྱས་པའོ། ། ལྔ་པ་ནི།
དེ་ལྟར་གསོལ་བ་བཏབ་པས། མདུན་བསྐྱེད་ཀྱི་རྗེ་བཙུན་མ་དང་ནམ་མཁར་བཞུགས་པའི་བླ་མ་རྒྱལ་བ་སྲས་དང་བཅས་པ་རྣམས་ཀྱི་ཐུགས་ཀ་ནས་མཁྱེན་བརྩེ་ནུས་པའི་བྱིན་རླབས་ཐམས་ཅད་འཆི་མེད་ཚེའི་དངོས་གྲུབ་ཟླ་བ་ཞུ་བའི་ཁུ་བ་ལྟ་བུ་དཔག་ཏུ་མེད་པ་བྱོན་ཏེ། བླ་མ་རྗེ་བཙུན་མར་གསལ་བའི་སྤྱི་བོ་ནས་ཞུགས་ཏེ། ཐུགས་ཀའི་འཁོར་ལོ་ཡིག་འབྲུ་དང་བཅས་པ་ལ་ཐིམ། དེ་རྣམས་ལས་འཆི་མེད་ཚེའི་བདུད་རྩི་འོད་ཟེར་དཀར་པོའི་རྣམ་པར་བབས་པས་སྐུ་ལུས་ཀྱི་ནང་ཐམས་ཅད་གང༌། བར་དུ་གཅོད་པ་ཐམས་ཅད་སྦྱངས། སྐུ་གསུང་ཐུགས་མི་འགྱུར་རྡོ་རྗེ་གསུམ་གྱི་རང་བཞིན་དུ་བརྟན་པར་གྱུར་ནས། ཕྲིན་ལས་གཞལ་དུ་མེད་པས་སེམས་ཅན་གྱི་དོན་མཛད་པའི་དབང་དང་ལྡན་པར་གྱུར་པར་བསམ་སྟེ་རང་ཉིད་དེ་རྣམས་དང་མགྲིན་གཅིག་ཏུ་སྔགས་བཟླ་བར་བསམས་ཤིང༌། ཨོཾ་ཏཱ་རེ་ཏུཏྟཱ་རེ་ཏུ་རེ་སངྒུ་རོཿཨཱ་ཡུརྤུཎྱ་ཛྙཱ་ན་པུཥྚིཾ་ཀུ་རུ་སྭཱ་ཧཱ། ཞེས་པ་བདུན་ལ་སོགས་པ་ཅི་རིགས་པར་བཟླས་པའི་མཐར།
སླར་ཡང་མདུན་བསྐྱེད་ནམ་མཁའི་ལྷ་ཚོགས་དང་བཅས་པའི་ཐུགས་ཀ་ནས་འོད་ཟེར་དཀར་པོ་དཔག་ཏུ་མེད་པ་འཕྲོས། བླ་མའི་སྐུའི་ཕྱི་རོལ་དུ་འོད་དེ་ལས་གྲུབ་པའི་འཁོར་ལོ་དཀར་པོ་རྩིབས་བརྒྱད་པ་སྦུབས་ཅན་ཞྭ་ཐེབ་ཁ་སྦྱར་བ་ལྟ་བུ་སྲ་ཞིང་བརྟན་པའི་ཕྱི་རོལ་ནས་ཡེ་ཤེས་ཀྱི་མེ་དཔུང་འབར་བ་དང་བཅས་པའི་སྲུང་བའི་འཁོར་ལོར་གྱུར་ཞེས་བསམ་ཞིང་བརྗོད་དོ། ། དྲུག་པ་ནི། བླ་མའི་ཕྱག་ཏུ་རྗེ་བཙུན་མའི་སྐུ་གཟུགས་འབུལ་ཞིང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་སོགས་ནས་མ་སྟོངས་ཀྱི་བར་དུ་བརྟན་པར་བཞུགས་པར་གསོལ་བའི་བརྡར་སྐུའི་རྟེན་དབུལ་བར་བགྱིའོ། ། དེ་བཞིན་དུ་གསུང་རྟེན་ཚེ་མདོ་འབུལ་བ། ཐུགས་རྟེན་རྣམ་རྒྱལ་མཆོད་རྟེན་འབུལ་བ། ཡོན་ཏན་གྱི་རྟེན་དུ་རྣམ་རྒྱལ་བུམ་པ་འབུལ་བ། ཕྲིན་ལས་ཀྱི་རྟེན་དུ་རིགས་ལྔའི་ཕྱག་མཚན་འབུལ་བ་རྣམས་དང༌། བླ་མ་རང་གི་བརྟན་བཞུགས་འདོན་པ་བཅས་གོང་གི་ཚེ་དཔག་མེད་ཀྱི་སྐབས་ཇི་ལྟ་བ་བཞིན་བྱའོ། །
བདུན་པ་ནི། ཡུན་འདི་ཙམ་བཞུགས་ཀྱི་ཞལ་བཞེས་ཞུ་བའི་སླད་དུ་མཎྜལ་འབུལ་བ་དང༌། རིས་བྲལ་སྐྱེ་འགྲོའི་བདེ་སྐྱིད་དཔལ་ཞེས་སོགས་ཀྱི་ཚིགས་སུ་བཅད་པའམ་ལྷུག་པ་གང་མོས་བརྗོད་པས་བཀའ་སྩལ་ཞུ་བ། བརྒྱད་པ་ཞལ་བཞེས་གནང་བ། དགུ་པ་གཏང་རག་གི་མཎྜལ་འབུལ་བ། བཅུ་པ་དེ་དག་བརྟན་པར་བྱ་བའི་ཕྱིར། མདུན་བསྐྱེད་ཀྱི་རྗེ་བཙུན་མ་ནམ་མཁར་བཞུགས་པའི་རྒྱལ་བ་སྲས་བཅས་རྣམས་དང་ངེད་ཅག་ལྷན་ཅིག་པས་སྐུ་ཚེ་སོགས་ལ་དབང་འབྱོར་བའི་ཕྱིར་རྒྱལ་སྲིད་སྣ་བདུན་འབུལ་བ། བཅུ་གཅིག་པ་བཀྲ་ཤིས་རྫས་བརྒྱད་འབུལ་བ། མཐར་བཀྲ་ཤིས་ཀྱི་ཚིགས་སུ་བཅད་པ་རྒྱས་པར་བརྗོད་པ་རྣམས་ཀྱང་ཚེ་དཔག་མེད་ཀྱི་ཆོ་ག་ལ་བརྟེན་པའི་སྐབས་ལྟར་བྱའོ། ། གསུམ་པ་རྗེས་ནི།
མཆོད་པ་རྣམས་ཁ་བསོས་ཏེ་མདུན་བསྐྱེད་ཚོམ་བུའི་ལྷ་ལ་མཆོད་བསྟོད་བྱས་ནས། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་སོགས་གང་འདོད་པའི་དོན་ལ་གསོལ་བ་གདབ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་བ་དང༌། མ་འབྱོར་པ་དང་ཉམས་པ་དང༌། ། ཞེས་སོགས་ཀྱིས་ནོངས་པ་བཤགས་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱིས་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ་ཞེས་དང༌། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང་ཞིང༌། དགེ་བ་འདི་ཡིས་མྱུར་དུ་བདག །
ཡིད་བཞིན་འཁོར་ལོ་འགྲུབ་གྱུར་ནས། ། ཞེས་སོགས་དང༌། གཞན་ཡང་བསྔོ་བ་སྨོན་ལམ་དང་བཀྲ་ཤིས་ཀྱི་ཚིགས་སུ་བཅད་པ་ཅི་རིགས་པས་མཐའ་བརྒྱན་པར་བྱའོ། ། གཞན་ཡང་ཚར་ཆེན་ཆོས་ཀྱི་རྒྱལ་པོས་མཛད་པའི་སྒྲོལ་མ་དཀར་མོའི་ཚེ་ཁྲིད་ཟླ་བའི་ཆུ་རྒྱུན་གྱི་ཁྲིད་ཐོབ་ཅིང་ཉམས་སུ་ལེན་ཚུལ་ཤེས་པས་ནི། དེ་དང་མཐུན་པའི་བསྐྱེད་ཆོག་ཐུགས་ཀའི་འཁོར་ལོ་གསལ་འདེབས་ཀྱི་དམིགས་རིམ་དང༌། སྤྱི་བོའི་རིགས་བདག་ཚེ་དཔག་མེད་དུ་གནས་འགྱུར་བ་ལ་སོགས་པའི་སྒོས་ཆོས་རྣམས་དང༌། བརྒྱུད་རིམ་བསྒྱུར་བ་སོགས་ཀྱི་ཁྱད་པར་མ་གཏོགས་པའི་ཆོ་ག་ཐམས་ཅད་འདི་ཁོ་ནས་འགྲུབ་བོ། ། སླར་ཡང་སྨྲས་པ། སྔགས་ མཐའ་དག་གི་གཟུགས་ཅན་གྱིས་མཛེས་པ།་་་་་ གཞུང་དག་བྱེད་ཕུང་པོ་བློ་ལྡན་གྱི། །
མེ་ཞལ་རྩལ་གྱིས་ལན་བརྒྱར་བསྲུབས་པའི་བཅུད། ། སྐྱེས་ཆེན་མཆོག་རྣམས་རིང་འཚོར་བརྟན་བཞུགས་ཀྱི། ། འཆི་མེད་ཟིལ་དངར་བུམ་པ་བཟང་འདི་ཐོན། ། རིན་ ་་་་་སྤྱིའི་བསྡུས་བརྗོད་ཀྱིས་སྤྲས་པ། ཐང་ཆེན་པོས་ཉེར་བསྒྲུབས་ལྭ་བ་ཡུག ། བཟང་ཡང་བྱེད་པོས་ཚད་གཞལ་ལེགས་དྲས་ཤིང༌། ། སྒེག་ཆས་གོས་སུ་མ་དྲུབ་དེ་སྲིད་དུ། ། ཆེ་མཆོག་སྐུ་རྒྱན་འདོད་པ་ག་ཞའི་རྒྱུ། ། བསྡེབས་ ་་་་་ཏིང་ངེ་འཛིན་གྱི་རབ་བརྟག ལེགས་རྣམ་གསལ་བཤད་པའི་རྒྱུད་གཅིག་ལས། །
ལྷ་གཞན་བརྟེན་པའི་ཆོ་ག་ཅང་འབྱུང་བ། ། འདི་འདྲ་སྔོན་རབས་ཚངས་པས་མ་དྲན་པར། ། བསྟིང་ཞིང་འགྱོད་པས་གཉིད་དུ་མ་ཡུར་སྙམ། ། ཚོགས་ ་་་་་རྨོངས་པའི་དཔེས་མཛེས་པ། གསུམ་ཚར་དུ་དངར་བའི་རྗོད་བྱེད་གླུར། ། ལེན་པ་གང་ཚེ་དབྱངས་ཀྱི་རྒྱལ་མོ་དེ། ། དགྱེས་པའི་རྒྱུད་སྟོང་འཁྲོལ་ཞེས་བློ་ལྡན་ཡིད། ། དགའ་བའི་གར་གྱིས་འདི་ན་ལན་བརྒྱར་ལྷགས། ། ཚུལ་ ་་་་་ཤིས་བརྗོད་ཀྱིས་སྤྲས་པ། འདིར་རྟུན་པའི་ལེགས་བྱས་སྟོབས་བཅུ་པའི། །
ཆོས་ཀྱི་སྲོག་ཀར་གྱུར་པའི་འདྲེན་པ་རྣམས། ། སྐུ་ཚེ་བསྐལ་མང་འཚོ་གཞེས་སྨིན་གྲོལ་གྱི། ། དགའ་སྟོན་རིས་བྲལ་འགྲོ་ལ་འགྱེད་ཕྱིར་བསྔོ། ། ཞེས་སྒྲོལ་མ་དཀར་མོ་ཡིད་བཞིན་འཁོར་ལོ་ལ་བརྟེན་པའི་སྐུ་ཚེ་བརྟན་བཞུགས་ཀྱི་ཆོ་ག་ཉི་བུའི་བདུད་ལས་རྒྱལ་བའི་བཞད་སྒྲ་ཞེས་བྱ་བ་འདི་ནི་གོང་དུ་སྨོས་པའི་དགོས་ཆེད་རྣམས་ཀྱིས་རྒྱུད་ཡོངས་སུ་བསྐུལ་བར་བརྟེན་བནྡེ་ཚུལ་ཁྲིམས་རིན་ཆེན་གྱིས་རབ་བྱུང་འདོད་པའི་འབྲུ་མང་ཞེས་བྱ་བའི་གནམ་ལོའི་གྲོ་བཞིན་ཟླ་བའི་ཡར་ཚེས་དགེ་བའི་ཉིན་སྡེ་དགེ་ལྷུན་གྲུབ་སྟེང་གི་གཙུག་ལག་ཁང་བསམ་འགྲུབ་མཐོང་ན་མངོན་པར་དགའ་བའི་ཉེ་འདབས་ཀྱི་རྒྱལ་ཁབ་ཏུ་བྲིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
