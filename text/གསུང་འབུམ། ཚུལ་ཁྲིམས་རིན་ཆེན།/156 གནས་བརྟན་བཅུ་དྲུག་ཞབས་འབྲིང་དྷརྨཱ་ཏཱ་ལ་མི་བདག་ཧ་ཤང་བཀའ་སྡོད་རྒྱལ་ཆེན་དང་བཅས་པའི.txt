གསུང་འབུམ། ཚུལ་ཁྲིམས་རིན་ཆེན།
པོད ༡༥༦
གནས་བརྟན་བཅུ་དྲུག་ཞབས་འབྲིང་དྷརྨཱ་ཏཱ་ལ་མི་བདག་ཧ་ཤང་བཀའ་སྡོད་རྒྱལ་ཆེན་དང་བཅས་པའི་རྟོགས་པ་བརྗོད་པ།
༼ཏ༽ ༄༅། །ཛཡཤཱསནཔདྨབནཔུཥྚསྱདཱིནཀརནཱམདེཤཱགྲམསཱུརྻབནྡུཙདྷརྨཔཱལཥོཌཤཔཱདདཱམདྷརྨཏཱལནརབཏིཧཤཾསཱཀྟཔཱལམཧཱརཛཙསཧཻབཱདནབིཧརཏིསྨ།།
༄༅། །སྟོན་མཆོག་ཉི་མའི་རྩ་ལག་བསྟན་སྐྱོང་གནས་བརྟན་བཅུ་དྲུག་ཞབས་འབྲིང་དྷརྨཱ་ཏཱ་ལ་མི་བདག་ཧ་ཤང་བཀའ་སྡོད་རྒྱལ་ཆེན་དང་བཅས་པའི་རྟོགས་པ་བརྗོད་པ་ཞེས་བྱ་བ་བཞུགས་སོ།། ༄༅། །ཡེཤཱརཎྱགཏིསཾདྷརྨམུཁེཝརྟཿམརྒེསྲབྡྷགམབོདྷིརྒུཎབིསྟཱརཱ། ཀོཊིརྣིཥྛཱགུརུབོདྷྱུཏྟམདཱནསྱཱདྱནྟམདྷྱཱཿལབྷརཏྣཏྲིཥུརཀྵནྟུ།། ༄༅། །གང་དག་སྐྱབས་སོང་ཡང་དག་ཆོས་སྐོར་ཞུགས། ། ལམ་ལ་སྦྱངས་པས་ལུང་རྟོགས་ཡོན་ཏན་རྒྱས། ། མཐར་ཐུག་བླ་མེད་བྱང་ཆུབ་མཆོག་སྟེར་བའི། ། ཐོག་མཐའ་བར་དགེ་དཀོན་མཆོག་གསུམ་གྱིས་སྲུངས། ། དཔག་ཡས་བསྐལ་པར་ཚོགས་ཟུང་ཆུ་གཏེར་ཐུགས་བསྐྱེད་རི་བོས་བསྲུབས་པའི་བཅུད། །
གསང་གསུམ་ཡོན་ཏན་དཀྱིལ་འཁོར་ཀུན་རྫོགས་ཐེག་གསུམ་ཆོས་འོད་འབུམ་ཕྲག་གིས། ། རིགས་གསུམ་གདུལ་བྱ་རང་རང་རྒྱུ་ལམ་འབྲས་བུའི་འདབ་སྟོང་ཇི་སྙེད་ཚལ། ། ཡང་དག་བཞད་པའི་ཐུགས་རྗེ་ཆེ་ལྡན་སྟོན་མཆོག་ཉིན་མོར་བྱེད་པར་འདུད། ། སྐྱེ་དགུ་ཀུན་གྱི་ཕན་བདེའི་གཞིར་གྱུར་རྒྱལ་བའི་ལུགས་བཟང་བྱམས་ཆེན་གྱི། ། ཆོས་འོད་མ་ཤར་དེ་སྲིད་འཛིན་སྐྱོང་སྤེལ་བར་ཀུན་མཁྱེན་བཀའ་ལུང་གིས། ། ཇི་ལྟར་བསྒོས་དོན་བསྟན་པའི་ཁུར་སྐྱོང་ཟག་པའི་དགྲ་བཅོམ་འཁོར་ཚོགས་བཅས། ། འཚོ་གཞེས་བཞུགས་པ་དཀོན་མཆོག་གསུམ་དངོས་གནས་བརྟན་བཅུ་དྲུག་ལ་ཕྱག་འཚལ། ། ཡིད་འོང་གུར་གུམ་བཞད་པའི་ནགས་སྟུག་མཚམས་སྤྲིན་འོད་ཁྱབ་སྦྲང་རྩིའི་མགྲིན། ། དབྱངས་སྙན་འཇོ་བས་ཐེག་གསུམ་ཆོས་ཀྱི་འཛིན་སྐྱོང་བཟོད་ན་ཐ་དད་ཕྱོགས། ། ཆོས་གོས་གསུམ་མཛེས་ཞི་དུལ་ཡོན་ཏན་ཕུན་ཚོགས་ཐོས་སྒྲོགས་གྲངས་མེད་དབུས། །
གནས་བརྟན་མཆོག་རྣམས་བསྟན་པ་འཛིན་སྐྱོང་ཕྲིན་ལས་ངོ་མཚར་རྗེས་སུ་རྟོགས། ། ཧ་ལ་ཤན་སོགས་འཕགས་ཚོགས་འདུས་པའི་ཞོམ་རིང་ཁུར་ཆེར་དྷརྨ་ཏཱལ། ། བསྟན་པ་བསྟན་སྐྱོང་བསྲུང་བའི་རྫུ་འཕྲུལ་མཐུ་ཆེན་ཐོབ་པ་རྒྱལ་ཆེན་བཞི། ། སྟོང་འཁུན་ཡུལ་གྲུར་གནས་བརྟན་སྤྱན་དྲངས་ཚོགས་བསགས་ཧ་ཤང་ས་དབང་བཅས། ། དེ་དག་ཀུན་གྱི་རྟོགས་བརྗོད་ལུང་དོན་ཡིད་ཆེས་འདྲི་ལ་སྤྲོ་བ་བརྟས། ། སྔོན་རབས་ཚངས་པའི་བུ་ཡིས་སྟོན་མཆོག་ཞལ་མཐོང་དགའ་བའི་སྙན་ངག་གིས། ། དབུལ་ཕོངས་བགྲེས་མོས་མར་མེ་ཆུང་ངུ་མི་མཆོག་ལ་ཕུལ་དད་དགའ་བསྐྱེད། ། བསླབ་བྱར་ཁོ་བོ་ཅག་ནི་རྒྱལ་བའི་བསྟན་སྐྱོང་གནས་བརྟན་བཅུ་དྲུག་གི ། ཆེ་བའི་ཡོན་ཏན་ཕྱོགས་རེ་ཐོས་རྣམས་ཚོགས་གསུམ་ཕྲེང་བ་སྤེལ་ལེགས་ཀྱིས། ། ཐོས་དོན་སྙིང་པོས་དབེན་པ་འཁོར་བའི་སྒྲུང་གླུ་དག །
ཐོས་འཛིན་བསྟོད་ཅིང་རབ་དགའི་སྤྲོ་བས་མཉན་བགྱིད་ན། ། སངས་རྒྱས་སྤྲུལ་པ་ཉན་ཐོས་ཚུལ་འཆང་འཕགས་ཚོགས་ཀྱི། ། ཆེ་བ་མཆིད་བགྲོ་ཐོས་པ་མི་སྤྲོ་སྐལ་བཟང་སུ། ། མི་ཡི་དལ་རྟེན་དད་སོགས་དགེ་བའི་སྙིང་པོ་མཆོག ། བླང་དུ་ཡོད་པ་གྱི་ནར་བོར་བ་བྱས་ཀྱང་བླ། ། ཕྱི་ནས་དཀར་མིན་ལས་ཀྱི་འབྲས་བུ་མི་འདོད་བརྒྱས། ། གཟིར་བར་གྱུར་ཀྱང་མི་བཟོད་འགྱོད་པ་བགྱིད་དང་མིན། ། ཀེ་ལ་ཤར་ཆགས་འཕྲོག་བྱེད་སྒེག་མོ་འཇོས་པའི་བཅུད། ། ཐ་མལ་སྣོད་ཀྱིས་འཛིན་པར་མི་བཟོད་ཕྱིར་འབོ་མོད། ། སྐྱོན་བྲལ་རིན་ཆེན་ཡོལ་གོར་བླུགས་གང་ལེགས་འཁྱིལ་བ། །
ཕལ་དང་ཁྱད་པར་སྣོད་ཀྱི་འགྱུར་བ་ཉིད་ལ་ལྟོས། ། དེ་ལ་རང་རེ་སྟོན་པ་བླ་མེད་བུ་རམ་ཤིང་པའི་བཀའ་སྲོལ་དྲི་མ་མེད་པའི་རྗེས་སུ་ཞུགས་ཤིང་རྗེས་སུ་སློབ་པ་རྣམས་ཀྱིས་ཇི་སྐད་དུ། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུ། ། ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གིས་ཤཱཀྱའི་བསྟན་པ་ནི། ། འཇིག་རྟེན་ཁམས་སུ་ཡུན་རིང་གནས་པར་འགྱུར། ། ཞེས་གསུངས་པ་ལྟར་ལྷ་དང་བཅས་པའི་སྐྱེ་དགུ་མ་ལུས་པའི་ཕན་བདེ་འཛད་པ་མེད་པའི་འབྱུང་གནས་གཅིག་པུ་ཉིད་ནི། སངས་རྒྱས་བཅོམ་ལྡན་འདས་ཀྱི་བདག་རྐྱེན་ལས་བྱུང་བའི་ལུང་དང་རྟོགས་པའི་བསྟན་པ་རིན་པོ་ཆེ་དང༌། དེ་དག་གི་དགོངས་དོན་རྣམ་པར་འགྲེལ་པའི་འཆོས་སྐྱོབ་སྟེ། བསྟན་བཅོས་རིན་པོ་ཆེ་ཐུབ་པའི་རྒྱལ་ཚབ་ཆེན་པོ་ཆོས་ཐམས་ཅད་ལ་ཆོས་མིག་དྲི་མ་མེད་པ་བརྙེས་པ་རྣམས་ཀྱིས་ལེགས་པར་ཕྱེ་བ་དང་བཅས་པའི་བསྟན་པ་འདི་དག་འཇིག་རྟེན་གྱི་ཁམས་སུ་ཡུན་རིང་དུ་གནས་པའི་ཐབས་ལ་འབད་པར་བྱ་དགོས།
དེ་གནས་པའི་ཐབས་ཀྱི་གཙོ་བོ་ཡང་སྟོན་པའི་བཀའ་ལུང་གིས་བསྟན་པ་ལྔ་བརྒྱ་པ་ཕྲག་བཅུ་ལ་སོགས་པ་གནས་པ་དེ་སྲིད་མི་ཉམས་ཤིང་འཕེལ་རྒྱས་སུ་འཛིན་སྐྱོང་བྱེད་པར་བཀའ་སྩལ་བ་ཡང༌། སྟོན་པ་མྱ་ངན་ལས་འདའ་ཀར་ཀུན་དགའ་བོ་སྟོན་པའི་སྣམ་ལོགས་སུ་སྨྲེ་སྔགས་འདོན་ཅིང་འདུག་གོ ། སྒྲ་གཅན་འཛིན་ཡང་སྡུག་བསྔལ་གྱིས་གདུངས་ཆེས་པ་དང་དེ་གཉིས་ཐུགས་བརྩེ་བས་མ་འགགས་པ། བྱམས་གང༌། རབ་འབྱོར། དོན་ཡོད་རྒྱལ་པོ། སྐུལ་བྱེད། ངག་དབང༌། གསུས་པོ་ཆེ། ཀཱ་ཏྱའི་བུ།
བ་ལང་བདག དགའ་བྱེད། གྲོ་བཞིན་སྐྱེས། གཅུང་དགའ་བོ་ལ་སོགས་པ་དགེ་སློང་འབུམ་ལ་བཀའ་སྩལ་པ། ཁྱེད་ཀྱིས་ལག་པ་གཡས་པ་ངའི་ཕྱག་ཏུ་ཕུལ་ཅིག དེ་རྣམས་ཀྱིས་ལག་པ་གཡས་པ་ཕྱག་ཏུ་ཕུལ་བ་དང༌། བཅོམ་ལྡན་འདས་ཀྱི་ཕྱག་གཡོན་པས་ནི་དགེ་སློང་འབུམ་གྱི་ལག་པ་ནས་བཟུང༌། གཡས་པས་ནི་ཀུན་དགའ་བོ་དང༌། སྒྲ་གཅན་འཛིན་བཟང་པོའི་ལག་པ་ནས་བཟུང་སྟེ། དགེ་སློང་དག་གནས་བརྟན་རྣམས་ལ་ཀུན་དགའ་བོ་དང་སྒྲ་གཅན་འཛིན་བཟང་པོ་འདི་བཅོལ་ཞིང་གཏད་དོ་ཞེས་གཏད་པ་ན།
ང་རོའི་སྒྲ་སྙིང་རྗེ་ཞིང་འཇིགས་པ་དག་བྱུང་བས་ཞིང་ཐམས་ཅད་དུ་གྲག་ཅིང་དེ་མཐོང་བས་དགེ་སློང་ལྔ་བརྒྱ་ནི་ཚེའི་འདུ་བྱེད་བཏང་ངོ༌། ། དེ་ནས་སྐད་ཅིག་དེ་ལ་སངས་རྒྱས་ལྔ་བརྒྱས་རང་གི་ཞིང་ན་བཞུགས་བཞིན་དུ་ཕྱག་གཡས་པ་རྣམས་བརྐྱང་སྟེ་བཅོམ་ལྡན་འདས་ལ་བཏུད་དོ། ། བཅོམ་ལྡན་འདས་ཀྱིས་ཀྱང་ཀུན་དགའ་བོ་དང༌། སྒྲ་གཅན་འཛིན་དང་གནས་བརྟན་རྣམས་ཀྱི་ལག་པ་ནས་བཟུང་སྟེ། སངས་རྒྱས་དེ་དག་གི་ཕྱག་ཏུ་ཕུལ་ནས་གསུངས་པ། སྒྲ་གཅན་འཛིན་ནི་བདག་གི་བུ། ། ཀུན་དགའ་བོ་ནི་གོ་རེ་ལོང༌། ། འདི་གཉིས་དྲང་སྲོང་ཆེ་རྣམས་ལ། ། མངོན་སུམ་དུ་ནི་ཡོངས་སུ་གཏད། ། སངས་རྒྱས་དེ་དག་གིས་ཀྱང༌། །
ཁྱོད་ཀྱིས་སེམས་ཅན་དོན་རྣམས་མཛད། ། སེམས་ཅན་རྣམས་ཀྱི་ཟུང་རྔུ་ཕྱུང༌། ། ཞེས་གསུངས་པ་དང༌། དེ་གཉིས་ཀྱིས་པུས་མོ་བཙུགས་ཏེ་གསོལ་བ། སངས་རྒྱས་རྣམས་ཀྱི་གཟི་བརྗིད་ཀྱིས། ། བཅོམ་ལྡན་བཞུགས་པར་གསོལ་བ་འདེབས། ། ཞེས་སྨྲེ་སྔགས་བཏོན་པ་དང༌། སངས་རྒྱས་དེ་རྣམས་ཀྱིས་དེ་གཉིས་ལ། འདུས་བྱས་ཀྱི་རང་བཞིན་དེ་ཡིན་པས་སྨྲེ་སྔགས་མ་འདོན་ཁྱེད་གཉིས་ངེད་ཀྱི་ཞིང་དུ་འོང་བར་འདོད་ན་ཕྱག་བརྐྱང་སྟེ་འོད་ཀྱིས་སྣང་བར་བྱ་ཡིས་ཤོག་ཅིག འདི་ན་འདུག་ན་ཡང་ངེད་ཅག་གིས་ཞལ་བསྟན་ནས་ཆོས་གསུང་བར་བྱེད་པས་མྱ་ངན་མ་བྱེད་ཅིག་ཅེས་གསུངས་སོ། །
དེའི་ཚེ་བཅོམ་ལྡན་འདས་ཀྱིས་སྐུའི་མཚམས་ཐམས་ཅད་ནས་འོད་ཟེར་འབུམ་འབུམ་བཀྱེ་སྟེ། དེ་དག་རེ་རེ་ལ་པདྨ་མང་པོའི་སྟེང་དུ་སེང་གེའི་ཁྲི་ལ་སངས་རྒྱས་རེ་རེ་བཞུགས་ཤིང་ཆོས་བསྟན་པས་སྲོག་ཆགས་རྣམས་ཐེག་པ་གཉིས་ལ་བཀོད་ཅིང༌། དབུའི་གཙུག་ནས་འོད་ཟེར་དེ་ལྟ་བུ་ལ་སངས་རྒྱས་བཞུགས་ནས་ཐེག་པ་ཆེན་པོའི་ཆོས་བསྟན་ནས་སྲོག་ཆགས་མང་པོ་བྱང་ཆུབ་ལ་བཀོད་དོ། ། དེ་ནས་སྟོན་པས་གཟིམས་མལ་དུ་སྤྲུལ་པའི་སྐུ་བཞག་ནས་དམྱལ་བ་བརྒྱད་དུ་གཤེགས་ཏེ། སྐུ་ལས་འོད་བཀྱེ་བས། སྣང་བར་མཛད་ནས་ཡང་སོས་པ་དུང་ཕྱུར་ཕྲག་གསུམ་དེ་ཉིད་དུ་ཕྱིར་མི་འོང་བའི་ས་ལ་བཀོད་དོ། ། དེ་བཞིན་དུ་ཐིག་ནག་པ་དང༌། བསྡུས་འཇོམས། ངུ་འབོད། ངུ་འབོད་ཆེན་པོ།
ཚ་བ། རབ་ཏུ་ཚ་བ་ནས། དམྱལ་བ་འབུམ་ཕྲག་མང་པོ་ཤི་ནས་དགའ་ལྡན་དུ་སྐྱེ་བར་མཛད་དེ་ཆོས་བསྟན་པས་ཕྱིར་མི་འོང་ཐོབ་བོ། ། དེ་ནས་མནར་མེད་དུ་བྱོན་ཏེ་མནར་མེད་པ་བྱེ་བ་འབུམ་ཕྲག་བརྒྱད་གཞན་འཕྲུལ་དབང་བྱེད་དུ་སྐྱེ་བར་མཛད་ནས་སྟོན་པ་ཚངས་པའི་འཇིག་རྟེན་དུ་བྱོན་ཏེ། ཆོས་བསྟན་པས་དེ་དག་ལྷའི་དྲང་སྲོང་དུ་གྱུར་ནས་དགྲ་བཅོམ་སྟེ་དེ་ཉིད་དུ་མྱ་ངན་ལས་འདས་སོ། ། དེ་ནས་སྟོན་པ་རང་གི་གཟིམས་མལ་དུ་བཞུགས་ནས་འོད་བཀྱེ་བས་ཕྱོགས་བཅུའི་སངས་རྒྱས་རྣམས་སྣང་བར་མཛད་དེ། ཤཱཀྱ་ཐུབ་པ་དང་མཚན་མཐུན་པ་རྣམས་གློ་གཡས་པ་ཕབ་སྟེ་ཐུན་ཐ་མ་ལ་མྱ་ངན་ལས་འདའ་བར་དགོངས་སོ། ། ཡང་མཚན་མཐུན་པ་མང་པོ་དག་འཚང་རྒྱ་བར་ཡང་མཐོང་སྟེ། འཁོར་རྣམས་ངོ་མཚར་དུ་གྱུར་ཅིང༌། སེམས་ཅན་དཔག་ཏུ་མེད་པ་དག་ལམ་སོ་སོ་ལ་བཀོད་ནས་ཀུན་དགའ་བོ་རྩྭ་ཅན་གྱི་གྱད་རྣམས་ལ་ཁྱེད་ཀྱི་སྟོན་པ་དོ་མོད་མྱ་ངན་ལས་འདའ་བར་འགྱུར་གྱི།
ཁྱེད་ཀྱིས་བྱ་བ་གྱིས་ཤིག་ཅེས་བྱོས་ཤིག དེས་ཀྱང་དེ་བཞིན་དུ་སྨྲས་པ་དང་གྱད་རྣམས་སྟོན་པའི་སྤྱན་སྔར་སོང་ངོ༌། ། དེ་ནས་ཀུན་དགའ་བོས་གསོལ་བ་སྐུ་གདུང་ལ་ཇི་ལྟར་བགྱི། འཁོར་ལོས་སྒྱུར་བའི་རྒྱལ་པོ་ལ་བྱ་བ་བཞིན་འདི་དང་འདི་བཞིན་བྱོས་ཤིག་ཅེས་སོགས་གསུངས་པ་ལྟར་དང༌། དེའི་ཚེ་བརྒྱ་བྱིན་གྱིས་རབ་དགའ་ལ་སྟོན་པ་ཐ་མའི་གཟིམས་མལ་དུ་བཞུགས་པས་བསྙེན་བཀུར་བར་འདེང་ཞེས་ཡང་ཡང་བསྐུལ་ཀྱང༌། ཁོ་བོ་རེ་ཞིག་གླུ་དབྱངས་ལེན་གྱིས་ཁྱོད་སོང་ཤིག་ཅེས་པི་ཝང་སྦྲེངས་ཤིང་དེས་དྲེགས་པ་ན། བཅོམ་ལྡན་འདས་གཟིམས་མལ་དུ་སྤྲུལ་པ་བཞག་ནས་རབ་དགའི་སྒོ་དྲུང་དུ་པི་ཝང་བསྣམས་ཏེ་བྱོན་པ་དང༌། རབ་དགས་སྨྲས་པ་ཁྱོད་སུ། བཀའ་སྩལ་པ་ང་ནི་དྲི་ཟ་དེ་ཕུར་ཡིན་ནོ། ། ཚུར་ཤོག་པི་ཝང་འགྲན་ནོ་ཞེས་གཉི་གའི་པི་ཝང་གི་རྒྱུད་རེ་རེ་གཅོད་ཅིང་མཐར་རྒྱུད་གཅིག་པོ་ལས་སྐད་ཐམས་ཅད་གྲག་ལ།
མཇུག་ཏུ་སྟོན་པས་རྒྱུད་མེད་པ་ལས་ཀྱང་སྒྲ་ཐམས་ཅད་འབྱུང་བར་མཛད་པས། དེ་པི་ཝང་གི་ང་རྒྱལ་ཞི་བ་དང༌། རང་བཞིན་པའི་སྐུར་བསྟན་པས་དད་པ་ལ་ཆོས་བསྟན་པས་བདེན་པ་མཐོང་ནས་སྟོན་པ་ཐ་མའི་གཟིམས་མལ་དུ་གཤེགས་སོ། ། མཚོ་མ་དྲོས་པའི་བྱང་ཕྱོགས་རི་བོ་རྩེ་ལྔའི་ཡང་ཕ་རོལ་གྱི་རྫིང་བུ་དལ་བབས་ཀྱི་འགྲམ་ན་ཨུ་དུམྦཱ་རའི་ཚལ་ཡོད་དེ། སྟོན་པ་བལྟམས་པའི་ཚེ་ཁ་བྱེ། སངས་རྒྱས་པའི་ཚེ་མེ་ཏོག་དཀར་པོ་རྒྱས། སྐུ་ཚེའི་འདུ་བྱེད་བཏང་བའི་ཚེ་རྙིངས་པ་དང༌། ཚལ་དེ་ན་གྱད་རྣམས་ཀྱི་བླ་མ་ཀུན་ཏུ་རྒྱུ་རབ་བཟངས་ལོ་བརྒྱ་ཉི་ཤུ་ལོན་པ་གནས་པ་དེ་ད་ནི་བདག་འཆི་བར་འགྱུར་ཏེ་ཚལ་འདི་ཡང་རྙིངས་སོ་སྙམ་པ་ན། ལྷ་ཞིག་གིས་འདི་ནི་ཁྱོད་ཀྱི་མཚན་མ་མ་ཡིན་གྱིས་སངས་རྒྱས་དོ་མོད་མྱ་ངན་ལས་འདའ་བའི་ལྟས་སོ་ཞེས་ཟེར་བས་བདག་ལ་ཐེ་ཚོམ་ཡོད་པས་དྲི་བའི་དུས་ལ་བབ་བོ་སྙམ་ནས་ཤིང་སཱ་ལའི་དྲུང་དུ་སོང་བ་དང༌། ཀུན་དགའ་བོ་འཆག་པ་དང་འཕྲད་དེ།
སྟོན་པ་ལ་མཇལ་བར་ཞུས་པས། ཁྱོད་སྟོན་པ་ལ་མ་འཚེ་ཞིག་སྐུ་མཉེལ་ལོ། ། འོན་ཀྱང་སྟོན་པས་བཀའ་གནང་ཞིང་དེ་རབ་བཟངས་ཀྱི་ཚེ་རབས་ལྔ་བརྒྱའི་བུར་སྐྱེས་པས་དེའི་བག་ཆགས་ཀྱི་རྒྱུས་ཕན་ཚུན་དགའ་བའི་གཏམ་སྨྲས་ནས། རབ་བཟངས་སྤྱན་སྔར་ཁྲིད་དེ་དེས་ཇི་ལྟར་དྲིས་པའི་ལན་སྩལ་བས་བདེན་པ་མཐོང་སྟེ། ཀུན་དགའ་བོ་ལ་སློབ་དཔོན་ཆེན་པོ་བདག་ཚངས་པར་སྤྱོད་དོ། ། དེ་སྟོན་པ་ལ་ཞུས་པ་དང་སྟོན་པས་ཀྱང་རབ་བཟངས་ཚུར་ཤོག་གིས་རབ་ཏུ་བྱུང་ཞིང་དགེ་སློང་གི་དངོས་པོ་ཐོབ་ནས་དགྲ་བཅོམ་སྟེ། སྟོན་པ་མྱ་ངན་ལས་མི་འདའ་བར་གསོལ་བ་བཏབ་ཀྱང་མ་གནང་བས་བརྒྱལ་ཞིང༌། སླར་སངས་ནས་སྟོན་པའི་སྤྱན་སྔར་མྱ་ངན་ལས་འདས་ཏེ་གནས་ལྔ་བྱིན་གྱིས་བརླབས་སོ། ། དེ་དག་ལ། བྱང་ཆུབ་ཐུགས་བསྐྱེད་རྨད་བྱུང་སྨོན་ལམ་མཐུས། །
སྙིགས་མའི་དུས་འདིར་མཛད་ཆེན་བཅུ་གཉིས་སྡེས། ། ཁམས་གསུམ་སྐྱེ་དགུ་དངོས་རྒྱུད་བདེ་ལ་སྦྱོར། ། སྟོན་པ་འདོད་འབྱུང་དབང་གི་རྒྱལ་སོགས་འདུད། ། ཞེས་སོ། ། གནས་བརྟན་སྤྱན་དྲངས་པ་ཞེས་པའི་བསྟན་བཅོས་ལས་ཀྱང་སངས་རྒྱས་མྱ་ངན་ལས་འདས་ནས་ལོ་བརྒྱད་བརྒྱ་འདས་པ་དེའི་ཚེ་དེའི་དུས་ན་ཡུལ་ཤི་བིའི་གྲོང་དུ། རྒྱལ་པོ་རྣམ་པར་རྒྱལ་བའི་སྡེའི་དུས་སུ། དགའ་བའི་བཤེས་གཉེན་ཞེས་བྱ་བའི་དགེ་སློང་བྱུང་སྟེ། དགེ་སློང་དེ་ཡང་དགྲ་བཅོམ་པ། རྣམ་པར་ཐར་པ་བརྒྱད་ལ་བསམ་གཏན་པ། མངོན་པར་ཤེས་པ་དྲུག་དང་ལྡན་པ་རྫུ་འཕྲུལ་ཆེན་པོ་ཅན་མཐུ་ཆེན་པོ་དང་ལྡན་པ་སྟེ།
དེ་ཡོངས་སུ་མྱ་ངན་ལས་འདའ་བའི་དུས་སུ་དགེ་སློང་མང་པོ་དག་ངུས་པ་དང༌། གནས་བརྟན་གྱི་དབུགས་ཕྱུང་བ་དགེ་སློང་རྣམས་མ་ངུ་ཞིག སྨྲེ་སྔགས་མ་འདོན་ཞིག དེ་ཅིའི་ཕྱིར་ཞེ་ན། བཅོམ་ལྡན་འདས་ཀྱིས་ཡོངས་སུ་མྱ་ངན་ལས་འདས་པའི་དུས་ཀྱི་ཚེ། ཉན་ཐོས་ཆེན་པོ་བཅུ་དྲུག་པོ་རྣམས་ཀྱི་ཕྱག་དུ་དམ་པའི་ཆོས་གཏད་པར་གྱུར་ཏེ། སྦྱིན་པ་པོ་རྣམས་དང་སྦྱིན་བདག་རྣམས་ལ་རྗེས་སུ་བརྩེ་བའི་ཕྱིར་དང༌། ཡོན་ཡོངས་སུ་སྦྱང་བའི་ཕྱིར་དུའོ། ། དེ་སྐད་ཅེས་སྨྲས་པ་དང༌། དགེ་སློང་དེ་རྣམས་ཀྱིས་གནས་བརྟན་དགའ་བའི་བཤེས་གཉེན་ལ་འདི་སྐད་ཅེས་སྨྲས་སོ། །
གནས་བརྟན་བདག་ཅག་རྣམས་ཀྱི་གནས་བརྟན་ཆེན་པོ་བཅུ་དྲུག་པོ་དེ་དག་རྣམས་ཀྱི་མཚན་དང༌། དེ་དག་གང་དུ་བཞུགས་པ་མི་ཤེས་སོ། ། གནས་བརྟན་གྱིས་སྨྲས་པ། ཚེ་དང་ལྡན་པ་རྣམས་དང་པོ་རེ་ཞིག་གནས་བརྟན་བྷཱ་ར་དྷྭཱ་ཛ་བསོད་སྙོམས་ལེན་ཞེས་བྱ་བ། དགྲ་བཅོམ་པ་སྟོང་དང་ཐབས་ཅིག་ཏུ་ནུབ་ཀྱི་བ་ལང་སྤྱོད་ན་བཞུགས་སོ། ། དེ་བཞིན་དུ། གསེར་བེའུ་དང་བྷཱ་ར་དྷྭཱ་ཛ་དང་མི་ཕྱེད་པ་སོགས་སོ་སོའི་མཚན་དང་བཞུགས་གནས་བཅས་བཅུ་དྲུག་པོ་ཐམས་ཅད་བསྟན་ནོ། ། ཡང་བྱམས་པ་ལུང་བསྟན་རྒྱ་ནག་འགྱུར་ལས་བྱུང་བའི་གོ་རིམ་བརྗོད་པ་བདེ་ཕྱིར་ཚིགས་བཅད་དུ་བསྡེབས་པར། འཕགས་པ་སྒྲ་གཅན་འཛིན་དང་ལམ་ཕྲན་བརྟན། ། ལམ་བརྟན་བྷཱ་ར་དྷྭ་ཛ་བསོད་སྙོམས་ལེན། །
ཀླུ་ཡི་སྡེ་དང་སྦེད་བྱེད་མི་ཕྱེད་པ། ། ཡན་ལག་འབྱུང་དང་མ་ཕམ་ནགས་ན་གནས། ། དུས་ལྡན་རྡོ་རྗེ་མོ་བུ་བཟང་པོ་དང༌། ། གསེར་བེའུ་བྷཱ་ར་དྷྭ་ཛ་གསེར་ཅན་མཆོག ། འཕགས་པ་ཤིང་ཤུན་ཅན་རྣམས་འཁོར་དང་བཅས། ། ཞེས་འབྱུང་ཞིང༌། འཕགས་པ་དགའ་བའི་བཤེས་གཉེན་གྱི་རྟོགས་བརྗོད་ལས་བཤད་པ་ལྟར་ན། བྷཱ་ར་དྷྭ་ཛ་བསོད་སྙོམས་ལེན་དང་ནི། ། གསེར་གྱི་བེའུ་བྷཱ་ར་དྷྭ་ཛ་དང༌། ། ལམ་པ་སྒྲ་གཅན་འཛིན་དང་ཀླུ་ཡི་སྡེ། །
ཟུར་གྱི་ཤེས་དང་ནགས་གནས་མ་ཕམ་པ། ། མི་ཕྱེད་ཤིང་ཤུན་ཅན་དང་བཟང་པོ་དང༌། ། ནག་པོ་བད་སའི་བུ་དང་བ་ལང་སྐྱོང༌། ། གཙུག་གི་ལམ་པ་ཀུན་ཀྱང་དགྲ་བཅོམ་འཁོར། ། ཞེས་འབྱུང༌། ཡང་ཇོ་བོ་རྗེས་མཛད་པའི་གནས་བརྟན་ཕྱག་མཆོད་ལྷུག་པ་དང༌། མཆིམས་སྟོན་ནམ་མཁའ་གྲགས་ཀྱིས་མཛད་པའི་ཚིགས་བཅད་མའི་གོ་རིམ་དང་མཐུན་པ་དགེ་བའི་བཤེས་གཉེན་བཀའ་གདམས་པ་སོགས་ཀྱིས་ཕྱག་མཆོད་ལའང་མཛད་པའི་གོ་རིམ་ནི། ཡན་ལག་འབྱུང་དང་མ་ཕམ་ནགས་ན་གནས། ། དུས་ལྡན་རྡོ་རྗེ་མོ་ཡི་བུ་བཟང་པོ། ། གསེར་བེའུ་བྷཱ་ར་དྷྭ་ཛ་གསེར་ཅན་དང༌། །
འཕགས་པ་བ་ཀུ་ལ་དང་སྒྲ་གཅན་འཛིན། ། ལམ་ཕྲན་བྷཱ་ར་དྷྭ་ཛ་བསོད་སྙོམས་ལེན། ། ལམ་བརྟན་ཀླུ་སྡེ་སྦེད་བྱེད་མི་ཕྱེད་པ། ། ཞེས་འབྱུང༌། ཁ་ཆེ་པཎ་ཆེན་ལ་ཁྲོ་ཕུ་ལོ་ཙཱ་བས་ཞུས་པར་ཡང༌། ཡན་ལག་འབྱུང་ནས་མི་ཕྱེད་པའི་བར་གོང་དང་མཐུན། དེང་སང་བོད་འདིར་སྡེ་སྣོད་འཛིན་པའི་མཁས་པ་ཆེན་པོ་ཕལ་ཆེ་བའི་ཕྱག་མཆོད་དང༌། ཇོ་བོ་རྗེ་ཨ་ཏི་ཤའི་ཐུགས་དམ་མཎྜལ་གྱི་འགོད་ཚུལ་མཐུན་པར་ཡོངས་སུ་གྲགས་པ་ནི། སྒྲ་གཅན་འཛིན་དང་ལམ་ཕྲན་བརྟན་སོགས་བཅུ་དྲུག་རྣམས་གོ་རིམ་ཅུང་ཟད་མི་འདྲ་བ་བསྟན་ཀྱང༌། གནས་བརྟན་དང་པོ་འཕགས་པ་སྒྲ་གཅན་འཛིན་ནི།
བྱང་ཆུབ་སེམས་དཔའ་གཞོན་ནུ་དོན་ཀུན་གྲུབ་པའི་སྲས། རིགས་ནི་མང་པོས་བཀུར་བ། གདུང་ནི་གཽ་ཏ་མ་སྟེ། དེ་ཡང་བྱང་ཆུབ་སེམས་དཔའ་རྒྱལ་བུ་དོན་ཀུན་གྲུབ་པ་དགུང་ལོ་ཉེར་དགུ་པར་ཁྱིམ་ནས་ཁྱིམ་མེད་པར་རབ་ཏུ་འབྱུང་བའི་དུས་ལ་བབ་པ་ན། ཁ་ན་མ་ཐོ་བ་སྤང་བའི་ཕྱིར་དང༌། སྔོན་གྱི་སྲིད་མཐའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་མཛད་པའི་རྗེས་སུ་བསྒྲུབ་ཕྱིར་ནམ་གྱི་ཆ་སྟོད་ལ་བཙུན་མོ་དང་དགྱེས་དགུར་སྤྱོད་པའི་ཚུལ་བསྟན། གང་གི་ཚེ་སྒྲ་གཅན་འཛིན་ཉིད་ལྷའི་ཡུལ་ནས་སྐྱེ་བ་དམ་པའི་བར་སྲིད་ཀྱི་ཚུལ་དུ་ལྷུམས་སུ་ཞུགས། དེར་སྔོན་ལས་ཀྱི་ལྷག་མས་མངལ་དུ་ལོ་དྲུག་གི་བར་དུ་གནས་པར་གྱུར། བྱང་ཆུབ་སེམས་དཔའ་སངས་རྒྱས་པའི་ནུབ་མོར་ཁྱེའུ་མཚན་དང་ལྡན་པ་ཞིག་ཏུ་བཙས། གང་གི་ཚེ་ཕྱི་རོལ་གྱི་ཟླ་བའང་སྒྲ་གཅན་གྱིས་བཟུང་བས་ཁྱེའུའི་མཚན་ལའང་སྒྲ་གཅན་འཛིན་བཟང་པོ་ཞེས་གྲགས་པ་དེ་ལྟ་ནའང་སྟོན་པ་རིན་པོ་ཆེའི་དགུང་སྙིང་ས་འབྲུག་ཡིན་ན།
སྒྲ་གཅན་འཛིན་གྱི་དགུང་སྙིང་ཆུ་སྟག་ཡིན་དགོས་ཤིང་སྟོན་པ་ཁབ་ནས་བྱུང་བ་དེ་ཕྱིན་སྒྲ་གཅན་འཛིན་མངལ་དུ་ལོ་དྲུག་སོང་བ་ལ་ཡིད་མ་ཆེས་ནས། རྒྱལ་པོ་ཟས་གཙང་གིས་སྒྲ་གཅན་འཛིན་བཟང་པོ་འདི་ཤཱཀྱ་ཐུབ་པའི་སྲས་མ་ཡིན་ནོ། ། ཞེས་སྨྲས་པ་གྲགས་འཛིན་མས་ཐོས་ནས་ཡི་ཆད་དེ། ཤཱཀྱའི་བླ་མཚོར་གྲགས་པའི་རོལ་པའི་རྫིང་འགྲམ་ན་འཁོད་དེ། དེར་རྒྱལ་བུ་དོན་གྲུབ་ཀྱི་པང་ཚད་དང་མཉམ་པའི་ཕ་ཝང་ལ་བསྐྱོན་ནས་བདེན་པ་གསོལ་བ། ཁྱོད་ཤཱཀྱ་ཐུབ་པའི་སྲས་ཡིན་ན་རྫིང་འདིར་ཕ་ཝང་དང་ལྷན་ཅིག་འཕྱོ་བར་གྱུར་ཅིག ཅི་སྟེ་མ་ཡིན་ན་བྱིང་བར་གྱུར་ཅིག ཅེས་སྨྲས་ནས་རྫིང་བུ་བོར་བས། དེ་ཕ་ཝང་དང་ལྷན་ཅིག་རྫིང་བུའི་ཁར་འཕྱོ་བཞིན་པར་ལན་གསུམ་བསྐོར་ནས་མེས་པོའི་པང་དུ་བྱོན་པས་ཟས་གཙང་མ་ཉིད་དགའ་སྟེ། སྒྲ་གཅན་འཛིན་བཟང་པོ་པང་དུ་བླངས་ཤིང་ཡིད་ཆེས་པར་གྱུར་ནས་བཙས་སྟོན་བྱས།
ཕྱིས་སུ་བཅོམ་ལྡན་འདས་སེར་སྐྱའི་གཞིར་ཡབ་རྒྱལ་པོ་ཟས་གཙང་གིས་སྤྱན་དྲངས་པའི་སྐབས་ཕོ་བྲང་སླས་སུ་གདུགས་ཚོད་གསོལ་ནས་གཤེགས་པ་ན། སྒྲ་གཅན་འཛིན་ལོ་དྲུག་ལོན་པ་ལ། བཙུན་མོ་གྲགས་འཛིན་མས་དབང་དུ་བྱ་བའི་ལ་དུ་ཞིག་སྒྲ་གཅན་འཛིན་ལ་བྱིན་ནས་བཅོམ་ལྡན་འདས་ལ་འབུལ་དུ་བཏང་བ། སྟོན་པས་དེ་མཁྱེན་ནས་སངས་རྒྱས་ཀྱི་སྐུ་ལྔ་བརྒྱར་སྤྲུལ་ནས་བཞུགས་པར། སྒྲ་གཅན་འཛིན་གྱིས་དེ་དག་ལས་བཅོམ་ལྡན་འདས་ཉིད་ཤེས་ཏེ་ཕུལ་བ་དང་བཞེས་ནས། སླར་ཡང་སྒྲ་གཅན་འཛིན་ལ་སྩལ་ཏོ། ། བཅོམ་ལྡན་འདས་ཀྱིས་གདུགས་ཚོད་གསོལ་ནས་གཤེགས་པ་ན། སྒྲ་གཅན་འཛིན་ཞབས་ཕྱིར་འབྲངས་པ་ཟློག་པར་མ་ནུས་པར། སེམས་ཅན་སྲིད་པ་ཐ་མ་པ་འདི་ལྟ་བུ་ཁྱིམ་ན་གནས་པ་མ་ཕོད་པར་དགོངས་པ་རིག་ནས། རྒྱལ་པོ་ཟས་གཙང་གིས་དུས་སྟོན་བྱས་ཏེ།
སྟོན་པས་འཕགས་པ་ཤཱ་རིའི་བུ་ལ་གཏད་དེ། དེར་ཆོ་གའི་བསྙེན་པར་རྫོགས་ཏེ། འདི་དུས། ། ཉི་ཤུ་མ་ལོན་དེར་ཤེས་དང༌། ། ཞེས་པའི་གླེང་གཞི་མ་བྱུང་བའི་སྐབས་སོ། ། སྟོན་པ་མཆོག་གི་དགུང་ལོ་དྲུག་ཅུ་བཞེས་པ་ན། ལེགས་པའི་སྐར་མས་རིམ་གྲོ་བ་བཞག་པའི་སྐབས། འཕགས་པ་སྒྲ་གཅན་འཛིན་གྱིས་ལོ་གཅིག་གི་བར་དུ་རིམ་གྲོ་པ་མཛད་པ་དེའི་དུས་དགུང་ལོ་ཉི་ཤུ་རྩ་དྲུག་པ་ཡིན་ནོ། ། སྟོན་པ་མྱ་ངན་ལས་འདའ་བར་ཉེ་བ་ན། ཀུན་དགའ་བོ་དང་སྒྲ་གཅན་འཛིན་གཉིས་སྡུག་བསྔལ་གྱིས་གདུངས་ཆེས་པ་དང༌།
དེ་གཉིས་ལ་བརྩེ་བས་ཕྱག་གཡས་པས་ཀུན་དགའ་བོ་དང་སྒྲ་གཅན་འཛིན་བཟང་པོའི་ལག་པ་ནས་བཟུང༌། གཡོན་པས་མ་འགགས་པ་ལ་སོགས་པ་དགེ་སློང་འབུམ་གྱི་ལག་པ་ནས་བཟུང་སྟེ། དེའི་སྐད་ཅིག་ལ་སངས་རྒྱས་ལྔ་བརྒྱས་རང་རང་གི་ཞིང་ན་བཞུགས་བཞིན་དུ་ཕྱག་གཡས་པ་རྣམས་བརྐྱང་སྟེ་བཅོམ་ལྡན་འདས་ལ་བཏུད་པ་ན། སྟོན་པས་ཀུན་དགའ་བོ་དང་སྒྲ་གཅན་འཛིན་ལ་བསྟན་པ་གཏད་པའི་ཚུལ་ནི་གོང་དུ་རྒྱས་པར་བཤད་པ་ལྟར་རོ། ། གྲགས་འཛིན་མས་སྒྲ་གཅན་འཛིན་ལོ་དྲུག་མངལ་དུ་འཛིན་དགོས་པའི་རྒྱུ་ནི། སྔོན་གྱི་སྐྱེ་བར་གྲགས་འཛིན་མ་འདི་ཕྱུགས་རྫི་མའི་བུ་མོར་གྱུར་པ་ན། མ་སྨད་གཉིས་དར་བ་བུམ་པ་གང་འཁུར་རེས་བྱེད་པ་ན། བུ་མོས་གཡོ་བྱས་ཏེ། དེའི་ལམ་རྒྱང་གྲག་དྲུག་གི་བར་ལ་བསྐུར་བའི་ལས་ཀྱིས་མངལ་དུ་ལོ་དྲུག་གཟུང་དགོས་པ་བྱུང་ངོ༌། ། སྒྲ་གཅན་འཛིན་འདི་སྔོན་དུས་མི་ཐི་ལའི་བདག་པོ་རྒྱལ་པོར་གྱུར་པ་ན།
དྲང་སྲོང་དཀའ་ཐུབ་པ་དུང་དང་བྲིས་ གཟི་བརྗིད་མཆོག་འཇིགས་དང༌།་་་་་ པ་ཞེས་སྤུན་དཔོན་སློབ་དུ་གྱུར། དུང་སྐོམ་པ་ན་རིལ་བའི་ཆུ་ནུ་བོ་བྲིས་པས་ ་་་་་གཟི་བརྗིད་མཆོག་འཇིགས་ཀྱི། བཏུང་ཟིན་པར་འགྱོད་དེ། ཕུ་བོ་སློབ་དཔོན་ལ་ཆད་པ་མཛོད་ཅིག་ཅེས་གསོལ་བས་དུང་གིས་ངེད་རང་སྤུན་དང་དཔོན་སློབ་ཡིན་པས་ཆད་པ་མི་བྱ་གསུངས། དེ་སླར་ཡང་ནན་གྱིས་གསོལ་བར་འོ་ན་རྒྱལ་པོ་ལ་སྨྲོས་ཤིག དེས་སྨྲས་པ། ས་བདག་བདག་ནི་རྐུན་པོ་སྟེ། བདག་གིས་མ་བྱིན་པར་ཆབ་འཚལ་གྱིས། ། རྐུན་པོའི་ཆད་པ་ཇི་ལྟ་བ་བཞིན་ཁྱོད་ཀྱིས་གཅད་དུ་གསོལ།
རྒྱལ་པོས་ཆུ་བརྐུས་པ་ལ་ནི་ཆད་པ་མེད་ཀྱི་ཁྱོད་ནི་སོང་ལ་ཅི་བདེར་སྤྱོད་ཅིག ། ཅེས་སྨྲས་ཀྱང༌། སླར་ཡང་རྒྱལ་པོས་བདག་གི་འགྱོད་པ་བསལ་བ་རྔོ་ཐོགས་པས། ཆད་པ་གཅོད་མཛོད་དང་བདག་འགྱོད་པ་དང་བྲལ་བར་འགྱུར་རོ་ཞེས་ནན་གྱིས་བསྐུལ་བས། དེ་སྐྱེད་མོས་ཚལ་གྱི་གཞིར་ཞག་དྲུག་སྤང་བར་བྱས། དེ་ནས་ཕྱིར་བཏང་ངོ༌། ། ཞེ་སྡང་མེད་པའི་སེམས་ཀྱིས་སྡིག་པ་བྱས་པའི་འབྲས་བུས་རྒྱལ་པོ་དེ་རབ་ཏུ་ཚ་བ་དང་ཐིག་ནག་ཏུ་ལོ་དྲུག་ཅུར་བཙོས། འདིར་དེ་ཡི་ལས་ཀྱི་ལྷག་མས་མངལ་དུ་ལོ་དྲུག་ཚང་བར་གནས་དགོས་པ་བྱུང་ངོ༌། ། ཕྱག་མཚན་གྱི་དགོས་པ་ནི། གནས་བརྟན་ཆེན་པོ་སྒྲ་གཅན་འཛིན་གྱིས་གདུལ་བྱའི་དབང་གིས་སུམ་ཅུ་རྩ་གསུམ་ལྷའི་གནས་སུ་བསོད་སྙོམས་ལ་བྱོན་ཏེ།
ལྷའི་བུ་དང་བུ་མོ་མང་པོས་རྣམ་ཐར་ལ་དད་ནས་འཕགས་པའི་རྣམ་པར་ཐར་པ་ལ་བཀོད། ལྷའི་བུ་དང་བུ་མོ་རྣམས་ཀྱིས་རང་རང་གི་དབུ་རྒྱན་དང་ཟེ་པྲོག་ཕུད་དེ་ཕུལ་བ་འཕགས་པས་ཚོགས་བསག་པའི་ཕྱིར་པྲོག་ཞུ་གཅིག་ཏུ་བྱིན་གྱིས་བརླབས་ནས་རིན་པོ་ཆེའི་པྲོག་ཞུ་གདུལ་བྱ་གང་གི་མགོ་ལ་བཞག་པ་དང༌། གང་གིས་མཐོང་བ་དེའི་དགྲ་ཆོམས་པ་དང༌། སངས་རྒྱས་ཀྱིས་གསུངས་པའི་ཆོས་ཐམས་ཅད་ཀྱི་ཚིག་དོན་རྟོགས་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་རློབ་པ་ལ་སོགས་པའི་ཡོན་ཏན་དུ་མ་དང་ལྡན་པའི་པྲོག་ཞུ་ཕྱག་ཏུ་བསྣམས་པའོ། ། ཞེས་བྱམས་པ་ལུང་བསྟན་གྱི་མདོ་ལས་འབྱུང་ངོ༌། ། འཁོར་དགྲ་བཅོམ་པ་སྟོང་དང་ཆིག་བརྒྱས་བསྐོར་ཏེ་གནས་པྲི་ཡངྐུའི་གླིང་དུ་བཞུགས་སོ། ། སྐུ་ཆེ་བའི་ཡོན་ཏན་ནི། སངས་རྒྱས་ཐམས་ཅད་བསྐལ་པ་བསམ་གྱིས་མི་ཁྱབ་པར་འཇིག་རྟེན་འདིར་བཞུགས་ཏེ་ཆོས་སྟོན་པར་འདོད་པ་དང༌། སེམས་ཅན་ཐམས་ཅད་ཀྱི་ཉོན་མོངས་པ་དུག་གསུམ་ཞི་བར་འདོད་པ་དང༌།
མི་ཁོམ་པའི་གནས་ལ་སོགས་པ་ཐམས་ཅད་དུ་དཀོན་མཆོག་གསུམ་གྱི་སྒྲ་བསྒྲགས་པས་དེ་དག་སྡུག་བསྔལ་ཞི་བར་འདོད་པ་དང༌། བྱང་ཆུབ་སེམས་དཔའི་དགེ་སློང་གི་དགེ་འདུན་འཁོར་དུ་འདུ་བར་འདོད་པ་དང༌། རང་གཞན་ཐམས་ཅད་ཀྱི་ཐེག་པ་ཆེན་པོའི་ཆོས་ལ་ཐེ་ཚོམ་དང་སོམ་ཉི་དང་ཡིད་གཉིས་མེད་པར་སེམས་རྩེ་གཅིག་ཏུ་མོས་ཤིང་སྤྱོད་པར་འདོད་པས་འཕགས་པ་གནས་བརྟན་ཆེན་པོ་སྒྲ་གཅན་འཛིན་གྱིས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས་སོ། ། དེ་དག་ལ། རྒྱལ་སྲས་ངེས་ཕྱིར་གོར་མ་ལྷན་ཅིག་ཉིད། ། བླ་མཚོར་བསྐྱུར་བ་མཁར་ལྡིང་སྟོན་པའི་སྐུ། ། མང་སྤྲུལ་སྤྲུལ་གཞིར་ལ་དུ་བསྐུར་བ་ཡི། ། འགྲོ་བའི་ནད་དང་སྡུག་བསྔལ་ཞི་ལ་འདུད། ། ཞེས་སོ།། །། གནས་བརྟན་གཉིས་པ་འཕགས་པ་ལམ་ཕྲན་བརྟན་ནི།
ལམ་ཆེན་པའི་གཅུང་པོ་སྟེ་ཡུལ་མཉན་ཡོད་པ། རིགས་བྲམ་ཟེ་སོགས་ལམ་ཆེན་པའི་སྐབས་འདྲ་བར་ཁྱེའུ་འཚོ་བའི་ཐབས་གྲོང་པའི་བུད་མེད་རྒན་མོ་ཞིག་གིས་བློ་གྲོས་བྱིན་པ་ལྟར། ལམ་ཕྲན་ཞིག་ཏུ་ཁྱེར་ནས་དགེ་སྦྱོང་དང་བྲམ་ཟེ་ཐམས་ཅད་ཀྱིས་ཞབས་ལ་ཕྱག་བྱས། བཅོམ་ལྡན་འདས་ཀྱང་དེར་བྱོན་པ་ལ་ཕྱག་བྱས་པས་ཁྱེའུ་འདི་ཚེ་རིང་བར་གྱུར་ཅིག་ཅེས་གསུངས་པས། ཁྱེའུ་དེ་མ་ཤི་བ་དང་ལམ་ཕྲན་པ་བརྟན་པའམ་གཙུག་གི་ལམ་པའམ་ལམ་ཆུང་བར་བཏགས། དེ་ཡི་གེ་དང་རིག་བྱེད་སློབ་ཏུ་བཅུག་པས་དབང་པོ་ཤིན་ཏུ་རྟུལ་བས་ཨོཾ་བསླབས་ན་བྷོ་བརྗེད་ཅིང་བྷོ་བསླབས་ན་ཨོཾ་བརྗེད་པར་གྱུར་ཏེ། བུལ་བ་དང་ཆུང་བས་དེ་ལྟར་དུ་གྲགས་སོ། ། ཕུ་བོ་ལམ་ཆེན་འཁོར་ལྔ་བརྒྱས་བསྐོར་ནས་མཉན་ཡོད་དུ་བྱོན་པ་ན། ལམ་ཆུང་ཉིད་ལོངས་སྤྱོད་སྲབ་སྟེ། ཕུ་བོ་ལམ་ཆེན་པའི་གན་དུ་བྱོན།
བཅོམ་ལྡན་འདས་དགུང་ལོ་ལྔ་བཅུ་རྩ་གསུམ་བཞེས་སྐབས་སུ་མཇལ། ཚུར་ཤོག་གིས་བསྙེན་པར་རྫོགས། ཤླཽ་ཀ་གཅིག་ཀློག་ཏུ་བཅུག་པ་ཟླ་བ་གསུམ་གྱིས་ཀྱང་མ་ལོབས་པ་དེ་ཕྱུགས་རྫི་དག་གིས་ཀྱང་ཐོས་ནས་ཤེས་སོ། ། དེ་ནས་ཉེར་དགས་ལམ་ཆེན་པའི་དྲུང་དུ་ཁ་ཏོན་སློབ་པར་བཏང་བས་ལམ་ཆེན་པས་ཁྱོད་བུལ་བ་ཡིན་ན་རབ་ཏུ་བྱུང་ནས་ཅི་བྱ་ཞེས་རྒྱལ་བྱེད་ཚལ་ན་བསྐྲད་དེ་ང་ནི་ཅི་ཡང་མ་ཡིན་ནོ་སྙམ་ནས་ངུས་པ་དང༌། བཅོམ་ལྡན་འདས་ཀྱིས་དབུགས་ཕྱུང་བས་རྡུལ་སྤོང་ངོ་དྲི་མ་སྤོང་ངོ༌། ། ཞེས་སློབ་པའང་དཀའ་བར་གྱུར་པས། དེའི་ལས་སྦྱང་བའི་ཕྱིར་དགེ་སློང་རྣམས་ཀྱི་ལྷྭམ་དང་ལྷྭམ་སྒྲོག་གུ་ཅན་ཕྱིས་ཤིག རྒྱལ་བྱེད་ཚལ་དུ་གཙུག་ལག་ཁང་ལ་ཕྱག་དར་གྱིས་ཤིག་ཅེས་བཀའ་སྩལ་པས་ལས་བྱང་སྟེ། རྡུལ་སྤོང་ངོ་དྲི་མ་སྤོང་ངོ་ཞེས་པའི་ཁ་ཏོན་གཉིས་པོ་ལོབས་ནས་ནམ་ནངས་པ་དང༌། ཚིག་གཉིས་པོའི་དོན་ལ་བསམས་པས།
རྡུལ་འདིར་འདོད་ཆགས་དེ་ནི་ས་རྡུལ་མིན། ། རྡུལ་ནི་འདོད་ཆགས་མིང་སྟེ་རྡུལ་གྱིས་མིན། ། མཁས་པ་གང་གིས་རྡུལ་དེ་རྣམ་སྤངས་པ། ། དེ་དག་བདེར་གཤེགས་བསྟན་ལ་བག་ཡོད་འགྱུར། ། དེ་བཞིན་དུ་ཞེ་སྡང་དང་གཏི་མུག་ལའང་སྦྱར་བའི་གོ་བ་ལ་བརྟེན་ཏེ་དགྲ་བཅོམ་མོ། ། དེར་ཐམས་ཅད་ལམ་ཕྲན་ལྟ་བུ་བུལ་བ་ཡང་རབ་ཏུ་ཕྱུང་ངོ་ཞེས་ཁ་ཟེར་བ་ལ། སྟོན་པས་ལམ་པ་ལ་བརྙས་པ་སྤང་བའི་ཕྱིར་དགེ་སློང་མ་རྣམས་ཀྱི་སྟོན་པར་བསྐོས་པ་དེ་རྣམས་ཀྱིས་ཐོས་ནས། བཅོམ་ལྡན་འདས་ཀྱིས་བུད་མེད་ཀྱི་ཡུལ་ལ་བརྙས་པ་ལ་ལྟོས། ལམ་པ་མཆོག་ཏུ་བུལ་བ་དེ་ཡང་བདག་ཅག་དགེ་སློང་མ་སྡེ་སྣོད་གསུམ་པ་ཆོས་སྒྲོགས་པ། རིགས་གྲོལ་གྱི་སྤོབས་པ་ཅན་གྱི་སྟོན་པར་འོས་ན་སུ་ཞིག་སྟོན་པར་མི་འགྱུར་ཞེས་སོ། །
དེ་ནས་བཅུ་གཉིས་སྡེ་དག་གིས། དྲུག་གིས་ནི་ཁྲུ་བཅུ་གཉིས་པའི་སེང་གེའི་ཁྲི་བཤམས། དྲུག་གིས་ནི་མཉན་ཡོད་པའི་སྐྱེ་བོ་རྣམས་བསྡུས་ནས་ཆོས་ཉན་པ་རྒྱ་ཆེར་བསགས་པ་དང༌། ལམ་ཕྲན་གྱིས་འོངས་ནས་སེང་གེའི་ཁྲི་དེ་ལ་ལག་པས་མནན་ཅིང་ནམ་མཁའ་ལ་འཕགས་ནས་སྤྱོད་ལམ་བཞིར་བྱེད་པ་དང༌། སྐུ་སྟོད་ལས་མེ་འབར་བ་དང་སྐུ་སྨད་ནས་ཆུ་འབྱུང་བ་སོགས་ཆོ་འཕྲུལ་བསྟན་ནས། དགེ་སློང་མ་རྣམས་ལ་ཚིགས་སུ་བཅད་པ་ཕྱེད་བཀྲོལ་ཏེ་བཤད་མ་ཐག་སྲོག་ཆགས་ཁྲི་ཉིས་སྟོང་གིས་བདེན་པ་མཐོང་བ་ལ་བཀོད་དེ། སྟོན་པས་ཀྱང་སེམས་བསྒྱུར་བ་རྣམས་ཀྱི་མཆོག་ནི་ལམ་ཕྲན་བརྟན་ཡིན་ནོ་ཞེས་བསྔགས་སོ། ། ཡང་སྟོན་པས་འོད་མའི་ཚལ་དུ་གཤེགས་པ་ནས། འཚོ་བྱེད་གཞོན་ནུས་གསོས་ལམ་པ་བུལ་བའི་གྲགས་པས་མ་དད་དེ། དེ་མ་གཏོགས་པའི་སྟོན་པ་འཁོར་བཅས་གདུགས་ཚོད་ལ་སྤྱན་དྲངས།
སྟོན་པས་འཚོ་བྱེད་ལམ་པ་ཡང་བོས་ཤིག དེས་ཕོ་ཉ་བཏང་ནས་བོས་པས་ལམ་པ་སྟོང་ཉིས་བརྒྱ་ལྔ་བཅུར་སྣང་བར་བྱས་པ་ཐམས་ཅད་ཀྱིས་ཨང་ཞེས་ལན་བཏབ་པས་དེས་གང་འབོད་མ་ཤེས་པ་དང༌། སླར་ཡང་སྟོན་པའི་བཀས་ལམ་པ་ཡང་དག་པ་དེ་བྱོན་ཞེས་བྱས་པས། དེ་བྱུང་བ་ལ་ཟས་མ་གུས་པར་བྲིམས་པས། ལམ་པས་གླང་པོ་ཆེའི་སྣ་འདྲ་བའི་ལག་པ་བརྐྱངས་ཏེ་སྟོན་པའི་ལྷུང་བཟེད་བླངས་པ་འཚོ་བྱེད་ཀྱིས་མཐོང་ནས་འགྱོད་དེ་བཟོད་པར་གསོལ་ལོ། ། སྐབས་དེར་དགེ་སློང་རྣམས་ཀྱིས་སྟོན་པ་ལ་ལམ་ཕྲན་ཤེས་རབ་ཆུང་བ་ཅི་ལགས་ཞུས་པས། སྔོན་སངས་རྒྱས་འོད་སྲུངས་ཀྱི་བསྟན་པ་ལ་རབ་ཏུ་བྱུང་ནས་སྡེ་སྣོད་གསུམ་པར་གྱུར་ཚེ་ཆོས་ལ་སེར་སྣ་བྱས་པ་དང༌། ཡང་སྐྱེ་བ་གཞན་དུ་ཕག་རྫིར་གྱུར་པ་ན་ཕག་རྣམས་ཀྱི་ཁ་བཅིངས་ནས། ཆུ་ལས་བསྒྲལ་བ་ན། དེ་དག་བསྒྲལ་ཕྱིར་རང་ཉིད་ཆུ་དབུས་སུ་ཕྱིན་པ་དང་བསྐྱོད་པས་དབུགས་འགགས་ནས་ཕག་རྣམས་ཤི།
རང་ཉིད་ཀྱང་ཆུས་ཁྱེར་བ་དྲང་སྲོང་གིས་ཕྱུང༌། ཡང་རང་རྒྱལ་བརྒྱ་ལ་མཆོད་དེ། དེ་དག་གི་སྟང་ཀ་བྱས་ནས་གདམས་ངག་མེད་པར་ལུས་གནད་བྱས་པ་ལམ་དུ་མ་སོང་བར་འདུ་ཤེས་མེད་པའི་སྙོམས་པར་ཞུགས་པས་འདུ་ཤེས་མེད་པའི་ལྷར་སྐྱེས་པ་ལས་ཚེ་འཕོས་པ་ལས་སོ། ། ཞེས་གསུངས་སོ། ། འོན་ཀྱང་སྔོན་རང་རྒྱལ་བརྒྱ་ལ་མཆོད་པས་ཚེ་རབས་ཐམས་ཅད་དུ་ཕྱུག་པོར་སྐྱེས་ཤིང༌། འོད་སྲུངས་ཀྱི་བསྟན་པ་ལ་རབ་ཏུ་བྱུང་བས་འདིར་ཡང་དགྲ་བཅོམ་པ་ཐོབ་པའོ། ། ཕྱག་རྒྱ་འཆའ་བའི་དགོས་པ་ནི། ཕྱག་གཉིས་མཉམ་པར་བཞག་པ་ལ་ཡོན་ཏན་དུ་མ་དང་ལྡན་ཏེ། གང་དུ་མཉམ་པར་ཞག་པའི་ས་ཕྱོགས་དེར་སེམས་ཅན་ཐམས་ཅད་ཀྱི་འདོད་ཆགས་ཀྱི་མེ་དང༌། ཞེ་སྡང་གི་མེ་དང༌།
གཏི་མུག་གི་མེ་དང༌། ཀུན་ནས་མནར་སེམས་པའི་མེ་དང༌། མི་ཤེས་པའི་མེ་དང༌། སྡུག་བསྔལ་གྱིས་གདུངས་པའི་མེ་དང༌། སེམས་འཁྲུགས་པའི་མེ་དང༌། ལོག་པར་ལྟ་བའི་མེ་དང༌། ལོག་པར་སེམས་པ་ལ་སོགས་པའི་མེ་ཞི་བ་དང༌། དབང་པོ་དུལ་བ་དང༌། རྐྱེན་ངན་པའི་གདོན་ཉེ་བར་ཞི་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་སྟོང་དང་དྲུག་བརྒྱས་བསྐོར་ཏེ།
གནས་བྱ་རྒོད་ཕུང་པོའི་རི་ལ་བཞུགས་སོ། ། སྐུ་ཆེ་བའི་ཡོན་ཏན་ནི། ཏིང་ངེ་འཛིན་དཔའ་བར་འགྲོ་བ་ལ་སོགས་པ་བརྒྱ་སྟོང་ཕྲག་དུ་མ་ལ་མཉམ་པར་བཞག་པར་འདོད་པ་དང༌། དེ་བཞིན་གཤེགས་པའི་སྟོབས་བཅུ་ཐོབ་པར་འདོད་པ་དང༌། མངོན་པར་ཤེས་པ་ལྔ་དང་སྤྱན་ལྔ་དང་སོ་སོ་ཡང་དག་པར་རིག་པ་བཞི་དང༌། མི་འཇིགས་པ་བཞི་ཐོབ་པར་འདོད་པ་དང༌། སྐྱེ་བའི་སྡུག་བསྔལ་གྱིས་ཉམ་ང་བ་དང༌། སྲིད་པའི་སྡུག་བསྔལ་གྱིས་ཉམ་ང་བ་དང༌། སྒོ་གསུམ་སྡིག་པ་སྤྱོད་པས་ཉམ་ང་བ་དང༌། དྲུག་རྩ་བའི་ཉོན་མོངས་པ་དང༌།
ཉི་ཤུ་ཉེ་བའི་ཉོན་མོངས་པས་ཉམ་ང་བ་དང༌། བྱིས་པ་བླུན་པོའི་སྤྱོད་པས་མི་ཤེས་པའི་ཉམ་ང་བ་དང༌། སྡིག་པ་དང་སྡིག་པའི་གྲོགས་པོའི་དབང་དུ་སོང་བས་ཉམ་ང་བ་དང༌། ངལ་བ་དོན་མེད་པར་སྤྱོད་པས་དུས་འདའ་བའི་སྤྱོད་པ་དང༌། དུས་ངན་པས་འཇིགས་ཤིང་བསོད་ནམས་ལོག་པར་བསྔོས་པའི་ཉམ་ང་བ་སྟེ། ཉམ་ང་བ་བརྒྱད་དང་བྲལ་བར་འདོད་པས་འཕགས་པ་གནས་བརྟན་ཆེན་པོ་ལམ་ཕྲན་བརྟན་གྱིས་ཐོག་དྲངས་ཏེ་གསོལ་བ་གདབ་པར་བྱའོ། ། ཞེས་གསུངས། དེ་དག་ལ། ཤེས་རབ་རྟུལ་བ་ཕྱག་དར་རྡུལ་སྤོང་དང༌། ། དྲི་སྤོང་དོན་རྟོགས་རྣམ་གྲོལ་རྫུ་འཕྲུལ་གྱིས། །
མ་དད་ཡིད་བསྒྱུར་མཆོག་བསྔགས་ལམ་ཕྲན་པ། ། ཉོན་མོངས་གཏན་འཇོམས་ཏིང་འཛིན་འཕེལ་ལ་འདུད། ། ཞེས་སོ།། །། གནས་བརྟན་གསུམ་པ་འཕགས་པ་བྷཱ་ར་དྷྭ་ཛ་བསོད་སྙོམས་ལེན་ནི་ཡུལ་རྒྱལ་པོའི་ཁབ་པ་འགའ་ཞིག་ཏུ་སེར་སྐྱ་པར་ཡང་གྲགས་ལ། རིགས་མདུན་ན་འདོན་བྷཱ་ར་དྷྭ་ཛའི་རིགས་ཅན་གྱི་བུ། ཅོད་པཎ་མེད་པའི་རྒྱལ་སྲིད་ཆེ་ཞིང་མཐོ་བ་ཡིན་ནའང་སྔོན་ལས་ཀྱི་ལྷག་མས་འདིར་འབྱོར་པ་དང་ལྡན་ཡང་ཟས་རྡོ་བར་གྱུར་པས་ཡིད་བྱུང་སྟེ། བཅོམ་ལྡན་འདས་དགུང་ལོ་ང་བདུན་བཞེས་པའི་དུས་སུ་མཇལ། ཚུར་ཤོག་གིས་བསྙེན་པར་རྫོགས་པས་དགྲ་བཅོམ་པ་ཐོབ། ལས་ཀྱི་མཐའ་སྦྱང་བའི་ཕྱིར་ལྷུང་བཟེད་ཐོགས་ནས་བསོད་སྙོམས་འབའ་ཞིག་ལ་སྤྱོད་པས་བྷཱ་ར་དྷྭ་ཛ་བསོད་སྙོམས་ལེན་ཞེས་གྲགས། སྟོན་པ་མཉན་ཡོད་དུ་དབྱར་གནས་པ་ཉེར་བརྒྱད་པ་མཛད་པའི་ཚེ།
བྷཱ་ར་དྷྭ་ཛ་བསོད་སྙོམས་ལེན་རྒྱལ་པོའི་ཁབ་ནས་ཀཽ་ཤཱམྦྷིར་བྱོན། ཁྱིམ་བདག་གངས་ཅན་གྱི་ཀུན་དགའ་རྭ་བར་གནས་ཏེ་སྐྱེ་བོའི་ཚོགས་བགྲང་བར་དཀའ་བ་ལ་ཆོས་བསྟན་པས་དགྲ་བཅོམ་པ་མང་དུ་འཕེལ། དེར་རྒྱལ་པོ་ཤར་པས་ཤ་ཝ་རི་བྱས་ནས་སོང་བ་ན་སྐྱེ་བོ་མང་པོ་དེར་རྒྱུ་བ་མཐོང་ནས་བལྟར་ཕྱིན་པ་ན། གནས་བརྟན་གྱིས་རྒྱལ་པོ་ལ་ལྡང་བ་མ་བྱས་པས། རྒྱལ་པོ་མ་རངས་ཏེ་ང་ལ་ལྡང་བ་མི་བྱེད་པ་འདིའི་མགོ་ཆོད་ཅིག་ཅེས་འཁོར་རྣམས་ལ་འདིའི་བསྒོའོ། ། དེ་ནས་རྒྱལ་པོ་འཁོར་བཅས་གནས་བརྟན་ལ་ཉམས་སད་དུ་འོངས་པའི་ཚེ། གནས་བརྟན་གྱིས་དེའི་སེམས་ཤེས་ནས། གོམ་པ་དྲུག་བོར་ཏེ་རྒྱལ་པོ་བསུ་བས། རྒྱལ་པོའི་ལུས་ཀྱི་མདངས་ཉམས་ཤིང༌། མདུན་གྱི་ས་གཞིའང་དཔག་ཚད་ཙམ་དུ་གས་པར་གྱུར་པས་རྒྱལ་པོ་སྐྲག་སྟེ་གནས་བརྟན་གྱི་རྐང་པ་ལ་ཕྱག་བཙལ་ཏེ་བཟོད་པར་གསོལ།
བཙུན་པ་བདག་ལ་ཉེས་པར་མི་འགྱུར་གྲང་ཞེས་གསོལ་བས། རྒྱལ་པོ་ཆེན་པོ་མ་སྐྲག་ཅིག འོན་ཀྱང་ཁྱོད་ལ་བདག་གིས་གོམ་པ་དྲུག་བསུ་བ་དེས་ཁྱོད་ཟླ་བ་དྲུག་གི་བར་དུ་རྒྱལ་སྲིད་འགོར་ཞིང༌། སླར་ཡང་རྒྱལ་སྲིད་ཐོབ་པར་འགྱུར་རོ། ། གཞན་ཡང་ཁྱོད་ང་ལ་ལོག་པར་ལྟ་བ་སྤངས་ལ་སེམས་དགའ་བར་གྱིས་ཤིག ཁྱོད་སའི་ནང་དུ་མི་ནུབ་ཅིང་ལུས་ཀྱི་འོད་ཀྱང་འབྱུང་བར་འགྱུར་རོ། ། ཞེས་དབུགས་ཕྱུང་ནས་ལུས་ཀྱི་མདངས་གསལ་ཞིང་ས་ཡང་འབྱོར་རོ། ། ཞེས་འབྱུང་ངོ༌། ། གཞི་དེས་གྲགས་པ་རབ་ཏུ་རྒྱས་ཏེ་སྲོག་ཆགས་དཔག་ཏུ་མེད་པ་དད་དེ་གྲོལ་བར་གྱུར་ཏོ། ། ཇི་ལྟར་གནས་བརྟན་གྱིས་ལུང་བསྟན་པ་ལྟར་སྐབས་ཤིག་རྒྱལ་པོ་ཤར་པ་རི་དྭགས་བཤོར་དུ་སོང་བ་དཔུང་གི་ཚོགས་དང་བྲལ་བར་ཐག་རིང་དུ་འཕྱན་འཕྱན་པས་བ་ལང་སླས་ཞིག་ཏུ་ཕྱིན་ཏེ་སུས་ཀྱང་ངོ་མ་ཤེས་པར་འདུག་གོ །
ཟླ་བ་དྲུག་ལོན་པ་དང་དེ་སྐད་གླེང་བ་ཐོས་ནས་བ་ལང་རྫི་རྣམས་ཀྱི་ངོ་ཤེས་ཏེ། རྒྱལ་པོ་ཁྲིད་དེ་ཀཽ་ཤཱམྦྷིར་འོང་བ་རང་གི་བློན་པོ་རྣམས་དང་འཕྲད་དེ་རྒྱལ་སྲིད་སྔ་མགོར་བཞག་གོ ། རྒྱལ་པོས་གནས་བརྟན་ལ་དད་པས་བྷཱ་ར་དྷྭ་ཛ་དགེ་འདུན་དང་བཅས་པ་ཀུན་དགའ་རྭ་བར་བསྙེན་བཀུར་ཏེ་ན་བཟའ་ཟུང་བདུན་ཕུལ་ལོ། ། སྟོན་པས་ལས་ཀྱི་རྒྱུ་བ་ལུང་བསྟན་པ་ལས། བྷཱ་ར་དྷྭ་ཛ་སྔོན་ཚོང་དཔོན་གྱི་བུར་གྱུར་ནས་ཕའི་ཁྱིམ་ལ་དབང་བྱེད་པ་ན། རང་གི་ཕ་དང་སྲིང་མོ་དང་སྤུན་ཟླ་དང་བྲན་དང་ལས་བྱེད་པ་རྣམས་ལ་ཟས་སྐོམ་གྱིས་ཚིམ་པར་བྱས་ཀྱང་དེ་རང་གི་མ་ལ་སྤྱོ་ཞིང་ཟས་མ་བྱིན་པར་ཁྲོས་པས་ཟས་སུ་རྡོ་བ་ཟོ་ཞིག་སྨྲས་པས། ངན་འགྲོར་མང་དུ་ལྟུང༌། དེ་ནས་འཕོས་ནས་མིའི་སྲིད་པ་ཐོབ་པ་ནའང་རང་ཉིད་རྡོ་བ་ཟ་བར་གྱུར་ནས་རྡོ་བ་མང་དུ་ཟོས་ཤིང༌། བཀྲེས་སྐོམ་སྡུག་བསྔལ་གྱིས་འཆི་བའི་དུས་བྱས་པ་དང༌། སྐྱེ་བ་འདིར་འབྱོར་པ་དང་ལྡན་ཡང་ཟས་རྡོ་བར་གྱུར་པ་ཡིན་ནོ་གསུངས་སོ། །
ཕྱག་མཚན་འཆང་བའི་དགོས་པ་སྨོན་ལམ་གྱི་དབང་གིས་སེམས་ཅན་མི་ཁོམ་པའི་གནས་དང༌། ངན་འགྲོ་ལོག་པར་ལྟུང་བའི་གང་ཟག་ཐམས་ཅད་ལ་སྡེ་སྣོད་ཀྱི་གླེགས་བམ་བསྟན་པ་དང༌། རེག་པ་དང་མཐོང་བ་དེ་དག་གི་སྡུག་བསྔལ་ཞི་བ་སྟེ། འོན་པ་དང༌། ལོང་བ་དང༌། ལྐུགས་པ་དང༌། དྲན་པ་ཉམས་པ་དང༌། འཁྲུལ་པའི་སྡུག་བསྔལ་ཐམས་ཅད་ཞི་ཞིང༌། རང་རང་གི་འདོད་པའི་དོན་དབང་པོ་ཚང་བ་དང༌། དད་པ་དང༌།
ཤེས་རབ་དང༌། ངོ་ཚ་ཁྲེལ་ཡོད་དང་ལྡན་པར་བྱེད་པ་ལ་སོགས་པའི་ཡོན་ཏན་དང་ལྡན་པ་དང༌། མཉམ་གཞག་ནི་མྱུར་བ་དང༌། ཡངས་པ་དང༌། ཟབ་པ་དང༌། ཕྲ་བ་དང་གསལ་བའི་ཤེས་རབ་ལ་སོགས་པའི་ཡོན་ཏན་དང་ལྡན་པ་དང༌། ལྷུང་བཟེད་ནི། ནོར་བུ་རིན་པོ་ཆེ་ལ་སོགས་པའི་འབྱུང་གནས་ཡིན་པ་དང༌། བུམ་པ་བཟང་པོའི་ཡོན་ཏན་ཏེ། འཕགས་པའི་ནོར་བདུན་གྱི་འབྱུང་གནས་དང༌།
འདོད་ཡོན་ལྷ་མིའི་བདེ་བ་ཐམས་ཅད་ཀྱི་འབྱུང་གནས་སུ་གྱུར་པ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། སྟོན་པའི་བཀའ་བཞིན་རང་གི་སྐུ་ཚེའི་འདུ་བྱེད་བྱིན་གྱིས་བརླབས་ཏེ། འཁོར་དགྲ་བཅོམ་པ་སྟོང་ཕྲག་གཅིག་དང་བཅས་ཏེ་གནས་ཤར་གྱི་ལུས་འཕགས་གླིང་གི་ལག་ནའི་རི་དྲང་སྲོང་འབྱུང་བའི་གནས་སུ་བཞུགས། སྐུ་ཆེ་བའི་ཡོན་ཏན། སྟོན་པས་སེང་གེའི་སྒྲ་སྒྲོགས་པ་རྣམས་ཀྱི་མཆོག་ཏུ་བསྔགས་ཤིང༌། སེམས་ཅན་ནད་ཀྱིས་ཉེན་པ་དང༌། སྡུག་བསྔལ་གྱིས་ཉེན་པ་དང༌། རྒྱལ་པོའི་ཆད་པས་ཉེན་པ་དང༌། ཆོམ་རྐུན་གྱིས་ཉེན་པ་དང༌། བསྡིག་པ་དང་གསོད་པས་ཉེན་པ་དང༌།
ལུས་སེམས་སྟོབས་དང་ཉམ་ཆུང་བས་ཉེན་པ་དང༌། འཚོ་བ་དང་གནས་མེད་པས་ཉེན་པ་དང༌། ལྕེ་འབབ་པས་འཇིགས་ཏེ་ཉེན་པ་དང༌། ལྷའི་གདོན་ལ་སོགས་གདོན་དྲག་པོས་མནར་ཏེ་ཉེན་པ་དང༌། ཕོངས་པ་སྣ་ཚོགས་ཀྱིས་ཉེན་པ་སྟེ་ཉེན་པ་བཅུ་ལས་ཐར་བར་འདོད་པས་གནས་བརྟན་ཆེན་པོ་བྷཱ་ར་དྷྭ་ཛ་བསོད་སྙོམས་ལེན་གྱིས་ཐོག་དྲངས་ཏེ་གསོལ་བ་གདབ་པར་བྱའོ། ། ཞེས་གསུངས་སོ། ། དེ་དག་ལ། རྒྱལ་པོ་ཁྲོས་པས་གོམ་པ་དྲུག་བསུ་བས། ། ས་གཞི་གས་པས་འགྱོད་བཤགས་ཕུལ་གྱུར་ཀྱང༌། ། ཞག་བདུན་སྲིད་བོར་ལུང་བསྟན་བསོད་སྙོམས་ལེན། །
ནད་གདོན་སྡུག་བསྔལ་ཉེན་དགུ་སྐྱོབ་ལ་འདུད། ། ཞེས་སོ།། །། གནས་བརྟན་བཞི་པ་འཕགས་པ་ལམ་བརྟན་ནི། ཡུལ་མཉན་ཡོད་པ། རིགས་བྲམ་ཟེ་སྟེ། ཡབ་བྲམ་ཟེ་ཞིག་ལ་རིགས་མཉམ་པ་ལས་ཆུང་མ་བླངས་ནས། ནམ་ཞིག་ན་དེ་ཆུང་མ་སྲོག་ཆགས་དང་ལྡན་པར་གྱུར་ཀྱང་སྔར་བུ་བཙས་སོ་ཅོག་དུས་བྱས་པས་ད་ཡང་སྲོག་ཆགས་ཞུགས་ཀྱང་དུས་བྱེད་པར་འགྱུར་རོ་སྙམ་ནས་སེམས་ཁོང་དུ་ཆུད་ཅིང་འདུག་གོ ། གང་ཚེ་དེ་དང་ཧ་ཅང་ཐག་མི་རིང་བ་ན་བུད་མེད་རྒན་མོ་ཞིག་འདུག་པ་དེས་མཐོང་ནས། བྲམ་ཟེ་ཅིའི་ཕྱིར་སེམས་ཁོང་དུ་ཆུད་ཅིང་བཞུགས། བྲམ་ཟེས་སྔར་གྱི་རྒྱུ་མཚན་དེ་དག་སྨྲས་སོ། །
རྒན་མོ་དེས་སྨྲས་པ། གང་གི་ཚེ་ཁྱོད་ཀྱི་བུ་བཙའ་བར་འགྱུར་བ་དེའི་ཚེ་ཁོ་མོ་སྦྲོན་ཅིག ནམ་ཞིག་བཙའ་བའི་དུས་ལ་བབ་ནས་དེ་ལ་སྦྲན་ནས་འོངས་པ་དང་ཁྱེའུ་ཞིག་བཙས་སོ། ། བུད་མེད་རྒན་མོ་དེས་ཁྱེའུ་ཁྲུས་བྱས་ཏེ་རས་དཀར་པོས་དཀྲིས་ནས། དེའི་ཁ་ཞུན་མར་གྱིས་བཀང་སྟེ་བུ་མོ་ཞིག་གི་ལག་ཏུ་བྱིན་ནས་སྨྲས་པ། ཁྱེའུ་འདི་ལམ་པོ་ཆེའི་བཞི་མདོར་ཟུང་ལ་གལ་ཏེ་དགེ་སྦྱོང་ངམ། བྲམ་ཟེ་འགའ་སྣང་ན་དེ་ལ་རྗེ་ས་དང་གུས་པས་རྐང་པ་ལ་ཕྱག་འཚོལ་ལ་འདི་སྐད་དུ། ཁྱེའུ་འདི་འཕགས་པ་དག་གི་ཞབས་ལ་ཕྱག་འཚལ་ལོ་ཞེས་གྱིས་ཤིག ཉི་མ་ནུབ་པ་ན་གལ་ཏེ་གསོན་ན་ཁྱེར་ཏེ་ཤོག་ཅིག དུས་བྱེད་ན་དེར་འོར་ཞིག
བུ་མོ་དེ་བཞིན་མཉན་ཏེ་ལམ་པོ་ཆེའི་བཞི་མདོར་འདུག་གོ ། དེར་མུ་སྟེགས་ཅན་ཆུ་ངོགས་སུ་རེག་པའི་ཕྱིར་འདོང་བ་བྱུང་བ་དག་དང༌། གནས་བརྟན་དག་སྔ་དྲོར་ཤམ་ཐབས་དང་ཆོས་གོས་གསོལ། ལྷུང་ཟེད་ཐོགས་ཏེ་མཉན་ཡོད་དུ་བསོད་སྙོམས་ལ་ཞུགས་པ་དག་དང༌། རྒྱལ་བྱེད་ཚལ་གྱི་ལམ་ཀར་བཅོམ་ལྡན་འདས་ཀྱང་སྔ་དྲོར་ཤམ་ཐབས་དང་ཆོས་གོས་གསོལ། ལྷུང་བཟེད་བསྣམས་ནས་མཉན་ཡོད་དུ་གཤེགས་སོ། ། དེ་དག་གི་ཚེ་བུ་མོ་དེས་དེ་དག་ལ་རྗེ་ས་དང་བཅས་གུས་པ་དང་བཅས་ཕྱག་འཚལ་ཏེ། ཁྱེའུ་འདི་འཕགས་པ་དག་དང་བཅོམ་ལྡན་འདས་ཞེས་སོ་སོར་སྨོས་ནས་ཞབས་ཕྱག་འཚལ་ལོ། ། ཞེས་གསོལ་བ་དང༌། དེ་དག་གིས་ཀྱང་ཁྱེའུ་དེ་ལ་ཡུན་རིང་འཚོ་བར་གྱུར་ཅིག
ཚེ་རིང་དུ་སྐྱོང་བར་གྱུར་ཅིག ཕ་མ་གཉིས་ཀྱི་བསམ་པ་ཡོངས་སུ་རྫོགས་པར་གྱུར་ཅིག ཅེས་གསུངས་སོ། ། བུ་མོ་དེས་ཉི་མ་ནུབ་ཁར་བལྟས་པ་ན་གསོན་པར་མཐོང་ནས་ཁྱེར་ཏེ་ཁྱིམ་དུ་འོངས་པ་དང༌། དེ་དག་རབ་ཏུ་དགའ་བར་གྱུར་ནས་ཁྱེའུའི་མིང་ཅིར་གདགས། ཁྱེའུ་འདི་ལམ་པོ་ཆེར་བཟུང་བ་མིང་ལམ་ཆེན་པོ་ཞེས་གདགས་སོ་ཞེས་མིང་དེ་ལྟར་བཏགས། དེའི་ཕྱི་ལོ་ལམ་ཕྲན་པ་བཙས་པའི་ཚེ་ན། ལམ་ཆུང་ངུ་ཞིག་ཏུ་བཟུང་བ་སོགས་གོང་བཞིན་བྱས་སོ། ། ཕ་མ་གཉིས་ཀྱིས་ལམ་ཆེན་ལ་ཁྱོད་མ་ཤི་བ་སངས་རྒྱས་ཀྱི་ཐུགས་རྗེ་ཡིན་པས་བུ་རབ་ཏུ་བྱུང་ཞིག་ཅེས་སྨྲས་པ་དང༌། དེས་ཀྱང་ཕ་མ་ལ་རྗེས་སུ་ཡི་རངས་བྱས།
དེ་གཉིས་ཀྱིས་རིག་བྱེད་སློབ་ཏུ་བཅུག་པས་ལམ་ཆེན་ནི་རིག་བྱེད་ལ་མཁས་པ་བློ་གྲོས་མེ་ལྟ་བུས་རང་གི་སྨྲ་བ་གསལ་བར་བྱེད་པ་གཞན་གྱི་སྨྲ་བ་ཚར་གཅོད་པར་གྱུར་ཏེ། དེས་མཉན་ཡོད་དུ་རྒྱལ་བྱེད་ཚལ་གྱི་བསྟི་གནས་ཤིང་ལྗོན་པ་ཡོད་པའི་དྲུང་ན་བྲམ་ཟེའི་ཁྱེའུ་ལྔ་བརྒྱ་དང་རང་གི་གཅུང་ལ་གསང་ཚིག་སློབ་པར་བྱེད་དོ། ། ཕྱི་ཞིག་ན་དེ་གཉིས་ཀྱི་ཕ་ཤི་ནས་ལམ་ཆེན་གྱིས་སློབ་མ་རྣམས་ལ་གསང་ཚིག་སློབ་ཏུ་ཡོད་པ་ན། ཁྱེའུ་ཞིག་གིས་བསྐུལ་ནས་རྒྱལ་བྱེད་ཚལ་དུ་སོང་སྟེ་དགེ་སློང་གཅིག་ལ་དྲིས་པས་དེས་ཆོས་བསྟན་པ་ལ་དད་དེ། བདག་བྲམ་ཟེ་གྲགས་ཚན་ལགས་པས་ཀློག་ཏུ་རབ་ཏུ་བྱུང་དུ་གསོལ། དེས་ཀྱང་རབ་ཏུ་བྱུང་ནས་ཉིན་མོ་ཀློག་ཅིང་ནུབ་མོ་བསྒོམས་པས་དགྲ་བཅོམ་མོ། ། བྲམ་ཟེའི་ཁྱེའུ་ལྔ་བརྒྱ་པོ་ཡང་རབ་ཏུ་བྱུང་སྟེ། ལམ་ཆེན་པོ་འཁོར་ལྔ་བརྒྱ་དང་བཅས་ཏེ་བཞུགས་སོ། ། ཕྱག་མཚན་འཛིན་པའི་དགོས་པ་ནི། གླེགས་བམ་དེ་སུས་མཐོང་རེག་འཆང་བའི་གང་ཟག་དེ་སྤོབས་པ་རྒྱ་ཆེན་པོ་ཐོབ་པ་དང༌།
ཤེས་རབ་རྒྱ་ཆེན་པོ་ཐོབ་པ་དང༌། མ་རིག་པའི་མུན་པ་སྟུག་པོ་འཇོམས་པ་དང༌། ཆོས་ལ་བརྟེན་པའི་ལས་ཀྱི་སྒྲིབ་པ་མ་ལུས་པར་དག་པ་དང༌། ཁོམ་པ་དང་དལ་བ་ཐོབ་པ་དང༌། ཐེག་པ་ཆེན་པོའི་ཆོས་དང་མཇལ་བ་ལ་སོགས་ཡོན་ཏན་དུ་མ་དང་ལྡན་པ་དང༌། ཆོས་འཆད་ཀྱི་ཕྱག་རྒྱ་དེ་སུས་མཐོང་བ་དང་རེག་པ་དང་ཡིད་ལ་བྱེད་པ་དེ་དག་བློ་གྲོས་ཀྱི་སྣང་བ་ཆེན་པོ་ཐོབ་པ་དང༌། དཀོན་མཆོག་གསུམ་གྱི་སྒྲ་ཐོས་པ་དང༌། ཡང་དག་པའི་ལྟ་བ་དང་ལྡན་པ་དང༌། ལོག་པའི་ལྟ་བ་ཐམས་ཅད་ཟིལ་གྱིས་གནོན་པ་དང༌། སངས་རྒྱས་མཐོང་བ་དང་མི་འབྲལ་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། །
འཁོར་དགྲ་བཅོམ་པ་དགུ་བརྒྱས་བསྐོར་ཏེ། ལྷ་གནས་སུམ་ཅུ་རྩ་གསུམ་ན་བཞུགས། སྐུ་ཆེ་བའི་ཡོན་ཏན། དེ་བཞིན་གཤེགས་པ་ཐམས་ཅད་ཀྱི་དྲུང་དུ་གཞོན་ནུ་ལ་རབ་ཏུ་བྱུང་བར་འདོད་པ་དང་རབ་ཏུ་བྱུང་བའི་བར་ཆད་ཐམས་ཅད་དང་བྲལ་བར་འདོད་པ་དང༌། ལྷ་དང་མི་རྣམས་ཀྱིས་རབ་ཏུ་འབྱུང་བའི་གྲོགས་བྱེད་པར་འདོད་པ་དང༌། ངེས་པར་འབྱུང་བའི་སེམས་རྟག་ཏུ་ཐོབ་པར་འདོད་པ་དང༌། རབ་ཏུ་བྱུང་བ་ལ་བརྩོན་པ་དང༌། གུས་པར་འདོད་པ་དང༌། རྟག་ཏུ་ཚངས་པར་སྤྱོད་པས་སྡེ་སྣོད་གཟུང་བར་འདོད་པ་དང༌། རྟག་ཏུ་ཚངས་པར་སྤྱོད་པ་ལྷུར་ལེན་པ་གཙང་བའི་འཁོར་ཐོབ་པར་འདོད་པ་དང༌།
སངས་རྒྱས་ཀྱིས་གསུངས་པའི་མདོ་སྡེ་བཅུ་གཉིས་འཆད་པ་དང༌། ཉན་པ་དང་འདྲི་བ་དང་འཆང་བ་དང་ཀུན་ཆུབ་པར་བྱ་བར་འདོད་པ་དང༌། མ་འདྲེས་པ་དང༌། མ་གོད་པ་དང༌། མ་སྦགས་པ་དང༌། སྐྱོན་མེད་པ་དང༌། མ་རལ་བ་དང༌། མཁས་པས་བསྔགས་པའི་ཚུལ་ཁྲིམས་ལ་གནས་པར་འདོད་པས་འཕགས་པ་གནས་བརྟན་ཆེན་པོ་ལམ་བརྟན་གྱིས་ཐོག་དྲངས་ཏེ་གསོལ་བ་གདབ་པར་བྱའོ། ། དེ་དག་ལ། ལམ་མདོར་བཟུང་བ་རྒྱལ་དང་དྲང་སྲོང་གི །
སྨོན་ལམ་གྱིས་འཚོ་བྲམ་ཟེ་ལྔ་བརྒྱ་ལ། ། རིག་བྱེད་འདོམས་མཁས་བསྟན་ལ་དགྲ་བཅོམ་བརྙེས། ། ལམ་ཆེན་ལ་བརྟེན་གཟུངས་སོགས་སྤེལ་ལ་འདུད། ། ཞེས་སོ།། །། གནས་བརྟན་ལྔ་པ་འཕགས་པ་ཀླུའི་སྡེ་ནི། ཡུལ་བྱང་ཕྱོགས་གསེག་མའི་གྲོང་ཁྱེར་པ། རིགས་རྒྱལ་ཕྲན་གྱི་བུར་འཁྲུངས་པ་ཀླུའི་སྡེའམ་འདུལ་བ་ལུང་དུ་ཀླུའི་ཕྱག་རྒྱ་ཞེས་བྱ་སྟེ། རྒྱལ་སྲིད་ཀྱི་ཕྱིར་ཕ་བསད་པས་བློན་པོ་རྣམས་ཀྱིས་གསོད་པར་བརྩམས་ཏེ་ཁྲིད་པ་དང་དེ་བཞིན་གཤེགས་པ་ལ་སྐྱོབ་པར་ཞུས་པས་སྲོག་སྩལ་ཏེ། རྒྱལ་པོས་འགྱོད་དེ་སྟོན་པའི་དྲུང་དུ་སྡིག་པ་བཤགས་ཏེ་རབ་ཏུ་བྱུང་ནས་སེམས་བསྐྱེད་པས་སྡིག་པ་བྱང་བར་གྱུར་ཏེ། བསྒོམས་པས་དགྲ་བཅོམ་པའི་འབྲས་བུ་ཐོབ་བོ། །
བཅོམ་ལྡན་འདས་ཀྱིས་འཁོར་བ་ལ་མ་ཆགས་པའི་མཆོག་ནི་ཀླུའི་སྡེ་ཡིན་ནོ་ཞེས་བསྔགས་པ་མཛད་དོ། ། ཕྱག་མཚན་འཆང་བའི་དགོས་པ་ནི། ཀླུའི་སྡེའི་བུམ་པ་དེ་རྒྱལ་པོ་ཆེན་པོ་བཞིའི་བཙུན་མོ་སྲས་འཁོར་རྣམས་ཀྱིས་དཀོན་མཆོག་གསུམ་ལ་སྐྱབས་སུ་འགྲོ་བའི་བསླབ་པ་ཞུས་ཏེ་རིན་པོ་ཆེའི་གཏེར་གྱི་བུམ་པ་མང་པོ་ཕུལ་བས། དེས་སེམས་ཅན་ཐམས་ཅད་ཀྱི་ཆེད་དུ་བུམ་པ་བཟང་པོ་བསྒྲུབ་པ་དང༌། ལྷའི་བདུད་རྩིའི་ཆུས་ལས་ཀྱི་སྒྲིབ་པ་ཐམས་ཅད་འཁྲུད་པ་ལ་སོགས་པའི་ཡོན་ཏན་དུ་མ་དང་ལྡན་པ་དང༌། འཁར་གསིལ་གྱི་སྒྲ་བསྒྲགས་པ་གང་གིས་ཐོས་པའི་ནད་ཀྱི་རིགས་སུ་གཏོགས་པ་མ་ལུས་པ་ཞི་བ་དང༌། སྡུག་བསྔལ་གྱི་རིགས་ཐམས་ཅད་ལས་གྲོལ་བ་དང༌། ཉོན་མོངས་པའི་ཟུག་རྔུ་ཐམས་ཅད་ཞི་བར་འགྱུར་བ་དང༌། དཀོན་མཆོག་གསུམ་ལ་དད་པ་ཐོབ་པར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་སྟོང་དང་ཉིས་བརྒྱས་བསྐོར་ཏེ།
རི་བོ་སྐྱ་བོའམ་ངོས་ཡངས་ཀྱི་རི་ལ་བཞུགས་སོ་ཞེས་འབྱུང་ངོ༌། ། སྐུ་ཆེ་བའི་ཡོན་ཏན། སྡོམ་པ་གསུམ་ཡོངས་སུ་རྫོགས་པར་འདོད་པ་དང༌། ཐེག་པ་ཆེན་པོའི་སེམས་ཡོངས་སུ་འབྱངས་བར་འདོད་པ་དང༌། བྱང་ཆུབ་སེམས་དཔའི་སྤྱོད་པ་རྒྱ་ཆེན་པོའི་རོལ་པས་ངོམས་པ་མེད་པ་དང༌། ཕ་རོལ་དུ་ཕྱིན་པ་དྲུག་མྱུར་དུ་རྫོགས་པར་འདོད་པ་དང༌། སེམས་ཅན་ཐམས་ཅད་ཐེག་པ་ཆེན་པོའི་ཆོས་ཀྱི་སྣོད་དུ་འགྱུར་བས་འདོད་པ་དང༌། ཐོས་པའི་དོན་ལ་སེམས་ལས་སུ་རུང་བར་འདོད་པ་དང༌། བྱང་ཆུབ་སེམས་དཔའ་རབ་ཏུ་བྱུང་བའི་དགེ་སློང་འབའ་ཞིག་དང་འགྲོགས་པར་འདོད་པ་དང༌། སྐྱེ་བ་ཐམས་ཅད་དུ་མངལ་གྱི་དྲི་མས་མ་གོས་པར་མེ་ཏོག་པདྨ་ལས་བརྫུས་ཏེ་སྐྱེ་བར་འདོད་པ་དང༌།
སངས་རྒྱས་ཀྱི་ཞིང་དག་པར་སྐྱེ་བར་འདོད་པས་འཕགས་པ་གནས་བརྟན་ཆེན་པོ་ཀླུའི་སྡེ་ཐོག་དྲངས་ཏེ་གསོལ་བ་གདབ་པར་བྱའོ། ། དེ་དག་ལ། རྒྱལ་བུ་རྒྱལ་སྲིད་སྐྱོང་ཕྱིར་མཚམས་མེད་ལས། ། དང་པོར་བྱས་པ་འཁོར་གྱིས་བཀྲོང་ཉེ་ཚེ། ། སྟོན་པར་སྐྱབས་སོང་སྡིག་སྦྱོང་ཀླུ་སྡེ་ཡིས། ། སྡོམ་གསུམ་རྣམ་དག་འདོད་དགུ་སྦྱིན་ལ་འདུད། ། ཞེས་སོ།། །། གནས་བརྟན་དྲུག་པ་འཕགས་པ་སྦེད་བྱེད་པ་ནི། ཡུལ་ཝཱ་རཱ་ཎ་སཱི་བ། རིགས་ཁྱིམ་བདག་རིགས་ཀྱི་གཙོ་བོའི་རིགས་ལོངས་སྤྱོད་ཤིན་ཏུ་ཆེ་བའི་བུ་མཚན་སྦེད་བྱེད་པའི་མགོ་པཱ་ལ་སྟེ་བ་ལང་སྐྱོང་ངམ་གོ་པ་ཏི་བ་ལང་བདག་ཅེས་གྲགས།
སྟོན་པ་སངས་རྒྱས་ནས་ཡུལ་ཀཱ་ཤི་ཀའི་གྲོང་ཁྱེར་ཝཱ་རཱ་ཎ་སཱིའི་འབབ་ཆུ་གནོད་པ་ཅན་གྱི་འགྲམ་དྲང་སྲོང་ལྷུང་བ་རི་དྭགས་ཀྱི་ནགས་སུ་ཆོས་འཁོར་དང་པོ་བསྐོར་བའི་ཚེ་ཁྱིམ་བདག་དགེ་བཟང་གིས་ཐོག་མའི་གཙུག་ལག་ཁང་ཕུལ། དེར་རིགས་ཀྱི་གཙོ་བོའི་ཁྱིམ་བདག་ལ། བུ་དང་པོ་གྲགས་པ་དང༌། གཉིས་པ་གང་པོ། གསུམ་པ་དྲི་མེད། བཞི་པ་བ་ལང་བདག ལྔ་པ་ལག་བཟང་རྣམས་ཡོད་པའི་དང་པོ་ནི། རང་གི་ཆུང་མ་ལ་དུར་ཁྲོད་ཀྱི་འདུ་ཤེས་ཀྱིས་རབ་ཏུ་སྐྱོ་བར་གྱུར་ནས་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་དང་པོ་བསྐོར་བའི་རྗེས་སུ་དགེ་བཟང་གི་གཙུག་ལག་ཁང་དུ་བཞུགས་པར་ཕྱིན་ནས་རབ་ཏུ་བྱུང་ནས་དགྲ་བཅོམ། ཕུ་བོའི་རྗེས་སུ་གཞན་བཞི་པོ་ཡང་རབ་ཏུ་འབྱུང་བར་བྱའོ་ཞེས་ཝཱ་རཱ་ཎ་སཱིར་བཅོམ་ལྡན་འདས་ཀྱི་དྲུང་དུ་ཕྱིན་ཏེ་རབ་ཏུ་བྱུང་བ་དགེ་སྦྱོང་གི་དངོས་པོ་ཐོབ་སྟེ་དགྲ་བཅོམ་པར་གྱུར་ཏོ། ། དེ་སྤུན་ལྔ་ལ་ཉེ་བའི་ལྔ་སྡེར་གྲགས་པའི་ནང་ནས་སྦེད་བྱེད་པ་འདི་བཞི་པ་ཡིན།
འདིའི་སྐད་དོད་ལ་གོ་པ་ཏི་དང་ག་ཝ་པ་ཏི་ལས་ཕལ་ཆེར་གྱིས་བ་ལང་བདག་ཏུ་བསྒྱུར། དགའ་བའི་བཤེས་གཉེན་གྱི་རྟོགས་བརྗོད་དུ་ལོ་ཙཱ་བ་ཤཱཀྱ་འོད་ཀྱིས་བ་ལང་སྐྱོང་དུ་བསྒྱུར། གུ་པ་ཏི་ཁྲོ་ཕུ་ལོ་ཙཱ་བས་སྦེད་བྱེད་དུ་བསྒྱུར་བ་འགྱུར་ཁྱད་མ་གཏོགས་གཅིག་གོ ། སྟོན་པས་བས་མཐར་གནས་པའི་མཆོག་ཏུ་བསྔགས་པའི་ཤིང་ཤ་ཀའི་བ་ལང་བདག་དང་མི་གཅིག་གོ ། ཁ་ཅིག་ཏུ་ཡུལ་སློ་མ་ཅན་གྱི་ཁྱིམ་བདག་ཕྱུག་པོའི་བུ་ལུས་ཕོལ་མིག་གིས་གང་བ་ཞིག་བྱུང་བས། དེ་གོས་ཀྱིས་སྦེད་པར་བྱེད་པ་ལ་སྦེད་པ་ཞེས་མིང་བཏགས། ཕས་བུ་དེ་འཚོ་བའི་ཕྱིར་མཉན་ཡོད་དུ་ཁྲིད་ནས་བྱུང་བ་བཅོམ་ལྡན་འདས་དང་མཇལ། ཆོས་ཐོས་ཤིང་རབ་ཏུ་བྱུང་ནས་དགྲ་བཅོམ་པ་ཐོབ། དེར་སྔོན་གྱི་འགྲོགས་བཤེས་རྣམས་ཀྱིས་འཇིགས་པ་དང་མི་འཇིགས་པའི་ཆོས་གང་ཡིན་དྲིས་པ་ན། ཕུང་པོ་ལྔ་དང་དེ་འགགས་པའི་མྱང་འདས་ཡིན་ཚུལ་གསུངས་པས་གྲོགས་པོ་རྣམས་ཀྱིས་རྒྱུན་ཞུགས་ཐོབ་བོ། །
དེ་ཡང་སྔོན་ཝཱ་རཱ་ཎ་སཱིར་ཚོང་དཔོན་ཞིག་ཏུ་གྱུར་པ་ན་རྒྱལ་པོ་ལ་ནོར་མང་པོ་ཕུལ་ནས། ཁོ་རང་དང་མི་མཛའ་བའི་ཚོང་དཔོན་གཞན་ཞིག་ལ་ཆད་པ་གཅོད་དགོས་པའི་ཕྲ་མ་བཅུག་པས། རྒྱལ་པོས་ཀྱང་ཆད་པ་གཅོད་པར་བཀས་གནང་བ་ལྟར། ཁོ་རང་གིས་མི་མཛའ་བའི་གྲོགས་མོ་དེ་བཟུང་ནས་ལྕག་གིས་བཞུས་པའི་རྨ་ལ་དུག་བཏབ་པའི་རྣམ་སྨིན་གྱིས་སྐྱེ་བ་དུ་མར་ལུས་ཕོལ་མིག་ཅན་དུ་གྱུར་པ་ཡིན་ཞིང༌། རྨ་དུག་ཅན་བཅོས་པའི་ཚོང་དཔོན་ཉེས་མེད་དེ་ནི། ངེས་འབྱུང་སྐྱེས་ཏེ་བསྒྲུབས་པས་རང་རྒྱལ་གྱི་གོ་འཕང་ཐོབ་པ་དང༌། སྔར་གྱི་ཕྲ་མ་འཇུག་མཁན་གྱི་ཚོང་དཔོན་དེ་ལ་སྙིང་རྗེ་སྐྱེས་ནས། དེའི་མདུན་གྱི་ནམ་མཁར་བྱོན་ཏེ་རྫུ་འཕྲུལ་བསྟན་པས་ཤིན་ཏུ་དད་དེ་ཉན་ཐོས་ཀྱི་བྱང་ཆུབ་ཏུ་སྨོན་ལམ་བཏབ། བཤོས་དང་ན་བཟའ་ཕུལ་བས་ཚེ་རབས་ཐམས་ཅད་དུ་ཕྱུག་པོར་སྐྱེས། སངས་རྒྱས་འོད་སྲུངས་ཀྱི་དྲུང་དུ་རབ་ཏུ་བྱུང་ཞིང་ཚངས་པར་སྤྱད་པས།
བཅོམ་ལྡན་འདས་ཤཱཀྱ་ཐུབ་པ་དང་མཇལ་ཏེ་དགྲ་བཅོམ་པར་གྱུར་པ་འདི་གནས་བརྟན་སྦེད་བྱེད་དུ་བཞེད་པའང་ཡོད་དོ། ། ཕྱག་མཚན་འཛིན་པའི་དགོས་པ་ནི། ཆོས་ལ་གུས་པ་མཚོན་ཕྱིར་ཕྱག་ན་གླེགས་བམ་བསྣམས་པ་དེ་སུས་མཐོང་བ་དང་རེག་པ་དང་འཆང་བ་དེ་རིག་པའི་གནས་ལྔ་ལ་མཁས་པར་འགྱུར་བ་དང༌། ཁྱད་པར་དུ་རང་རྒྱུད་ཀྱི་ཉོན་མོངས་པ་ཐམས་ཅད་ཞི་བར་འགྱུར་བ་དང༌། ཆོས་ཀྱི་རྒྱལ་པོར་དབང་ཐོབ་པར་འགྱུར་བ་དང༌། ཡང་དག་པའི་ཤེས་རབ་རྒྱས་པར་འགྱུར་བ་དང༌། སངས་རྒྱས་ཀྱི་སྲས་ཀྱི་ཐུ་བོར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་སྟོང་དང་བཞི་བརྒྱས་བསྐོར་ཏེ་གནས་རི་བོ་སྤོས་ངད་ལྡང་ངམ་རིའི་རྒྱལ་པོ་བྷི་ཧུ་ལར་བཞུགས་སོ། ། སྐུ་ཆེ་བའི་ཡོན་ཏན། སངས་རྒྱས་དང་མྱུར་དུ་མཇལ་བར་འདོད་པ་དང༌།
མཆོད་པས་མཉེས་པར་འདོད་པ་དང༌། ཆོས་ཐམས་ཅད་རྟེན་ཅིང་འབྲེལ་པར་འབྱུང་བའི་མཚན་ཉིད་དང་རྟོགས་པར་འདོད་པ་དང༌། ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དང༌། རང་བཞིན་མེད་པ་ཉིད་དང༌། མཚན་ཉིད་མེད་པ་ཉིད་དང༌། སྐྱེ་བ་མེད་པ་དང༌། འགག་པ་མེད་པ་ཉིད་དུ་རྟོགས་པར་འདོད་པ་དང༌། སེམས་ཅན་མྱ་ངན་དང་མུ་གེ་དང་མཚོན་གྱི་བསྐལ་པ་དང༌། ནད་ཀྱི་བསྐལ་པ་དང༌། གཅན་གཟན་གཏུམ་པོ་དང༌།
ཕ་རོལ་གྱི་དམག་ཚོགས་དང༌། སྦྲུལ་དང༌། མེ་དང༌། ཆུ་དང༌། རིམས་དང༌། བཙན་དང༌། ཀླུ་གདུག་པ་ཅན་དང༌། གནོད་སྦྱིན་གདུག་པ་ཅན་ལ་སོགས་པ་འཇིགས་པ་ཐམས་ཅད་ལས་ཐར་བར་འདོད་པས་འཕགས་པ་གནས་བརྟན་ཆེན་པོ་སྦེད་བྱེད་ཀྱིས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས་སོ། ། དེ་དག་ལ། སྟོན་པས་ཝཱ་རཱ་ཎ་སཱི་ཆོས་འཁོར་ལོ། །
དང་པོ་བསྐོར་ཚེ་ཁྱིམ་བདག་གཙོ་བོའི་བུ། ། ལྔ་སྡེའི་ནང་གསེལ་འཕགས་པ་སྦེད་བྱེད་ཀྱིས། ། ཆོས་རབ་འབྱེད་པའི་བློ་གྲོས་སྩོལ་ལ་འདུད། ། ཞེས་སོ།། །། གནས་བརྟན་བདུན་པ་འཕགས་པ་མི་ཕྱེད་པ་ནི། ཡུལ་མཉན་ཡོད་པ། འགའ་ཞིག་ཏུ་རྒྱལ་པོའི་ཁབ་བར་གྲགས། རིགས་བཏྶའི་རིགས་ཀྱི་བྲམ་ཟེ་པི་ལིནྡེ་སྲུང་དབང་གི་བུར་འཁྲུངས། མཚན་མི་ཕྱེད་པར་གྲགས། སྟོན་པ་ལ་དད་དེ་རབ་ཏུ་བྱུང༌།
བསྒྲུབས་པས་དགྲ་བཅོམ། བཅོམ་ལྡན་འདས་ཀྱིས་སྙིང་རྗེ་ལ་གནས་པ་རྣམས་ཀྱི་མཆོག་ཏུ་བསྔགས་ཤིང༌། དེ་ཆུ་བོ་གངྒཱ་བརྒལ་བར་འདོད་པ་ན་བཟང་མོ་འདུག་ཅིག་ཅེས་སྨྲས་མ་ཐག་གངྒཱ་མི་འབབ་པར་སྡོད་ལ། དེ་ལ་དགེ་སློང་གིས་སྨྲས་པ། གནས་བརྟན་ཁྱོད་ཀྱི་སྙུན་གྱི་ཟོ་ཇི་ལྟ། དེས་སྨྲས་པ། ཚེ་དང་ལྡན་པ་བདག་རྒྱུན་དུ་ན་བ་དང་ཟུག་གཟེར་མང་བས་ཐེ་གེ་བའི་སྐབས་མེད་དོ། ། ཞེས་གླེང་བ་ལས་འཕྲོས་ནས་རབ་ཏུ་བྱུང་ཚུན་ཆད་རྟག་ཏུ་བྲོ་འཚལ་བ་ཁོ་ནས་ཕལ་ཆེར་རྒྱལ་པོའི་ཁབ་ཉིད་དུ་གནས་ཤིང༌། སྟོན་པས་ཀྱང་ནད་གཡོག་པ་མངགས་པར་མཛད་དེ་ནད་པའི་བསླབ་པ་བཅའ་བ་གནང་ངོ༌། ། འཕགས་པ་འདིའི་དྲུང་དུ་གཉེན་དག་གིས་སོང་སྟེ་ཕྱིན་པ་དང་ཆོས་བཤད་པ་མཉན་ནས་འོངས་པ་བུད་མེད་ཀྱིས་ཐོས་ནས།
དེ་དག་གིས་ཀྱང་འཕགས་པ་འདིར་གཤེགས་ཏེ་ཆོས་བཤད་ན་མཉན་པར་བྱའོ། ། དེ་དག་གིས་སྨྲས་པ་འཕགས་པ་ལ་གསོལ་བས། ཤེས་ལྡན་དག་ཁོ་བོ་ན་བས་རྐང་པས་ནི་འགྲོ་བར་མི་ནུས་སོ། ། དེ་དག་གིས་སྨྲས་པ་བཞོན་པས་གཤེགས་ཤིག བཞིན་བཟང་དག་བཅོམ་ལྡན་འདས་ཀྱིས་རྗེས་སུ་མི་གནང་ངོ༌། ། སྐབས་དེ་སྟོན་པ་ལ་དགེ་སློང་རྣམས་ཀྱིས་གསོལ་བ་དང༌། དེ་ལྟ་བས་ན་རྗེས་སུ་གནང་སྟེ་བཞོན་པས་འགྲོ་བར་བྱའོ་ཞེས་གནང༌། འདུལ་བ་ལུང་ལས་ནད་པའི་གླེང་གཞི་ཕལ་ཆེར་འདི་ལ་བརྟེན་ནས་གསུངས་པས་སྔོན་གྱི་ལས་ཀྱི་སྐུ་ལུས་ངན་པའི་ཚུལ་དུ་སྟོན། མཚན་པི་ལིནྡ་ཞེས་ཀྱང་གྲགས། བཅོམ་ལྡན་འདས་རྒྱལ་པོའི་ཁབ་ཏུ་གཤེགས་ཏེ་འོད་མའི་ཚལ་དུ་བཞུགས་པའི་ཚེ།
པི་ལིནྡའི་བུ་བསོད་སྙོམས་ལ་ཞུགས་ནས་མཐར་གྱིས་མག་པའི་ཁྱིམ་དུ་གཤེགས་སོ། ། དེར་ཚ་བོ་དག་ཕྱི་རོལ་པའི་བསྟན་བཅོས་ཀློག་པ་མཐོང་ངོ༌། ། གནས་བརྟན་དེས་སངས་རྒྱས་ཀྱི་བཀའ་ཀློག་ཏུ་བཅུག་པས། ཁྱེའུ་དེ་དག་ཉིན་རེ་བཞིན་འོད་མའི་ཚལ་དུ་དོང་སྟེ། པི་ལིནྡའི་བུ་ལས་བཀའ་བཀླག་པར་བརྩམས་པ་ན། རྒྱལ་པོའི་ཁབ་ན་སྟོན་ཟླ་ཐ་ཆུངས་ཀྱི་གཡོན་ཅན་ཞེས་བྱ་བའི་ཆོམ་རྐུན་པ་དག་ཡོད་པ་དེ་གས་ཁྱེའུ་དེ་དག་རྒྱན་ཐམས་ཅད་ཀྱིས་བཀླུབས་ཏེ་འགྲོ་བ་མཐོང་ནས་ལམ་བར་དུ་བསྒུགས་ཏེ་ཁྱེའུ་དེ་རྣམས་གཡོན་ཅན་དག་གིས་བརྐུས་ནས་གྲུར་བཅུག་སྟེ་སོང་བ་དང༌། པི་ལིནྡའི་བུ་ལ་མངོན་པར་དད་པའི་ལྷས་སྦྲེན་པ་ཐོས་ནས། དེ་དག་གི་དོན་དུ་འཕགས་པས་རྫུ་འཕྲུལ་གྱིས་གཤེགས་ཏེ་དེས་གྲུའི་དབོར་འདུག་པ་དང་གྲུ་མི་འགུལ་བར་འདུག་གོ ། དེ་དག་གིས་བལྟས་པས་འཕགས་པ་མཐོང་ནས་སྨྲས་པ། འཕགས་པ་ཅིའི་སླད་དུ་ཐོ་འཚམ།
འཕགས་པས་ཀྱང་རྒ་བའི་ཆོས་ཅན་དག་ཁོ་བོ་འབའ་ཞིག་ཐོ་འཚམ་པ་བྱེད་དམ། དེང་ཁྱེད་ཀྱིས་ཁོ་བོའི་ཚ་བོ་དག་མ་བརྐུས་སམ་འཕགས་པ་གཏང་དུ་གསོལ་དེངས་ཤིག་ཅེས་བཏང་ནས་དེ་དག་ཐར་བར་བྱས། མ་སྐྱེས་དགྲ་དཔུང་གི་ཚོགས་དང་བཅས་ཁྱེའུ་རྣམས་འོང་བ་མཐོང་ནས་ལོ་རྒྱུས་བསྙད་པས། གཞོན་ནུ་མ་སྐྱེས་དགྲས་པི་ལིནྡའི་བུ་ལ་བསྟོད་པ་བྱེད། མ་ག་དྷར་བྱུང་བའི་རྒྱལ་པོ་བཟོ་སྦྱངས་གཟུགས་ཅན་སྙིང་པོའི་སྤྱོད་པ་ནི། ཉིན་རེ་བཞིན་བཅོམ་ལྡན་འདས་དང་དགེ་སློང་གནས་བརྟན་རྣམས་ཀྱི་ཞབས་ལ་ཕྱག་འཚལ་དུ་འགྲོ་བས། དེས་སྐབས་ཤིག་ན་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས། པི་ལིནྡའི་བུའི་ཞབས་ལ་ཕྱག་བྱ་བའི་ཕྱིར་ནོངས་པ་དང༌། པི་ལིནྡ་རང་གི་གཙུག་ལག་ཁང་རལ་བ་དང་འདྲུམས་པ་རང་གིས་ཕྱིར་འཆོས་པར་བྱེད་པ་ཐག་རིང་པོ་ནས་མཐོང་ནས་དེའི་རྐང་པ་ལ་ཕྱག་འཚལ་ནས་ཞབས་འབྲིང་པ་ལྔ་བརྒྱ་ཕུལ། བཅོམ་ལྡན་འདས་ཀྱིས་ཀྱང་དགེ་འདུན་གྱི་དོན་དུ་ལྷ་འབངས་དག་བླང་བར་གནང་སྟེ་རྒྱལ་པོའི་ཁབ་དང་འོད་མའི་ཚལ་གྱི་བར་དུ་ལྷ་འབངས་ཀྱི་སྡུམ་མམ་གྲོང་དག་བརྩིགས་སོ། །
ལྷ་འབངས་ལྔ་བརྒྱ་པོ་དག་དེ་ན་གནས་པ་ལས། དུས་གཞན་ཞིག་ན་སྟོན་ཟླ་ཐ་ཆུངས་ཀྱི་གཡོན་ཅན་ཞེས་བྱ་བའི་ཆོམ་རྐུན་པ་རྣམས་ཀྱིས་ལྷ་འབངས་རྣམས་ཀྱི་སྡོམ་པར་ཞུགས་ནས་ནོར་ཁྱེར་བར་བརྩམས་པ་ན་པི་ལིནྡའི་བུ་ལ་དད་པའི་ལྷས་སྦྲེན་པས། འཕགས་པས་རྫུ་འཕྲུལ་གྱིས་ལྷ་འབངས་ཀྱི་ཁང་པ་ལྕགས་ཀྱི་རྭ་བས་བསྐོར་རོ། ། ཆོམ་རྐུན་པ་རྣམས་ཀྱིས་རྐུན་རྫས་ཐོགས་ནས་འགྲོ་བར་བརྩམས་ཀྱང་ལམ་མ་རྙེད་དེ། རྐུན་རྫས་བོར་མ་ཐག་རྭ་བ་དེ་དག་མི་སྣང་ངོ༌། ། ཡང་རྐུན་རྫས་བླངས་པ་དང་ལྕགས་ཀྱི་རྭ་བ་སླར་བྱུང་སྟེ། དེ་བཞིན་དུ་ལན་བདུན་གྱི་བར་ལའང་དེ་ལྟར་གྱུར་པ་ན། ཆོམ་རྐུན་པ་རྣམས་འདི་ནི་འཕགས་པ་རྫུ་འཕྲུལ་ཆེ་བ་ཞིག་གིས་དགོངས་པ་འདྲའོ་ཞེས་རྐུན་རྫས་ཕྱོགས་གཅིག་ཏུ་བོར་ནས་བྲོས་སོ། ། ལྷ་འབངས་དེ་དག་སད་པ་དང་བདག་ཅག་བཅོམ་མོ་ཞེས་ཀུ་ཅོ་འདོན་ཅིང་ནོར་དང་བྲལ་བས་ཡིད་མི་བདེ་བས་བྱུལ་བར་བརྩམས་པས་ཕྱོགས་གཅིག་ནས་རྙེད་དོ། ། རྒྱུ་དེས་པི་ལིནྡའི་བུའི་གྲགས་པ་འཕེལ་ཏེ་སྐྱེ་བོ་མང་པོ་གྲོལ་བར་བྱས་སོ། །
དེའི་ཚེ་ས་འཛིན་གྱི་རྒྱལ་པོས་གཟུགས་ཅན་སྙིང་པོ་ལ་ལ་བ་རིན་པོ་ཆེ་ཞིག་སྐྱེས་སུ་བསྐུར་བ་དེ་པི་ལིནྡའི་བུ་ལ་ཕུལ་བ་དེ་གྱོན་ནས་དགོན་པར་སོང་བ་དང༌། རྐུན་བུ་རྣམས་ཀྱིས་དེ་དབྲོག་པའི་ཕྱིར་སྒོ་བརྡུངས་པས་པི་ལིནྡས་མཁྱེན་ནས། བཞིན་བཟང་དེ་དག་སྐར་ཁུང་ནས་ལག་པ་རྐྱོང་ཞིག དེ་དག་གིས་ལག་པ་བརྐྱང་བ་དང་འཕགས་པས་ལ་བ་དེ་མི་ཟད་ཅིང་མི་ཆད་པར་བྱིན་གྱིས་བརླབས་ནས་སྐར་ཁུང་དེར་ཕྱོགས་གཅིག་ཕྱུང་བ་རྐུན་པོ་རྣམས་ཀྱིས་དྲངས་ཀྱང་ཟད་དུ་མ་བཏུབ། མཚོན་གྱིས་བཅད་ཀྱང་མ་ཆོད། མེས་བསྲེགས་ཀྱང་མ་ཚིག་པར་གྱུར་ཏེ། འཕགས་པ་བདག་ཅག་ཐོ་མ་འཚམ་ཞིག འཕགས་པས་ཀྱང་བཞིན་བཟང་ཁྱོད་ཀྱིས་ཐོ་མ་འཚམ་ཞིག དེ་དག་འཕགས་པ་འདི་ནི་མཐུ་ཆེའོ་ཞེས་གྲོས་སོ། ། ཕྱག་མཚན་གྱི་དགོས་པ་ནི།
གནས་བརྟན་ཆེན་པོ་མི་ཕྱེད་པས་རི་རབ་ཀྱི་བྱང་ཕྱོགས་གནོད་སྦྱིན་གྱི་གནས་སུ་བྱོན་ཏེ། གནོད་སྦྱིན་ཕོ་དང་གནོད་སྦྱིན་མོ་དང་བུ་དང་བུ་མོ་མང་པོ་ཐམས་ཅད་ཐར་པ་ལ་བཀོད་དེ། དེ་དག་གི་གནོད་པ་དང་གདུག་རྩུབ་ཐམས་ཅད་ཞི་བར་བྱེད་པ་ལ། བཅོམ་ལྡན་འདས་ཀྱིས་བྱང་ཆུབ་ཆེན་པོའི་མཆོད་རྟེན་ཞིག་གནང་བ་དེ་སུས་མཐོང་བ་དང་རེག་པ་དང་ཐོས་པ་དང་ཡིད་ལ་བྱེད་པ་དེའི་དོན་ཐམས་ཅད་འགྲུབ་པ་དང༌། བསླབ་པ་གསུམ་གྱིས་མཛེས་པར་འགྱུར་བ་དང༌། བཀྲ་ཤིས་པ་དང་བདེ་བ་དང་ལེགས་པ་ཐམས་ཅད་འབྱུང་བ་དང༌། མི་དགེ་བ་བཅུ་སྤྱད་པའི་སྡིག་པ་ཐམས་ཅད་འདག་པར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་སྟོང་ཕྲག་གཅིག་གིས་བསྐོར་ནས། གནས་རིའི་རྒྱལ་པོ་གངས་ཅན་ལ་བཞུགས་སོ། ། སྐུ་ཆེ་བའི་ཡོན་ཏན།
མཉམ་གཞག་བསྒོམ་པའི་ཞི་གནས་དང་ལྷག་མཐོང་འཕེལ་བར་འདོད་པ་དང༌། དྲན་པ་ཉེ་བར་གཞག་པ་ལ་སོགས་པ་བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་རང་གི་རྒྱུད་ལ་སྐྱེ་བ་དང་བརྟན་པ་དང་འཕེལ་བར་འདོད་པ་དང༌། གཞན་ཡང་དཀོན་མཆོག་གསུམ་དང་རྟག་ཏུ་མི་འབྲལ་བར་འདོད་པ་དང༌། རང་གི་འཁོར་དུ་ཆོས་ཉན་པ་དང་འཆད་པ་དགེ་སློང་གི་དགེ་འདུན་ཆོས་བྱེད་པ་འཕེལ་བར་འདོད་པ་དང༌། སེམས་ཅན་ལྟ་ན་སྡུག་པ་དང་གཟུགས་བཟང་བ་དང༌། གཅིག་ལ་གཅིག་ཡིད་དུ་འོང་བ་དང༌། བདེ་བ་དང་འབྱོར་པ་འཕེལ་བར་འདོད་པ་དང༌། ཡུལ་ཕྱོགས་ཀྱི་ལྷ་འདྲེ་གདུག་པ་ཅན་ཞི་བ་ལ་སོགས་པར་འདོད་པས་འཕགས་པ་གནས་བརྟན་ཆེན་པོ་མི་ཕྱེད་པས་ཐོག་དྲངས་ཏེ་གསོལ་བ་གདབ་པར་བྱའོ། ། ཞེས་གསུངས། དེ་དག་ལ།
པི་ལིནྡ་བུ་རབ་བྱུང་བྲོ་འཚལ་ཡང༌། ། ལྷ་འབངས་ནོར་རྫས་ཚ་བོ་ལྭ་བའི་གོས། ། ཆོམ་རྐུན་ཁྱེར་བ་ལས་བཟློག་མི་ཕྱེད་པས། ། ཞི་ལྷག་དྲན་སོགས་ཏིང་འཛིན་སྤེལ་ལ་འདུད། ། ཞེས་སོ།། །། གནས་བརྟན་བརྒྱད་པ་འཕགས་པ་ཡན་ལག་འབྱུང་ནི། ཡུལ་རྒྱལ་པོའི་ཁབ། རིགས་ཁྱིམ་བདག་རབ་བཟང་ངམ། རབ་ཤིན་ཏུ་བཟང་པོ་ཞེས་པ་བུ་མེད་པའི་སྡུག་བསྔལ་གྱིས་གདུངས་ཚེ། དགེ་སློང་ཞིག་གིས་སངས་རྒྱས་ལ་བསྙེན་བཀུར་ན་བུ་འབྱུང་ངོ༌། །
ཞེས་སྨྲས་པ་ལྟར་བྱས་པས་ཆུང་མ་བདེ་ལྡན་མ་མངལ་དང་ལྡན་པར་གྱུར་པའི་ཚེ་ཕྱོགས་དེར་བཅོམ་ལྡན་འདས་གཤེགས་པ་མཐོང་ནས་གསོལ་བ། བདག་གི་མཆིས་འབྲང་འདི་ལ་བུ་བཙའ་འམ་བུ་མོ་བཅའ་བར་འགྱུར་རོ། ། བཀའ་སྩལ་པ། བུ་བཙའ་བར་འགྱུར་ཞིང་རིགས་གསལ་བར་བྱེད་པ་དང་ལྷ་མིའི་དཔལ་མྱོང་ནས་བསྟན་པ་ལ་རབ་ཏུ་བྱུང་སྟེ་དགྲ་བཅོམ་པར་འགྱུར་རོ་ཞེས་ལུང་བསྟན་ནོ། ། ཁྱིམ་བདག་དེ་སྔོན་གཅེར་བུ་པ་ལ་དད་པས་གཅེར་བུ་པ་བྷུ་རི་ཀས་སྨྲས་པ། གོའུ་ཏ་མས་ཇི་ལྟར་ལུང་བསྟན། དེས་འདི་དང་འདིའོ་ཞེས་སྨྲས་པ་དང༌། གཅེར་བུ་པ་རྩིས་ལ་མཁས་པས་དེས་བརྩིས་པ་དང་དེ་བཞིན་འབྱུང་བར་ཤེས་ཀྱང༌། དེས་དམད་པའི་ཕྱིར་གོའུ་ཏ་མས་ལོག་པར་བསྟན་གྱི་གསལ་བ་ནི་མེའི་མིང་ཡིན་པས་འདི་བཙས་པ་ན་ཁྱིམ་ནོར་དང་བཅས་པ་མེས་ཚིག་པར་འགྱུར་རོ་ཟེར་སྨྲས་པས། ཤིན་ཏུ་བཟང་པོ་མ་དགའ་བར་གྱུར་ཏེ་རང་གི་ཆུང་མའི་དཀུ་མཉེད་པར་བརྩམས་ཀྱང་གནོད་མ་ནུས་པས་མཐར་གྱི་དགོན་པར་ཁྲིད་དེ་དཀུ་མཉེས་ཤིང་གནད་དུ་འཕོག་པ་བྱས་ནས་བཀུམས།
དེའི་རོ་བསིལ་བ་ཚལ་གྱི་དུར་ཁྲོད་དུ་ཁྱེར་རོ། ། དེར་བསྲེག་པར་ཆས་པས་གཅེར་བུ་པ་རྣམས་གོའུ་ཏ་མས་ལུང་བསྟན་པ་ཐོག་ཏུ་མ་བབ་ཅེས་དེའི་མ་ཤི་བར་གྱུར་ཏོ་ཞེས་དྲིལ་བསྒྲགས་སོ། ། དེའི་ཚེ་སྟོན་པ་དགེ་སློང་གི་འཁོར་དང་བཅས་པ་བསིལ་བའི་ཚལ་དུ་གཤེགས་པས་གཟུགས་ཅན་སྙིང་པོ་སོགས་སྐྱེ་བོའི་ཚོགས་འདུས་ཏེ་དེར་བྱོན། སྟོན་པས་འཛུམ་པ་མཛད་པ་ན་གཅེར་བུ་པ་དེས་བསྐུལ་ཏེ། རབ་བཟང་གིས་རོ་ཤིང་བཙལ་ཏེ་བསྲེགས་པས་རོ་ཕལ་ཆེར་ཚིག་ཀྱང་ལྟེ་བའི་ཉེ་སྐོར་མ་ཚིག་པར་རྡོལ་ཏེ་པདྨ་བྱུང་ཞིང་པདྨའི་སྙིང་པོ་ལས་ཁྱེའུ་མཛེས་པ་ཞིག་ཡོད་པ་སྐྱེ་བོའི་ཚོགས་ཀུན་གྱིས་མཐོང་ནས་ངོ་མཚར་དུ་གྱུར་ཏོ། ། སངས་རྒྱས་ཀྱིས་རབ་བཟང་ལ་ལེན་དུ་བཅུག་ཀྱང༌། དེ་གཅེར་བུ་པས་སྤངས་ནས་མ་བླངས་པར། སྟོན་པའི་བཀའ་བཞིན་འཚོ་བྱེད་གཞོན་ནུས་གསོས་ཀྱིས་བླངས་པས་མེ་ནང་དེའང་བསིལ་བར་གྱུར་ཏོ། ། སླར་ཡང་ཕས་མི་ལེན་པར་གཟུགས་ཅན་སྙིང་པོ་ལ་གཏད་དེ་བསྐྱེད་བསྲེངས། སྟོན་པས་མེ་སྐྱེས་བཏགས།
མཚན་གཞན་ཡང་ཡན་ལག་འབྱུང་ངམ། ཡན་ལག་སྐྱེས་སམ། དབང་པོ་རྣམས་གསལ་ཞིང་མི་སྒྲིབ་པས་ཟུར་གྱིས་ཤེས་སོགས་སུ་གྲགས། མེ་སྐྱེས་ཀྱི་ཞང་པོ་ཕྱོགས་གཞན་ཞིག་ཏུ་ཕྱིན་པ་ལོག་སྟེ། མེ་སྐྱེས་རྒྱལ་པོས་གསོས་པ་ཐོས་ནས་ཤིན་ཏུ་བཟང་པོ་ལ་ཁྲོས་ཏེ་བུ་ལེན་པར་བསྐུལ་བར། དེས་རྒྱལ་པོ་དང་མཐར་བཅོམ་ལྡན་འདས་ལ་ཞུས་པས་གནང་ནས། ཕྱིས་ཕ་ཤི་ནས་མེ་སྐྱེས་ཁྱིམ་བདག་ཏུ་གྱུར་ཏེ་ལྷའི་ལོངས་སྤྱོད་དང་ལྡན་ལ། ཙནྡན་ས་མཆོག་གི་སྣོད་རིན་པོ་ཆེས་བཀང་བ་ཤིང་རིང་པོའི་རྩེ་ལ་བཏགས་ཏེ། སུ་རྫུ་འཕྲུལ་གྱིས་ལེན་པ་དེ་ལ་སྦྱིན་ནོ་ཞེས་དྲིལ་བསྒྲགས་པ་དང་འོད་སྲུངས་སྟོབས་བཅུ་པས་བླངས་སོ། ། མེ་སྐྱེས་ཀྱི་ཁྲུས་རས་སྐམས་པ་རླུང་གིས་ཁྱེར་བ་གཟུགས་ཅན་སྙིང་པོའི་ཕོ་བྲང་དུ་བབས་པས་ལྷས་ལྷ་རྫས་ཀྱི་ཆར་བབ་པ་གྲག་ཅིང༌།
རྒྱལ་པོ་ཡང་ཁྱིམ་དུ་བོས་ནས་ལྷའི་འབྱོར་པས་ཞག་བདུན་དུ་བསྟབས་སོ། ། སྔོན་ཕས་མ་བསད་པའི་ཕྱོགས་སུ་གཙུག་ལག་ཁང་བརྩིགས་ཡོ་བྱད་སྦྱར་ཏེ་བཅོམ་ལྡན་འདས་ལ་ཕུལ་བས་དཀུ་མཉེས་པའི་ཚལ་དུ་གྲགས་སོ། ། ཕྱིས་མེ་སྐྱེས་ཀྱི་ཕ་ཤི་ནས་ནོར་བུ་རིན་པོ་ཆེའི་མཐུས་ཁྱིམ་པ་དག་ཏུ་གྱུར་ནས་ལོངས་སྤྱོད་ཆེན་པོ་དང་ལྡན་པར་གྱུར་ཏེ་སྦྱིན་པ་རྒྱ་ཆེན་པོ་བཏང༌། རྒྱལ་པོ་གཟུགས་ཅན་སྙིང་པོ་འདས་ནས་མ་སྐྱེས་དགྲས་རྒྱལ་ས་བཟུང་བའི་ཚེ། མེ་སྐྱེས་ལོངས་སྤྱོད་ཆེ་བ་མཐོང་ནས། མ་སྐྱེས་དགྲ་རང་གི་རྒྱལ་སྲིད་དང་མེ་སྐྱེས་ཀྱི་ཁྱིམ་བརྗེས་པས་ཀྱང་ལོངས་སྤྱོད་དེ་ཀུན་མེ་སྐྱེས་གང་དུ་ཡོད་པར་བྱུང་ངོ༌། ། མཐར་འབྱོར་པ་དེ་ནོར་བུ་ལས་བྱུང་བར་རྒྱལ་པོས་ཤེས་ནས། ནོར་བུ་བརྐུ་བའི་ཆོམ་རྐུན་པ་དག་བཏང་བས། མེ་སྐྱེས་ཀྱི་བདེན་པས་ཆོམ་རྐུན་པ་བཅིངས་ནས་འགྲོ་མ་ནུས་པ་རྒྱལ་པོས་མཐོང་ནས་མི་དགའ་བར་གྱུར་ཏེ། ད་ནི་རྒྱལ་པོས་གསོད་པར་གོར་མ་ཆག་གོ་སྙམ།
ཡིད་བྱུང་བས་བདོག་པ་ཐམས་ཅད་སྦྱིན་པར་བཏང་སྟེ་སྟོན་པའི་སྤྱན་སྔར་ཚུར་ཤོག་གིས་བསྙེན་པར་རྫོགས་ནས་དགྲ་བཅོམ། སངས་རྒྱས་ཀྱིས་ལས་ཀྱི་རྒྱུ་བའང་བཀའ་སྩལ་ཏོ། ། ཕྱག་མཚན་གྱི་དགོས་པ་ནི། གནས་བརྟན་ཆེན་པོ་ཡན་ལག་འབྱུང་གིས་གདུལ་བྱའི་དབང་གིས་སྤོས་ངད་ལྡང་རི་ལ་བསམ་གཏན་ལ་མཉམ་པར་འཇོག་ཏུ་བྱོན་པའི་ཚེ། དེའི་ལྷ་དང་ལྷ་མ་ཡིན་དང་གནོད་སྦྱིན་ཆེན་པོ་དཔག་ཏུ་མེད་པ་ཐར་པ་ལ་བཀོད་པས་ལྷ་རྣམས་ཀྱིས་བསིལ་ཡབ་ཀྱི་རྔ་ཡབ་ཕུལ། ལྷ་མ་ཡིན་དང་གནོད་སྦྱིན་གྱིས་སྤོས་དྲི་ཞིམ་པོ་སྣོད་དང་བཅས་པ་ཕུལ་ཏེ། འཕགས་པའི་སྤོས་ཕོར་དེ་གང་གིས་མཐོང་རེག་དྲི་ཚོར་བ་ཐམས་ཅད་ལ་ཚུལ་ཁྲིམས་ཀྱི་བསུང་གིས་ཕྱོགས་བཅུར་ཁྱབ་པ་འབྱུང་བ་དང༌། ལྷ་དང་མི་ཐམས་ཅད་ཀྱི་ཡིད་དུ་འོང་བ་དང༌། ཡིད་འཕྲོག་པ་དང༌། ནད་དང་སྡུག་བསྔལ་ཞི་བ་ལ་སོགས་པའི་ཡོན་ཏན་དུ་མ་དང་ལྡན་པ་དང༌།
རྔ་ཡབ་ལས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་མཆོད་པ་སྣ་ཚོགས་དཔག་ཏུ་མེད་པས་མཆོད་པར་འགྱུར་བ་དང༌། སེམས་ཅན་གང་ལ་རེག་པ་དང༌། གང་གིས་མཐོང་བ་ཐམས་ཅད་ཀྱི་དྲུག་རྩ་བའི་ཉོན་མོངས་པ་དང༌། ཉི་ཤུ་ཉེ་བའི་ཉོན་མོངས་པ་ས་བོན་དང་བཅས་པ་ཞི་བ་དང༌། ལུས་སེམས་ཀྱི་ནད་དང་སྡུག་བསྔལ་ཐམས་ཅད་ལས་ཐར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་སྟོང་དང་སུམ་བརྒྱས་བསྐོར་ཏེ། གནས་གངས་རི་ཆེན་པོ་ཏི་སེ་ལ་བཞུགས་སོ། ། སྐུ་ཆེ་བའི་ཡོན་ཏན་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་མཆོད་པ་སྣ་ཚོགས་ཀྱིས་རྒྱ་ཆེ་ལ་ཡུན་རིང་བར་མཆོད་པར་འདོད་པ་དང༌། ལྷག་པ་ཚུལ་ཁྲིམས་ཀྱི་བསླབ་པ་འཕེལ་བར་འདོད་པ་དང༌། ལྷག་པ་སེམས་ཀྱི་བསླབ་པ་བརྟན་པར་བྱ་བ་དང༌།
ལྷག་པ་ཤེས་རབ་ཀྱི་བསླབ་པ་རྟོགས་པར་འགྱུར་བ་དང༌། དེ་བཞིན་གཤེགས་པ་རྣམས་ཀྱིས་རྨི་ལམ་དུ་ལུང་བསྟན་པ་ཐོབ་པར་འདོད་པས་འཕགས་པ་གནས་བརྟན་ཆེན་པོ་ཡན་ལག་འབྱུང་གིས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས་སོ། ། དེ་དག་ལ། སྟོན་པས་མངལ་ནས་བུ་འབྱུང་ང་ཡི་འཁོར། ། ལུང་བསྟན་གཅེར་བུ་མ་བཟོད་ཆུང་མ་བཀུམས། ། མ་རོ་ལས་སྐྱེས་རབ་བྱུང་ཡན་ལག་འབྱུང༌། ། ཚངས་སྤྱོད་རྣམས་དག་ལུང་བསྟན་ཐོབ་ལ་འདུད། ། ཞེས་སོ།། །། གནས་བརྟན་དགུ་པ་འཕགས་པ་མ་ཕམ་པ་ནི། ཡུལ་མཉན་ཡོད་པ།
རིགས་ཁྱིམ་བདག ། མཚན་མ་ཕམ་པ། སངས་རྒྱས་ལ་དད་པས་རབ་ཏུ་བྱུང་སྟེ་དགྲ་བཅོམ། འཕགས་པ་འདི་དང་གནས་བརྟན་ཟླ་བས་སྦས་འགྲོགས་བཤེས་ཡིན་པ་ལ་འདིའི་ཆོས་གོས་རྙིངས་པར་གྱུར་པ་དང་ཅིག་ཤོས་ལྷག་པ་ཡོད་པས་ཆོས་གོས་བསླངས་ཀྱང་མ་བྱིན་པས་སྐབས་ཤིག་ན་གཏུར་བུ་བསྣོར་བའི་ལོ་རྒྱུས་འདུལ་བ་ལུང་དུ་འབྱུང༌། ཕྱག་རྒྱ་ནི། མ་ཕམ་པའི་ཕྱག་མཉམ་པར་བཞག་པའི་ཡོན་ཏན་ནི། གདུལ་བྱ་གང་གིས་མཐོང་བ་དང་རེག་པ་དང་ཡིད་ལ་བྱེད་པ་དེའི་ཚུལ་ཁྲིམས་ཀྱི་ཕུང་པོ་རྣམ་པར་དག་པ་འཕེལ་བ་དང༌། དཔལ་ཆེན་པོ་དཔག་ཏུ་མེད་པ་འཐོབ་པ་དང༌། གྲགས་པ་དང་སྙན་པ་ཕྱོགས་བཅུར་སྒྲོགས་པ་དང༌། ཏིང་ངེ་འཛིན་བརྒྱ་སྟོང་གྲངས་མེད་པ་དང་ལྡན་པར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། །
འཁོར་དགྲ་བཅོམ་བརྒྱ་ཕྲག་གཅིག་གིས་བསྐོར་ཏེ། གནས་དྲང་སྲོང་གི་རི་ཨུརྴ་ར་ཤལ་ནགས་ན་བཞུགས་སོ། ། སྐུ་ཆེ་བའི་ཡོན་ཏན། སེམས་ཅན་ཐམས་ཅད་ཐེག་པ་ཆེན་པོའི་གང་ཟག་དང་ཆོས་ཐམས་ཅད་ལ་མི་ཕྱེད་པའི་དད་པ་དང༌། ཕྱིར་མི་ལྡོག་པའི་བརྩོན་འགྲུས་དང༌། མི་ཞུམ་པའི་སྙིང་སྟོབས་དང༌། རྗེས་སུ་འཇུག་པའི་བསྒྲུབ་པ་དང་ལྡན་པར་འདོད་པ་དང༌། ཡུལ་ཕྱོགས་གང་དུ་བདག་ཉིད་འཇུག་ཀྱང་ཡུལ་ཕྱོགས་དེའི་རིའི་ལྷ་དང་སའི་ལྷ་དང་ཆུའི་ལྷ་དང་མེའི་ལྷ་དང་རླུང་གི་ལྷ་དང་ཤིང་གི་ལྷ་དང་ནགས་ཀྱི་ལྷ་དང་ཚལ་གྱི་ལྷ་དང་ཀླུ་དང་གནོད་སྦྱིན་དང་འབྱུང་པོ་གདུག་པ་ཅན་དང་ཡི་དྭགས་ལ་སོགས་པ་ནག་པོ་གདུག་པ་ཅན་ཐམས་ཅད་ཀྱང་རང་བཞིན་གྱིས་དུལ་བ་དང་ཞི་བར་འདོད་པ་དང༌། རྨི་ལམ་ངན་པ་དང་མཚན་མ་ངན་པ་དང་ལྟས་ངན་པ་དང་ལྕེ་འབབ་པ་དང་བྱུར་འབབ་པ་དང་པྲ་ངན་པ་དང༌། བྲམ་ཟེའི་དམོད་པ་བྱུང་བ་དང་སྔགས་ཀྱི་མངོན་སྤྱོད་ལ་སོགས་པ་བཟློག་པར་འདོད་པ་དང༌།
གཟའ་དང་སྐར་མ་ངན་པ་དང་ཀེག་དང་མ་མོའི་བྱད་དང༌། གཤིན་རྗེའི་འཁྲུལ་འཁོར་དང༌། ལྷ་མ་སྲིན་སྡེ་བརྒྱད་ཀྱི་གདུག་རྩུབ་དང༌། གདོན་ཆེན་པོ་བཅོ་བརྒྱད་ལ་སོགས་པ་ནག་པོའི་ཕྱོགས་ཐམས་ཅད་རང་བཞིན་གྱིས་ཞི་སྟེ། ཡུལ་ཕྱོགས་བཀྲ་ཤིས་པ་དང་གཟི་བརྗིད་ཆགས་པ་དང༌། ལོ་ཏོག་རྒྱས་པ་དང༌། གཏམ་སྙན་ཡང་ཐོབ་པར་འདོད་པས་འཕགས་པ་གནས་བརྟན་ཆེན་པོ་མ་ཕམ་པས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས་སོ། ། དེ་དག་ལ། ཁྱིམ་བདག་རིགས་སྐྱེས་རྒྱལ་ལས་རབ་ཏུ་བྱུང༌། ། ཆོས་མིག་དྲི་མེད་སྙམས་པས་མ་ཕམ་པ། །
སྲིད་གསུམ་འབྱུང་པོའི་གདུག་རྩུབ་ཞི་བར་བྱེད། ། ཡུལ་ཕྱོགས་དགེ་ཞིང་ཏིང་འཛིན་བརྒྱ་ཕྲག་སྩོལ། ། ཞེས་སོ།། །། གནས་བརྟན་བཅུ་པ་འཕགས་པ་ནགས་གནས་ནི། ཡུལ་ཀོ་ས་ལ་པ། རིགས་བྲམ་ཟེ། སེང་ལྡེང་གི་ནགས་ན་གནས་པས་སེང་ལྡེང་ནགས་པར་གྲགས་ཏེ། མཉན་ཡོད་ཀྱི་ཤིང་ལོ་མ་བདུན་པའི་ནགས་གསེབ་ཏུ་དྲང་སྲོང་གི་ཁྲོད་དུ་རབ་ཏུ་བྱུང༌། བསམ་གཏན་གྱི་སེམས་དངོས་གཞི་ཐོབ་ཏེ་མངོན་ཤེས་དང་ལྡན་པ་ན། བཅོམ་ལྡན་འདས་ཀོ་ས་ལའི་ལྗོངས་ཀྱི་ལོ་མ་བདུན་པར་བྱོན་པ་ན།
འདིས་དད་པས་རབ་ཏུ་བྱུང་ནས་དགྲ་བཅོམ་སྟེ་གནས་བརྟན་ནགས་གནས་སུ་གྲགས་སོ། ། ཕྱག་རྒྱའི་དགོས་པ། ཕྱག་གཡས་པ་ཞི་བའི་སྡིགས་མཛུབ་གང་ལ་གཏད་པ་དེའི་འབྱུང་བ་ཆེན་པོ་བཞིའི་གནོད་པ་ཞི་བ་དང༌། འདྲེ་དང་སྲིན་པོ་མ་རུངས་པ་དང་ཀླུ་གདུག་པ་ཅན་དང༌། གནོད་སྦྱིན་གཏུམ་པོ་དང༌། གཞན་ཡང་ལྷ་མ་སྲིན་གཏུམ་པོ་ཐམས་ཅད་ཀྱི་གདུག་པ་ཞི་བ་དང་དུལ་བ་དང་བཀའ་བཞིན་ཉན་པ་ལ་སོགས་པའི་ཡོན་ཏན་དུ་མ་དང་ལྡན་པ་དང༌། རྔ་ཡབ་ཀྱིས་གདུལ་བྱ་གང་ལ་གཡབས་པའི་བསིལ་བ་ཕོག་པ་ལ་སོགས་པས་སྒོ་གསུམ་གྱི་སྡིག་པ་འདག་པར་འགྱུར་བ་དང༌། ཉོན་མོངས་པ་ཐམས་ཅད་དང་གང་ཟག་གི་བདག་ཏུ་འཛིན་པའི་ལོག་པར་རྟོག་པ་དང༌། ཆོས་ཀྱི་བདག་ཏུ་འཛིན་པའི་ལོག་པར་རྟོག་པ་ཞི་བར་འགྱུར་བ་དང༌། ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་རྟོགས་པ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། །
འཁོར་དགྲ་བཅོམ་པ་སྟོང་དང་བཞི་བརྒྱས་བསྐོར་ཏེ། གནས་ལོ་མ་བདུན་པའི་རི་བོའི་ཕུག་ན་བཞུགས་སོ། ། སྐུ་ཆེ་བའི་ཡོན་ཏན། ཡུལ་ཁྱད་པར་ཅན་ལ་སྡིག་པ་བསགས་པ་དང༌། ཉོན་མོངས་པའི་ཀུན་སློང་དྲག་པོས་སྡིག་པ་བསགས་པ་དང༌། ཡུན་བསྐལ་པ་མང་པོར་སྡིག་པ་བསགས་པ་དང༌། དངོས་པོ་ལྕི་བ་དཀོན་མཆོག་གསུམ་གྱི་དཀོར་ལ་འབགས་པ་དང༌། སོ་སོར་ཐར་པ་དང་བྱང་ཆུབ་སེམས་དཔའི་སྡོམ་པ་གསུམ་ཉམས་པ་བཤགས་ཏེ་སྡོམ་པར་འདོད་པས་འཕགས་པ་གནས་བརྟན་ཆེན་པོ་ནགས་ན་གནས་ཀྱིས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས། དེ་དག་ལ། རིགས་མཆོག་བྲམ་ཟེའི་སེང་ལྡེང་དུར་ཁྲོད་དུ། །
སྟོན་པས་རབ་བྱུང་ཟག་པའི་དགྲ་སྔོན་བཅོམ། ། ནགས་ན་གནས་པས་སྡིག་སྒྲིབ་སྡོམ་འགལ་སོགས། ། སྐྱོན་སྦྱངས་བདེ་བའི་གོ་འཕང་སྟེར་ལ་འདུད། ། ཞེས་སོ།། །། གནས་བརྟན་བཅུ་གཅིག་པ་དུས་ལྡན་ནི། ཡུལ་མཉན་ཡོད་པ། རིགས་བྲམ་ཟེ། མ་འགགས་པ་ལ་རབ་ཏུ་བྱུང༌། ་་་་་ བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང༌། སངས་རྒྱས་ཀྱི་ཆོས་བསྟན་པས་དགྲ་བཅོམ་པར་གྱུར།
ཀཱ་ལི་ཀ་སྟེ་དུས་ལྡན་ནམ་དུར་ཁྲོད་པའམ་ནག་པོ་ཆེན་པོར་གྲགས་ཏེ། དེའང་འཕགས་པ་འདི་ཉིད་ཀྱི་གནས་མལ་དང༌། ལྷུང་བཟེད་དང༌། ཆོས་གོས་དང༌། བསོད་སྙོམས་ཀྱང་དུར་ཁྲོད་པ་ཡིན་ཏེ། ཇི་ལྟར་ཞེ་ན། འདི་ལྟ་སྟེ། འཕགས་པ་ནག་པོ་ཆེན་པོ་འདི་པ་དུར་ཁྲོད་དུ་གནས་པར་བྱེད་པ་དང༌། དེར་གནས་པ་ན་ཉེ་དུ་དག་གིས་མི་ཤི་ཞིང་དུས་ལ་བབ་པའི་རྗེའུ་དུར་ཁྲོད་དུ་འདོར་བར་བྱེད་པ་ན། འདིས་གྱོ་མོ་ཁ་གཞོགས་ཏེ་བསྲེགས་ནས་ལྷུང་བཟེད་དུ་བྱིན་གྱིས་བརླབས་ནས་འཆང་བ་དང༌།
དེ་བཞིན་དུ་དུས་ལ་བབ་པའི་གོས་དག་དུར་ཁྲོད་དུ་འདོར་བར་བྱེད་པ་དེ་དག་བཀྲུས་ཏེ་དྲུབས་ཤིང་ཁ་བསྒྱུར་ནས་ཆོས་གོས་སུ་བྱིན་གྱིས་བརླབས་ནས་འཆང་བ་དང༌། ཡང་དུས་ལ་བབ་པའི་ཟས་ལྔ་དག་དུར་ཁྲོད་དུ་འདོར་བར་བྱེད་པ་དག་ཀྱང་བླངས་ནས་ཟ་བར་བྱེད་དོ། ། དེས་ན་དུར་ཁྲོད་པ་ཡིན་ནོ། ། གང་གི་ཚེ་སྐྱེ་བོ་ཕལ་ཆེར་ལ་མི་ངས་བྱུང་བའི་ཚེ་ནི་འདི་ཉིད་ཀྱི་སྐུ་ཚོ་བ་དང་པགས་པ་དང་ཤ་ཁྲག་དག་རྒྱས་ཤིང་གྲོང་དུ་བསོད་སྙོམས་ལ་འཇུག་པར་མི་བྱེད་ལ།

མི་ངས་མེད་པའི་ཚེ་ནི་རིད་པ་དང་ཉམ་ཆུང་བ་དང་རྙ་བ་དང་སྐམ་པར་གྱུར་ཏེ། གྲོང་དུ་བསོད་སྙོམས་ལ་ཡང་ཡང་འཇུག་པར་བྱེད་པ་དེ་མཚན་མར་བཟུང་ནས་འཕགས་པ་ནག་པོ་ཆེན་པོ་ནི་མི་ཤ་ཟའོ་ཞེས་གྲགས་སོ། ། དུས་གཞན་ཞིག་ན་མཉན་ཡོད་དུ་བྲམ་ཟེ་ཞིག་དུས་བྱས་ནས་ཉེ་དུ་རྣམས་ཀྱིས་གོས་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་རྣམས་ཀྱིས་ཁྱོགས་སྤྱིལ་བརྒྱན་ནས་དུར་ཁྲོད་དུ་ཁྱེར་ཏེ། བསྲེགས་ཤིང་དོང་ནས་དེའི་ཆུང་མ་དང་བུ་མོ་གཉིས་མཐའ་གཅིག་ཏུ་དོང་ནས་བསྡད་པ་དང༌། འཕགས་པས་དེ་ལ་སྤྱན་གཟིགས་པ་དེ་མཐོང་ནས་བུ་མོས་མ་ལ། འཕགས་པ་བྱ་རོག་མོ་ཞར་མ་བཞིན་དུ་ངེས་པར་རྟོག་ཅིང་སྡོད་དོ་ཞེས་སྨྲས་སོ། ། དེ་བཅོམ་ལྡན་འདས་ཀྱིས་མཁྱེན་ནས་དགེ་སློང་དག་ལ་བྲམ་ཟེའི་བུ་མོ་ཞིག་ཉན་ཐོས་ཆེན་པོ་ལ་ཚིག་རྩུབ་པོ་སྨྲས་པས་སྐྱེ་བ་ལྔ་བརྒྱར་བྱ་རོག་མོ་ཞར་མར་འགྱུར་བར་ལུང་བསྟན། དེ་བྲམ་ཟེ་མ་དེས་དེ་ཐོས་པས་བུ་མོ་ཁྲིད་ནས་བཅོམ་ལྡན་འདས་ལ་བཤགས་པ་ཕུལ་ལོ། །
ཡང་བྲམ་ཟེའི་ཁྱེའུ་དག་གིས་ཅི་མི་ཤ་ཟ་བར་གྲགས་པ་དེ་བདེན་ནམ་མ་ཡིན་འཕགས་པ་ལ་བགམ་པར་བྱའོ་སྙམ་ནས། གཅིག་གིས་ཤི་བའི་ཆ་ལུགས་སུ་བྱས་པ་དང༌། གཞན་དག་གིས་ཁྱོགས་སྤྱིལ་དུ་བཞག་ནས་དུར་ཁྲོད་དུ་བོར་ནས། ཚང་ཚིང་ཞིག་ཏུ་དོང་ནས་མགོ་བསྲིངས་ཏེ་འདུག་གོ ། འཕགས་པ་གྲོང་ཁྱེར་དུ་བསོད་སྙོམས་ལ་ཞུགས་པས་གཟིགས་ནས། ངལ་བ་འདིའི་ཅི་ཞིག་བྱ། ཟས་ལྔ་པོ་འདི་དག་ཟའོ་སྙམ་དགོངས་ནས་ཕྱིར་ལོག་སྟེ་དུར་ཁྲོད་དུ་གནས་པ་དང༌། དེར་ཝ་ཞིག་གིས་འོངས་པ་ན། ནག་པོ་ཆེན་པོས། ཝ་འདིས་ཟས་ལྔ་པོ་དག་ཟོས་ཤིང་བདག་གི་ཟས་ཆད་པར་གྱུར་ན་མི་རུང་ངོ་སྙམ་དུ་མྱུར་བ་མྱུར་བར་བྱོན་ཏེ་བསྐྲད་པར་བརྩམས་པ་དང༌།
བྲམ་ཟེའི་ཁྱེའུ་དེ་སྐྲག་སྟེ་ཁོ་བོ་ཟོས་ཞེས་ངུས་སོ། ། ཁྱེའུ་གཞན་དག་གིས་དབྱུག་པ་ཐོགས་ཏེ་མྱུར་བར་འོངས་ནས་སྤྱོས་པ་དང༌། འཕགས་པས་གསུངས་པ། ཅི་བྱས། མི་ཤ་ཟའོ། ། བཞིན་བཟང་བདག་མཚོན་ཐོགས་ཏེ་ཤ་གཅོད་ཅིང་ཟ་བ་མཐོང་ངམ། དེ་དག་གིས་འོ་ན་ཅིའི་ཕྱིར་མྱུར་བར་བྱོན། བཞིན་བཟང་དག་ཝ་འདི་ལ་ཟས་ལྔ་པོ་དག་ཟོས་བདག་གི་ཟས་ཆད་པར་འགྱུར་བ་མི་རུང་སྙམ་ནས་མྱུར་བར་འོངས་སོ། ། འཕགས་པ་ཟས་ལྔ་པོ་དག་གསོལ་ལམ་མི་ཤ་གསོལ་བ་མི་འཚལ་གྱི། ཀུན་ལ་དེ་ལྟར་དུ་གྲགས་སོ་ཞེས་སྨྲས་སོ། །
འདི་ལ་བརྟེན་ནས་སྟོན་པས་བྱིན་ལེན་བྱེད་དུ་བཅུག་པར་བཅས་སོ། ། དེ་ལྟར་འཕགས་པ་འདི་དགྲ་བཅོམ་པ་ཉིད་ཐོབ་ནས་ཡང་དག་མ་ཡིན་པའི་སྐུར་པ་འགྱུར་བའི་རྒྱུ་ནི། སྔོན་གྱི་དུས་འཕགས་པ་འདི་དུར་ཁྲོད་ན་གནས་པའི་གནོད་སྦྱིན་ཞིག་ཏུ་གྱུར་པའི་ཚེ་ཡང་སངས་རྒྱས་བླ་མ་ཞེས་བྱ་བ་ཞིག་ལྷའི་ཚོགས་འབུམ་ཕྲག་དུ་མས་བསྐོར་ནས། དུར་ཁྲོད་དེའི་ནང་ནས་ཝཱ་རཱ་ཎ་སཱིར་བསོད་སྙོམས་ལ་བྱོན་པས་གནོད་སྦྱིན་དེ་ལྷའི་མཐུས་དུར་ཁྲོད་ནས་བྲོས་པ་དང༌། དེའི་བཟའ་བའི་མི་རོ་གྱོང་བ་ཞིག་ཡོད་པ་ཝ་ལ་སོགས་པས་ཟོས་ནས། དེའི་བསམ་པ་རབ་ཏུ་བྱུང་བ་འདིའི་བདག་གི་ལྟོའི་གེགས་བྱས་པས། འདི་ལ་བདག་གིས་བསྙེན་བཀུར་མ་ཡིན་པ་ཞིག་བྱའོ་སྙམ་ནས། དེའི་ལྷུང་བཟེད་དུ་མིའི་ལག་པ་བཅུག་པས་ཝཱ་རཱ་ཎ་སཱིར་ཐམས་ཅད་དུ་རབ་ཏུ་བྱུང་བས་མི་ཤ་ཟའོ་ཞེས་གྲགས་སོ། ། ལས་དེས་གནོད་སྦྱིན་དེ་ཉམས་པར་གྱུར་ན་མི་རུང་དགོངས་ནས་ནམ་མཁར་འཕགས་ཏེ་རྫུ་འཕྲུལ་བསྟན། དད་པར་གྱུར་པ་ན་ནམ་མཁར་ལས་བབས།
གནོད་སྦྱིན་གྱིས་འགྱོད་ཅིང་ལྷུང་བཟེད་ནས་མི་ཡི་ལག་པ་ཚུར་བཏོན་ནས་ཞབས་ལ་ཕྱག་འཚལ་ནས། ཡོན་གནས་མཆོག་ལ་གནོད་པ་བྱས་པའི་ལས་དེའི་ཆ་མཐུན་པར་མ་གྱུར་ཅིག མཆོད་པ་བྱས་པའི་དགེ་བ་འདི་བས་ཁྱད་པར་དུ་འཕགས་པའི་སྟོན་པ་མཉེས་པར་བྱེད་ཅིང་ཐུགས་འབྱུང་བར་མི་བྱེད་པའི་ཡོན་ཏན་གྱི་རྣམ་པ་དེ་ལྟ་བུ་ཐོབ་པར་གྱུར་ཅིག་སྨོན་ལམ་བཏབ་བོ། ། ལས་དེའི་ལྷག་མས་ད་ལྟར་དགྲ་བཅོམ་ཐོབ་ཀྱང་སྐུར་བར་གྱུར་པ་དང༌། མཆོད་ཅིང་སྨོན་ལམ་གྱི་མཐུས་སྟོན་པའི་དྲུང་དུ་རབ་ཏུ་བྱུང་ནས་དགྲ་བཅོམ་པ་ཐོབ་པར་གསུངས་སོ། ། ཕྱག་མཚན་གྱི་དགོས་པ། འཕགས་པ་དུས་ལྡན་གྱིས་འདོད་ཁམས་ལྷའི་ཡུལ་དུ་བྱོན་པའི་ཚེ་ལྷའི་བུ་དང་བུ་མོ་ལ་སོགས་པ་ཐམས་ཅད་ཐར་པ་ལ་བཀོད་པས་རིན་པོ་ཆེ་རྣ་རྒྱན་ལ་སོགས་པའི་རྒྱན་མང་པོ་ཕུལ་བ། དེས་བྱིན་གྱིས་བརླབས་པའི་རྣ་ཀོར་དེས་གང་ལ་རེག་པ་དང་མཐོང་བའི་གང་ཟག་དེ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤངས་པ་དང་རྟོགས་པའི་ཡོན་ཏན་ཐམས་ཅད་འབྱུང་བར་འགྱུར་བ་དང༌། བྱང་ཆུབ་སེམས་དཔའ་ས་ལ་གནས་པ་དང་ཕྱིར་མི་ལྡོག་པ་ཐམས་ཅད་འདུ་བར་འགྱུར་བ་དང༌། གཞན་ཡང་སྐལ་བ་ཆེན་པོ་དང་ལྡན་པའི་ཞི་གནས་དང་ལྷག་མཐོང་དང་བློ་གྲོས་དང་དད་པ་དང་ཤེས་རབ་དང་ལྡན་པའི་འཁོར་མང་པོ་འདུ་བར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། །
འཁོར་དགྲ་བཅོམ་སྟོང་དང་ཆིག་བརྒྱས་བསྐོར་ཏེ་གནས་ཟངས་གླིང་ན་བཞུགས་སོ། ། སྐུ་ཆེ་བའི་ཡོན་ཏན། སེམས་ཅན་ཐམས་ཅད་ལ་བརྩེ་བ་ཆེན་པོ་དང༌། བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌། ཕྱོགས་བཅུའི་སངས་རྒྱས་ཐམས་ཅད་ཀྱི་ཞིང་སྦྱང་བར་འདོད་པ་དང༌། ཕྱོགས་བཅུའི་སངས་རྒྱས་ཐམས་ཅད་ཀྱིས་གསུངས་པའི་དམ་པའི་ཆོས་ཐམས་ཅད་གཟུང་བར་འདོད་པ་དང༌། སེམས་ཅན་མཐའ་ཡས་པ་ཐམས་ཅད་བྱང་ཆུབ་སེམས་དཔའ་དང་རང་སངས་རྒྱས་དང་ཉན་ཐོས་ཀྱི་ཐེག་པ་ལ་འགོད་པར་འདོད་པ་དང༌། བདག་ལ་སངས་རྒྱས་ཐམས་ཅད་ཀྱི་ཐུགས་ཀྱིས་དགོངས་པར་འདོད་པ་དང༌། རྟག་ཏུ་མཁན་པོ་དང་སློབ་དཔོན་དང་དགེ་འདུན་ཐམས་ཅད་ཀྱི་ཡིད་དུ་འོང་བས་ཐུགས་ཀྱིས་འཛིན་པར་འདོད་པ་དང༌།
བྱང་ཆུབ་སེམས་དཔའ་ཐམས་ཅད་དང་ལྷན་ཅིག་ཏུ་འགྲོགས་པར་འདོད་པས་འཕགས་པ་གནས་བརྟན་ཆེན་པོ་དུས་ལྡན་གྱིས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས། དེ་དག་ལ། གཉིས་སྐྱེས་རིགས་འཁྲུངས་རབ་བྱུང་དུར་ཁྲོད་དུ། ། རོ་ཡི་ཟས་གོས་ཡོ་བྱད་བོར་བ་ཡིས། ། ཆོག་ཤེས་གྱིས་གནས་དགྲ་བཅོམ་དུས་ལྡན་པས། ། ཚད་མེད་ཆོས་ཐོས་སྐལ་བཟང་ཐོབ་ལ་འདུད། ། ཞེས་སོ།། །། གནས་བརྟན་བཅུ་གཉིས་པ་འཕགས་པ་རྡོ་རྗེ་མོའི་བུ་ནི། ཡུལ་མཉན་ཡོད་པའམ། འགའ་ཞིག་ཀཽ་ཤམྦྷིར་བཏྶའི་རིགས་ཀྱི་རྒྱལ་པོ་ཨུ་ད་ཡ་ཞེས་པ་འཆར་བྱེད་དམ་ཤར་པར་གྲགས་པའི་བཙུན་མོ་རྡོ་རྗེ་མོའི་སྲས་ཡིན་པས་རྡོ་རྗེ་མོའི་བུའམ།
བཏྶའི་བུའམ། ས་ར་ཎ་ཞེས་སྐྱབས་འོས་ཏེ། དེ་ཕ་ཆོས་མ་ཡིན་པས་རྒྱལ་སྲིད་བྱེད་པ་མཐོང་བས་ཡིད་བྱུང་ནས་འཕགས་པ་ཀཱ་ཏྱཱ་ཡ་ན་ཀཽ་ཤམྦྷིར་བྱོན་པ་ལས་རབ་ཏུ་བྱུང་ནས། འཕགས་པས་དེ་འཕགས་རྒྱལ་དུ་ཁྲིད་ནས་དེ་ན་གནས་ཏེ་ས་ར་ཎ་བསོད་སྙོམས་ལ་ཕྱིན་པ་དང་རྒྱུས་མི་ཤེས་པས་རྒྱལ་པོ་རབ་སྣང་གི་ཕོ་བྲང་ནང་དུ་ཕྱིན་ནས་བཙུན་མོ་རྣམས་ལ་ཆོས་བསྟན་པ་དང༌། རྒྱལ་པོ་རབ་སྣང་དེར་འོངས་པས་འཕྲིགས་ཏེ་ཁྲོས་ནས་དེ་ལྕག་གིས་བཞུས་ཏེ་བཏང་ངོ༌། ། དེ་ཡང་པགས་པ་རལ་བས་ཁྲོས་ཏེ། ཀཱ་ཏྱ་ཡ་ན་ལ་ཕྱག་བྱས་ནས། མཁན་པོ་བདག་མ་ནོངས་པར་གཏུམ་པ་དེས་བརྡབས་པས། ཕའི་ཡུལ་དུ་མཆིས་ནས་དཔུང་གི་ཚོགས་ཀྱིས་གཏུམ་པོ་དེ་བཏོན་པར་བྱའི། བསླབ་པའི་གཞི་རྣམས་བཞེས་སུ་གསོལ།
བུ་ཁྲོ་བོའི་དབང་དུ་མ་འགྲོ་ཞིག་ཅེས་ནན་གྱིས་བཟློག་བགག་མ་ནུས་ནས་འོ་ན་ནངས་པར་སོང་ཤིག་བྱས་སོ། ། དེ་ལ་རྨི་ལམ་དུ་ཕའི་ཡུལ་དུ་ཕྱིན་ནས་རྒྱལ་སྲིད་བཟུང་སྟེ། དཔུང་བཤམས་ནས་རབ་སྣང་དང་འཐབ་པས་མ་ཐུབ་པར་ཕམ་ནས་གཤེད་མ་དག་གིས་གསོད་པའི་སར་ཁྲིད་པ་ན། ཀཱ་ཏྱཱ་ཡ་ན་མཐོང་ནས་འབོད་པར་རྨི་བར་བྱིན་གྱིས་བརླབས་སོ། ། དེས་སྐྲག་སྟེ་སད་པ་ན་སྐྱོ་བར་གྱུར་པ་རིགས་ནས་འཕགས་པས་ཆོས་བསྟན་པས་སྟན་དེ་ཉིད་ལ་འདུག་བཞིན་དུ་དགྲ་བཅོམ་མོ། ། དེ་རབ་སྣང་གིས་ཐོས་ནས་ཀཱ་ཏྱཱ་ཡ་ན་ལ་ཞག་བདུན་གྱི་བར་དུ་བཤོས་དྲངས་སོ། ། མཐར་གྱིས་བྱ་རྒོད་ཕུང་པོའི་རི་ལ་སྟོན་པའི་དྲུང་དུ་ཕྱིན་ཡང་དག་པའི་རྗེས་སུ་བསྔགས་པ་ཐོབ། མདོ་ལས་བརྒྱ་པའི་སྡོམ་ཚིག་བདུན་པ་ལས། ས་ར་ཎ་འདི་སྔོན་ཝཱ་རཱ་ཎ་སཱའི་རྒྱལ་པོ་ཚངས་བྱིན་དུ་གྱུར་པ་ན། སྐྱེད་ཚལ་གཅིག་ཏུ་རང་རྒྱལ་ཞིག་བྱོན་པ་ལ་བཙུན་མོ་རྣམས་ཀྱིས་མཆོད་པས་ཕྲག་དོག་གིས་རང་རྒྱལ་དེ་ལ་ལྕག་གིས་བཞུས་པས།
རང་རྒྱལ་དེ་ནམ་མཁའ་ལ་འཕགས་ཏེ། ཆོ་འཕྲུལ་བསྟན་པས་དད་དེ། ཇི་སྲིད་འཚོ་བའི་བར་དུ་མཆོད་ཅིང་རིགས་མཐོན་པོར་སྐྱེ་བའི་སྨོན་ལམ་བཏབ་པས། ཚེ་རབས་ཐམས་ཅད་དུ་རྒྱལ་རིགས་སུ་མཐོ་ཞིང་ལོངས་སྤྱོད་ལྡན་པར་སྐྱེས་སོ། ། འོན་ཀྱང་བུད་མེད་ལ་བརྟེན་པའི་ལྕག་གིས་བཞུས་པ་ནི་ལས་འབྲས་རྒྱུ་མཐུན་མི་བསླུ་བའི་དོན་ནོ། ། ཕྱག་རྒྱའི་དགོས་པ་ནི། ཕྱག་གཡས་ཞི་བའི་སྡིགས་མཛུབ། གཡོན་རྔ་ཡབ་བསྣམས་པའི་གཡས་ཀྱི་སྡིགས་མཛུབ་ཀྱིས་གདུལ་བྱ་གང་ལ་གཏད་པ་དེ་ཉིད་བདག་མཐོང་བ་དང་རེག་པ་དང་ཐོས་པ་དང་དྲི་ཚོར་བ་དང་ཡིད་ལ་བྱེད་པ་དང༌། བསྙེན་བཀུར་རིམ་གྲོ་བྱེད་པ་དང༌། མ་དད་པས་ཕྱིར་རྒོལ་བ་ལ་སོགས་པ་ཐམས་ཅད་བླ་ན་མེད་པའི་བྱང་ཆུབ་ཆེན་པོར་ངེས་པར་བྱེད་པ་ལ་སོགས་པའི་ཡོན་ཏན་དུ་མ་དང་ལྡན་པ་དང༌།
དྲི་ཟའི་ཡུལ་དུ་བསོད་སྙོམས་ལ་བྱོན་པའི་ཚེ་དྲི་ཟ་ཕོ་མོ་དང་བུ་དང་བུ་མོ་ལ་སོགས་པ་དུ་མར་ཐར་པ་ལ་བཀོད་པས། སྨན་དྲི་ཞིམ་པོ་དུ་མས་བགོས་པའི་རྔ་ཡབ་མང་པོས་མཆོད་ཅིང་ཕུལ་བ་དེ་འཕགས་པས་བྱིན་གྱིས་བརླབས་ཏེ། གདུལ་བྱ་གང་གིས་མཐོང་བ་དང་རེག་པ་དང་དྲི་ཚོར་བས་ཡེ་ཤེས་ཐམས་ཅད་དང་ལྡན་པ་དང༌། དབང་ཕྱུག་ཐམས་ཅད་ཀྱིས་ཕྱུག་པ་དང༌། ལུས་མཚན་བཟང་པོ་དང་དཔེ་བྱད་བཟང་པོ་ཕུན་སུམ་ཚོགས་པས་བརྒྱན་པ་འཐོབ་པ་དང༌། ལུས་ལ་འོད་དང་འོད་ཟེར་དཔག་ཏུ་མེད་པ་མཐའ་ཡས་པ་ཐམས་ཅད་ཀྱིས་བརྒྱན་པའི་འོད་ཀྱིས་གང་ལ་རེག་པ་ཐམས་ཅད་བླ་ན་མེད་པའི་བྱང་ཆུབ་ཏུ་ངེས་པ་འཐོབ་པ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་སྟོང་ཕྲག་གཅིག་གིས་བསྐོར་ཏེ། གནས་སིངྒ་ལའི་གླིང་ན་བཞུགས་སོ། ། སྐུ་ཆེ་བའི་ཡོན་ཏན། སེམས་ཅན་ཐམས་ཅད་ཀྱི་རྟེན་དང་དཔུང་གཉེན་དང་སྐྱབས་བྱ་བར་འདོད་པ་དང༌།
སེམས་ཅན་ཐམས་ཅད་རྟག་ཏུ་སངས་རྒྱས་དང་འགྲོགས་པ་ཐོབ་པར་འདོད་པ་དང༌། སེམས་ཅན་ཐམས་ཅད་ཀྱིས་རྟག་ཏུ་སྡིག་པ་སྤོང་བ་དང༌། ཆོས་དགེ་བ་བཅུ་སྤྱོད་པ་དང༌། ལྷ་དང་མི་ལ་སོགས་པའི་སེམས་ཅན་ཐམས་ཅད་ཀྱི་དགེ་བའི་བསམ་པ་དང༌། སྨོན་པ་འཕེལ་བར་འདོད་པ་དང༌། དགྲ་དང་ཕས་ཀྱི་རྒོལ་བ་ཐམས་ཅད་ཞི་བར་འདོད་པས་འཕགས་པ་གནས་བརྟན་ཆེན་པོ་རྡོ་རྗེ་མོའི་བུས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས། དེ་དག་ལ། བཏྶའི་གཞོན་ནུ་ཀཱ་ཏྱཱ་ཡ་ན་ལ། རབ་སྣང་ཁྲོས་པས་སྡིག་པའི་ལན་བླང་སྙམ། ། མཁན་པོས་བཤོལ་བཏབ་རྡོ་རྗེ་མོ་བུ་ཡིས། །
སེམས་ཅན་སྡིག་སྤོང་དགེ་སྦྱོང་སྐྱོར་ལ་འདུད། ། ཞེས་སོ།། །། གནས་བརྟན་བཅུ་གསུམ་པ་འཕགས་པ་བཟང་པོ་ནི། ། ཡུལ་གྲོང་ཁྱེར་སེར་སྐྱ། རིགས་ཤཱཀྱ། སྟོན་པས་ཀུན་དགའ་བོ་ལ་འདིར་རྒྱལ་པོ་ཟས་གཙང་བཙས་ཏེ། འདི་ཉིད་དུ་ཆེན་པོར་གྱུར་ཏོ། ། ད་ལྟ་གནས་སྐབས་འདིའོ་ཞེས་སྐྱོ་བ་ལྟར་མཛད་ནས་ཡབ་རྒྱལ་པོ་ཟས་གཙང་གི་སྐུ་གདུང་ལ་མཆོད་ཅིང་གུས་པས་དེའི་གདུང་གི་མཆོད་རྟེན་དག་ཀྱང་མཛད་ནས། ཕ་དང་མ་མཆོད་པའི་མཆོག་ཡིན་ནོ་ཞེས་དགེ་སློང་རྣམས་ལ་བཀའ་སྩལ། གང་གི་ཚེ་ཁ་ལོ་པ་རབ་བཟངས་ལ་བཅོམ་ལྡན་འདས་ཀྱིས་བསྐུལ་ནས་དེས་བུ་སྟོན་པ་ལ་ཕུལ།
རབ་ཏུ་བྱུང་ནས་དགྲ་བཅོམ་སྟེ་གནས་བརྟན་བཟང་པོར་གྲགས། དེས་རང་གི་ཕ་མ་གཉིས་ལ་ཆོ་འཕྲུལ་བསྟན་པས་དད་དེ་རབ་ཏུ་བྱུང་ནས་དགྲ་བཅོམ་མོ། ། འཕགས་པ་བཟང་པོ་འདི་སྔོན་སངས་རྒྱས་འཁོར་བ་འཇིག་གི་སྦྱིན་བདག་རྒྱལ་པོ་མཛེས་པའི་བློན་པོ་ཞིག་གི་བུར་གྱུར། སངས་རྒྱས་འཁོར་བ་འཇིག་མྱ་ངན་ལས་འདས་པའི་མཆོད་རྟེན་འཕང་དུ་རྒྱང་གྲག འཁོར་ཡུག་ཏུ་དཔག་ཚད་གཅིག་ཡོད་པ་བཞེངས་པའི་འགོ་དཔོན་བྱས་ནས་བསྟན་པ་ལ་གུས་བསླབ་པའི་གཞི་མནོས། ཕ་མ་ལ་སྐྱབས་འགྲོ་ལེན་དུ་བཅུག་པས་ཚེ་རབས་ཐམས་ཅད་དུ་མཐོ་རིས་སུ་སྐྱེས་སོ། ། སངས་རྒྱས་འོད་སྲུངས་ཀྱི་དུས་སུ་ཕ་མ་དང་བཅས་པ་རབ་ཏུ་བྱུང་ནས། སྟོན་པ་ཤཱཀྱ་ཐུབ་པའི་བསྟན་པ་ལ་རྣམ་པར་གྲོལ་བའི་སྨོན་ལམ་བཏབ་པས་སྲིད་པ་ཐ་མ་པ་ལ་སེར་སྐྱའི་གྲོང་ཁྱེར་དུ་འཁྲུངས་པའི་རྒྱུར་གྱུར་པའོ། ། ཕྱག་རྒྱའི་དགོས་པ་ནི། གནས་བརྟན་བཟང་པོའི་ཕྱག་གཡས་ཆོས་འཆད་ཀྱི་ཕྱག་རྒྱའི་ཡོན་ཏན།
གདུལ་བྱ་གང་གིས་མཐོང་བ་དང་རེག་པ་དེས་ཐེག་པ་ཆེ་ཆུང་ཐམས་ཅད་ཀྱི་ཚིག་དང་དོན་མ་ལུས་པ་རྒྱུད་ལ་སྐྱེས་ཏེ་རྟོགས་པ་དང༌། སེམས་ཅན་ཐམས་ཅད་ཀྱི་དོན་ཅི་བསམ་པ་འགྲུབ་པར་འགྱུར་བ་དང༌། ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་ཟབ་མོའི་དོན་ཁོང་དུ་ཆུད་པར་འགྱུར་བ་དང༌། གཡོན་མཉམ་གཞག་གི་ཡོན་ཏན་ཏིང་ངེ་འཛིན་དུ་མ་ལ་གདུལ་བྱ་མང་པོ་འཁོད་ཅིང་མངོན་ཤེས་དང་རྫུ་འཕྲུལ་དུ་མ་དང་ལྡན་པར་འགྱུར་བ་དང༌། ཐམས་ཅད་མཁྱེན་པའི་ཡེ་ཤེས་ཀྱི་ལམ་ལོག་པ་ཐམས་ཅད་ལས་ལྡོག་པར་འགྱུར་བ་དང༌། སངས་རྒྱས་ཀྱི་ཞིང་མཐའ་ཡས་པར་འགྲོ་བར་འགྱུར་བ་དང༌། ཉོན་མོངས་པའི་དགྲ་བཅོམ་པར་འགྱུར་བ་དང༌། ཕ་རོལ་གྱི་རྒོལ་བ་ཐམས་ཅད་ཆོས་དང་མཐུན་པར་ཚར་གཅོད་ཅིང་གདུལ་བྱར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་སྟོང་དང་ཉིས་བརྒྱས་བསྐོར་ཏེ། གནས་ཆུ་བོ་ཡ་མུ་ནའི་གླིང་ན་བཞུགས་སོ། །
སྐུ་ཆེ་བའི་ཡོན་ཏན། འདོད་པ་ཆུང་བ་དང་ཆོག་ཤེས་པ་དང་ཚུལ་བཟང་བ་དང༌། དང་ཞིང་མཉེན་པའི་འཁོར་ཐོབ་པར་འདོད་པ་དང༌། བདག་དང་གཞན་གྱི་ཤེས་རབ་འཕེལ་བར་འདོད་པ་དང༌། ཆོས་ཐམས་ཅད་ཀྱི་སྤྱི་དང་བྱེ་བྲག་ལ་མ་རྨོངས་པར་ཤེས་པ་དང༌། མཉམ་པར་བཞག་པ་ལ་སྒྲིབ་པ་མེད་པ་དང༌། མཁན་པོ་དང་སློབ་དཔོན་དང་རྒྱུན་དུ་ཞུགས་པ་དང་ཕྱིར་འོང་བ་དང་ཕྱིར་མི་འོང་བ་དང་དགྲ་བཅོམ་པ་དང་སློབ་པ་དང་མི་སློབ་པ་དང་སོ་སོ་སྐྱེ་བའི་དགེ་འདུན་ཐམས་ཅད་ལ་གུས་པ་ཐོབ་པར་འདོད་པ་དང༌། ལྷ་དང་བཅས་པའི་མཆོད་པའི་གནས་སུ་བདག་འགྱུར་བར་འདོད་པས་འཕགས་པ་གནས་བརྟན་ཆེན་པོ་བཟང་པོས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས། དེ་དག་ལ། རབ་བཟང་བུ་བྱུང་སྟོན་པ་འབུལ་བར་ཆེད། །
སྐྱེ་མངོན་ཤཱཀ་ཐུབ་བསྟན་ལ་རྣམ་གྲོལ་བར། ། སྨོན་པས་བུ་བྱུང་བསྙེན་རྫོགས་བཟང་པོ་པས། ། རྒོལ་འཇོམས་ཡེ་ཤེས་དྲི་མེད་སྩོལ་ལ་འདུད། ། ཞེས་སོ།། །། གནས་བརྟན་བཅུ་བཞི་པ་འཕགས་པ་གསེར་བེའུ་ནི། ཡུལ་མ་ག་དྷ་རྒྱལ་པོའི་ཁབ་པ། རིགས་ཁྱིམ་བདག་ཅིག་ལ་བུ་བཙས་མ་ཐག་གླང་པོ་ཆེ་ཞིག་ལ་ཕྲུག་གུ་གཅིན་རྟུག་ཀྱང་གསེར་དུ་འབྱུང་བ་ཞིག་སྐྱེས་པས་མིང་གླང་པོ་ཆེ་སྐྱོང་ངམ་གསེར་བེའུ་ཞེས་བཏགས། དེ་མ་སྐྱེས་དགྲས་བཀུག་པས་དེ་ཕ་སྦད་གཉིས་གླང་པོ་ཆེ་ལ་ཞོན་ཏེ་རྒྱལ་པོའི་དྲུང་དུ་ཕྱིན་པ་ན། གསེར་གྱི་གླང་པོ་ཞོག་ཅིག་ཟེར་བ་ལ། དེ་བཞག་སྟེ་ཕྱིར་ཕྱིན་པས་གླང་པོ་ཡང་སའི་ནང་དུ་ནུབ་ནས་མདུན་དུ་འཐོན་པ་ལ་དེ་གཉིས་ཞོན་ཏེ་རྒྱལ་པོར་སྐྲག་པས་མཉན་ཡོད་དུ་ཕྱིན་ནས་སྟོན་པའི་དྲུང་དུ་རབ་ཏུ་བྱུང་སྟེ་དགྲ་བཅོམ་མོ། །
དེའི་ཚེ་གླང་པོ་དེ་ལ་ལྟ་བའི་མི་མང་པོ་འདུས་པས་མི་དབེན་པར་གྱུར་ཏེ། སྟོན་པའི་བཀས་ད་ནི་མི་དགོས་སོ་ཞེས་ལན་གསུམ་དུ་སྨྲས་པས་གླང་པོ་དེ་སའི་ནང་དུ་ནུབ་བོ། ། དགེ་སློང་རྣམས་ཀྱིས་དེའི་རྒྱུ་ཅི་ལགས་ཞེས་གསོལ་བས། བཀའ་སྩལ་པ། སྔོན་སངས་རྒྱས་འོད་སྲུངས་ཀྱི་མཛད་པ་བཅུའི་གཟུགས་བརྙན་གྱི་གླང་པོ་ཆེ་ཞིག་པ་གསོས་པའི་དགེ་བ་ལས་སོ་གསུངས། ཕྱག་མཚན་གྱི་དགོས་པ་ནི། གནས་བརྟན་གསེར་བེའུས་ཀླུའི་ཡུལ་དུ་བསོད་སྙོམས་ལ་བྱོན་ཏེ། ཀླུ་དཔག་ཏུ་མེད་པ་བྱང་ཆུབ་མཆོག་ཏུ་སེམས་བསྐྱེད་དུ་བཅུག་པས་ཀླུ་རྣམས་ཀྱིས་རིན་པོ་ཆེའི་ཞགས་པ་ཅི་དགོས་པ་འབྱུང་བ་ཕུལ། དེ་འཕགས་པས་བྱིན་གྱིས་བརླབས་པས་གདུལ་བྱ་གང་ལ་རེག་པ་དང་མཐོང་བ་ཐམས་ཅད་ཀྱིས་དྲན་པ་མི་བརྗེད་པ་ཐོབ་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་གསུངས་པའི་ཆོས་ཐམས་ཅད་ཐོས་པ་དང༌།
གཟུངས་ཀྱི་སྒོ་མང་པོ་འཐོབ་པ་དང༌། སྤོབས་པ་རྒྱ་ཆེན་པོ་ཐོབ་པ་དང༌། ཤེས་རབ་རྒྱ་ཆེན་པོ་འཐོབ་པ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་ལྔ་བརྒྱས་བསྐོར་ཏེ། གནས་ཁ་ཆེར་བཞུགས་སོ། ། སྐུ་ཆེ་བའི་ཡོན་ཏན་ནི། བདག་ཉིད་དགེ་བའི་བཤེས་གཉེན་དམ་པ་རྣམས་དང་མི་འབྲལ་བ་དང༌། འཁོར་རྣམ་བཞི་བདག་ལ་གུས་པས་ཉན་པ་དང༌། ལྷ་དང་ཀླུ་དང་གནོད་སྦྱིན་དང་འབྱུང་པོ་དང་ས་བླའི་གནོད་སྦྱིན་ལ་སོགས་པ་ཐམས་ཅད་བདག་ལ་གུས་པས་བཀའ་བཞིན་དུ་རྗེས་སུ་བསྒྲུབ་པར་འདོད་པ་དང༌། རྒྱལ་པོ་དང་བློན་པོ་དང༌།
རྒྱལ་པོའི་སྲས་པོ་དང་བཙུན་མོ་དང་འབངས་དང་ཁྱེའུ་དང་བུ་མོ་དང་སྐྱེས་པ་དང་བུད་མེད་དང་བྲམ་ཟེ་རིག་སྔགས་འཆང་དང༌། དྲང་སྲོང་སྨོན་ལམ་གྲུབ་པ་ལ་སོགས་པ་ཐམས་ཅད་བདག་ལ་གུས་པས་འགྲོགས་པ་དང་གཏམ་བྱ་བ་དང༌། བཀའ་བཞིན་རྗེས་སུ་བསྒྲུབ་པར་འདོད་པ་དང་ཚེ་རིང་བ་དང་ནད་མེད་པ་དང་ལྷ་དང་ཀླུ་དང་གནོད་སྦྱིན་དང་འབྱུང་པོ་དཀར་པོ་ལ་དགའ་བ་གཟི་བརྗིད་ཆེ་བ་རྣམས་ཀྱིས་བདག་གི་ལུས་ཀྱི་གཟི་བརྗིད་བསྐྱེད་པ་དང་སེམས་ཀྱི་མཐུ་བསྐྱེད་པར་འདོད་པ་དང་གཞན་ཡང་གང་ཟག་ཐམས་ཅད་ཀྱི་རྒྱུད་འཇམ་པ་དང་ཞི་དུལ་བ་དང༌། དད་པ་དང་བརྩོན་འགྲུས་དང༌། ཤེས་རབ་རྒྱས་པར་འདོད་པས་འཕགས་པ་གནས་བརྟན་ཆེན་པོ་གསེར་བེའུས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས། དེ་དག་ལ། ཁྱིམ་བདག་སྲས་སུ་གླང་པོར་གསེར་འབྱུང་དང༌། ། མཉམ་འཁྲུངས་བསོད་ནམས་གཞན་གྱིས་དབྲོག་ཏུ་མེད། ། རབ་བྱུང་རྒྱལ་པོ་སར་ནུབ་གསེར་བེའུས། ། དྲན་དང་ཏིང་འཛིན་ཤེས་རབ་འཕེལ་ལ་འདུད། །
ཞེས་སོ།། །། གནས་བརྟན་བཅོ་ལྔ་པ་འཕགས་པ་བྷཱ་ར་དྷྭ་ཛ་གསེར་ཅན་ནི། ཡུལ་སེར་སྐྱ་པའམ་མཉན་ཡོད་པ། བྷཱ་ར་དྷྭ་ཛའི་རིགས་མཐོ་བ་མདུན་ན་འདོན་གྱི་བུར་འཁྲུངས། མཚན་དང་ལྡན་པ་ལག་པ་གཉིས་ན་གསེར་གྱི་དོང་ཙེ་འཇོ་བ་ཞིག་ཡོད་པས་མིང་གསེར་ཐོགས་སམ་བྷཱ་ར་དྷྭ་ཛ་གསེར་ཅན་དུ་བཏགས། དེའི་ལག་པ་ནས་གསེར་དངུལ་སོགས་དབྱིག་གི་རྣམ་པ་ཅི་འདོད་པ་སྟེར་བར་བྱེད་དོ། ། དེ་བཅོམ་ལྡན་འདས་ཀྱི་སྤྱན་སྔར་འོངས་ནས་དད་དེ་ཀུན་དགའ་བོ་ལ་བདག་སྟོན་པ་འཁོར་དང་བཅས་པར་བཤོས་གསོལ་བར་ཞུས་ཏེ། དེའི་རྒྱུར་ལག་པ་གཉིས་བརྐྱང་བས་གསེར་དངུལ་གྱི་ཕུང་པོ་ཆེན་པོ་བྱུང་བས་དེ་བཞིན་གཤེགས་པ་ལ་བཤོས་དྲངས་པས་དོན་ཡོད་པར་མཛད། དེའི་ཚེ་བཅོམ་ལྡན་འདས་དགུང་ལོ་ཞེ་དྲུག་བཞེས་སྐབས་ཚུར་ཤོག་གིས་བསྙེན་པར་རྫོགས་ཏེ་དགྲ་བཅོམ། གསོལ་པ།
དགེ་སློང་གསེར་ཅན་གྱིས་ལས་ཅི་བགྱིས། སངས་རྒྱས་གསེར་ཐུབ་ཀྱི་དུས་སུ་དབུལ་པོས་ཤིང་བཙོངས་པས་གསེར་དོང་ཙེ་གཉིས་རྙེད་པ་སངས་རྒྱས་ལ་ཕུལ། གསེར་ཅན་ནི་དབུལ་པོ་དེ་ཡིན་ཏེ་དད་པ་སྟོབས་ཆེ་བ་ལས་སོ། ། ཞེས་བཀའ་སྩལ་ཏོ། ། ཡང་ན་སངས་རྒྱས་འོད་སྲུངས་མྱ་ངན་ལས་འདས་པའི་མཆོད་རྟེན་ལ། རྒྱན་ཆེན་པོ་ཞིག་གི་གསེར་གྱི་དོང་ཙེ་གཉིས་ཕུལ་བའི་བསོད་ནམས་ཀྱིས་སྐྱེ་བ་ཐམས་ཅད་དུ་གསེར་གྱི་དོང་ཙེས་ལག་པ་སྦྲེལ་ནས་སྐྱེས་པར་བཤད་པའང་ཡོད། ཕྱག་རྒྱའི་དགོས་པ། གནས་བརྟན་ཆེན་པོ་གསེར་ཅན་གྱི་ཕྱག་གཉིས་མཉམ་པར་བཞག་པའི་ཡོན་ཏན་གདུལ་བྱ་གང་གི་མདུན་དུ་ཕྱག་རྒྱ་དེ་བཅས་པའི་གདུལ་བྱ་དེ་ངན་འགྲོ་ལས་ཐར་ཏེ། རབ་ཏུ་དགའ་བ་དང་བདེ་བ་རྒྱས་པར་འགྱུར་བ་དང་རིག་པའི་ཡེ་ཤེས་རྒྱས་པར་འགྱུར་བ་དང༌། ནམ་མཁའ་རྣམ་པར་དག་པ་ལྟར་དཀར་པོའི་ཡོན་ཏན་ཐམས་ཅད་རྒྱུད་ལ་རྒྱས་པར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། །
འཁོར་དགྲ་བཅོམ་པ་བདུན་བརྒྱས་བསྐོར་ཏེ་གནས་ནུབ་བ་ལང་སྤྱོད་ཀྱི་འོད་ཟེར་འབྱུང་བའི་གནས་ན་བཞུགས་སོ། ། སྐུ་ཆེ་བའི་ཡོན་ཏན། གྲགས་པ་དང་སྙན་པ་ཐོབ་པར་འདོད་པ་དང༌། བུད་མེད་སྐྱེ་བ་ཕྱི་མ་ལ་སྐྱེས་པའི་ལུས་འཐོབ་པར་འདོད་པ་དང༌། ཁྱེའུ་དང་བུ་མོ་ཡིད་དུ་འོང་བ་འཐོབ་པར་འདོད་པ་དང༌། གྲོགས་དང་གཉེན་བཤེས་ལ་སོགས་པ་ཡིད་དུ་འོང་བ་དང་འགྲོགས་པར་འདོད་པ་དང༌། རྒྱལ་པོ་དང༌། བློན་པོ་དང༌། རྒྱལ་པོའི་བུ་དང་བཙུན་མོ་དམ་པ་ལ་སོགས་པ་དང༌། དགའ་བས་འགྲོགས་ལ་གཏམ་བྱ་བར་འདོད་པ་དང༌།
སངས་རྒྱས་ཐམས་ཅད་ཀྱི་ཞལ་མཐོང་བར་འདོད་པ་དང༌། བྱང་ཆུབ་སེམས་དཔའ་ཆེན་པོ་རྣམས་ཐེག་པ་ཆེན་པོའི་ཆོས་ཀྱི་བགྲོ་བ་མཛད་པ་ལ་བལྟ་བར་འདོད་པ་དང༌། བྱང་ཆུབ་སེམས་དཔའ་ཆེན་པོ་རྣམས་ཕ་རོལ་དུ་ཕྱིན་པ་དྲུག་གི་སྤྱོད་པ་རླབས་པོ་ཆེ་མཛད་པ་བལྟ་བར་འདོད་པ་དང༌། སངས་རྒྱས་བཅོམ་ལྡན་འདས་ཀྱི་སྲས་ཐུ་བོར་བདག་སྐྱེ་བར་འདོད་པ་དང༌། སྒྱུ་མ་ལྟ་བུའི་ཏིང་ངེ་འཛིན་གྱི་ཕན་ཡོན་འཐོབ་པར་འདོད་པ་དང༌། གྲོགས་པོ་དམ་པ་བྱང་ཆུབ་སེམས་དཔའ་རྣམས་དང་འགྲོགས་ཤིང་མི་འབྲལ་བར་འདོད་པས་འཕགས་པ་གནས་བརྟན་ཆེན་པོ་བྷཱ་ར་དྷྭ་ཛ་གསེར་ཅན་གྱིས་ཐོག་དྲངས་ཏེ་གསོལ་བ་གདབ་པར་བྱའོ་ཞེས་གསུངས། དེ་དག་ལ། ལག་གཉིས་གསེར་གྱི་དོང་ཙེ་འབྱོར་པ་ཡི། ། སྟོན་པ་འཁོར་བཅས་བཤོས་གསོལ་སྟན་ལ་གནས། ། ཟག་པའི་དགྲ་བཅོམ་བྷཱ་ར་དྷྭ་ཛ་ཡི། །
ཆོས་ཐོས་སྒྱུ་མའི་ཏིང་འཛིན་འཕེལ་ལ་འདུད། ། ཞེས་སོ།། །། གནས་བརྟན་བཅུ་དྲུག་པ་འཕགས་པ་བ་ཀུ་ལ་ནི། ཡུལ་མཉན་ཡོད་པ། རིགས་བྲམ་ཟེ། མཚན་བ་ཀུ་ལའམ། ཤིང་ཤུན་ཅན་ནམ། གཞོན་ནུའི་དུས་སྐུ་ཤ་ཚོ་བས་གེལ་པོར་གྲགས། བྲམ་ཟེའི་རིག་བྱེད་ལ་ཤིན་ཏུ་བྱང་བ་ཞིག་སླད་དུ་ཕ་མ་དུས་བྱས་ནས། སློབ་མ་ཅན་དུ་སོང་སྟེ་འཁྱམས་པ་ལས་མཐར་གཏུན་རི་ཞེས་པ་ཤིང་སྤ་པིབ་བ་ལ་སྐྱེས་པ་དྲང་སྲོང་རྣམས་གནས་པ་དེར་གནས་ཏེ་ལོ་བརྒྱ་ཉི་ཤུ་རྩ་ལྔ་ལོན་པ་སྐུ་ལ་ནད་མི་འབྱུང་བ་ཤིང་གོས་གྱོན་ཏེ་གནས་པ་དེས།
བཅོམ་ལྡན་འདས་ནུབ་ཕྱོགས་ལོགས་སུ་བྱོན་པ་མཐོང་ཞིང་ཤེས་ནས་ལྷག་པར་དད་པས། རི་མཐོན་པོ་དེའི་རྩེ་ནས་མཆོངས་པ་དང་བཅོམ་ལྡན་འདས་ཀྱིས་རྫུ་འཕྲུལ་གྱི་མཐུས་བླངས་ནས་ཆོས་བསྟན་པས་ཕྱིར་མི་འོང་ཐོབ་ཅིང༌།
ཡུལ་སློ་མ་ཅན་དུ་གང་སེ་སྤྲིན་གྱིས་ཙནྡན་ས་མཆོག་གི་ཁོང་བཟངས་བཅོམ་ལྡན་འདས་གདན་འདྲེན་པའི་མཆོད་པ་བཤམས་པ་སྟོན་པས་མཁྱེན་ནས་སྟོན་པ་བ་ཀུ་ལ་དང་དགྲ་བཅོམ་པ་སྟོང་གིས་བསྐོར་ནས། སློ་མ་ཅན་དུ་རྫུ་འཕྲུལ་སྣ་ཚོགས་པས་གཤེགས་ཏེ་སྐྱེ་བོ་རྣམས་གྲོལ་བར་མཛད་དོ། ། ཐང་དཔེར་བྱུང༌།་་་་་ སྟོན་པའི་སྤྱན་སྔར་བསྙེན་པར་རྫོགས་ཏེ་རྒྱལ་བྱེད་ཚལ་དུ་ཞག་གསུམ་བསྒྲུབས་པས་དགྲ་བཅོམ་དད་པས་གྲོལ་བ་རྣམས་ཀྱི་མཆོག་ཏུ་སྟོན་པས་བསྔགས་སོ། ། སྔོན་སྤོས་འཚོང་དུ་གྱུར་དུས་སངས་རྒྱས་རྣམ་གཟིགས་ཀྱི་ཉན་ཐོས་ལ་སྨན་ཕུལ་བས་བསྐལ་པ་དགུ་བཅུ་རྩ་གཅིག་ཏུ་བདེ་འགྲོར་སྐྱེས་ཤིང་ད་ལྟའང་ལོ་བརྒྱ་ལྔ་བཅུ་ལོན་ཀྱང་ན་བ་མ་དྲན་གསུངས། མདོ་སྡེ་ལས་བརྒྱ་པར་སྔོན་དྲང་སྲོང་ལྔ་བརྒྱས་སངས་རྒྱས་འོད་སྲུངས་འཁོར་བཅས་ནགས་ཚལ་དུ་སྤྱན་དྲངས། ཆོས་ཞུས་པས་གཅིག་མ་གཏོགས་པ་ཐམས་ཅད་དུ་དགྲ་བཅོམ་པ་ཐོབ་པ་དང༌། གཅིག་པུ་དེས་སངས་རྒྱས་ཤཱཀྱ་ཐུབ་པའི་དུས་སུ་གྲོལ་བའི་སྨོན་ལམ་བཏབ་པ་དུས་འདིར་དགྲ་བཅོམ་པའི་འབྲས་བུ་ཐོབ་པ་གནས་བརྟན་འདི་ཉིད་ཡིན་པར་གསུངས།
ཕྱག་མཚན་གྱི་དགོས་པ་ནི། གནས་བརྟན་བ་ཀུ་ལའི་ནེའུ་ལེའི་ཡོན་ཏན་ནི་གདུལ་བྱ་གང་གི་རེག་པ་དང༌། མཐོང་བ་ལ་སོགས་པ་འདོད་པའི་ཡོན་ཏན་ལྔ་ཕུན་སུམ་ཚོགས་པ་འབྱུང་བར་འགྱུར་བ་དང༌། ཕ་རོལ་དུ་ཕྱིན་པ་དྲུག་མྱུར་དུ་རྫོགས་པར་འགྱུར་བ་དང༌། ཆོས་ཐམས་ཅད་ཀྱི་དེ་ཁོ་ན་ཉིད་རྟོགས་པར་འགྱུར་བ་དང༌། བྱམས་པ་དང་སྙིང་རྗེ་ཆེན་པོ་རྒྱས་པར་འགྱུར་བ་ལ་སོགས་པའི་ཡོན་ཏན་དུ་མ་དང་ལྡན་པར་གསུངས་སོ། ། འཁོར་དགྲ་བཅོམ་པ་དགུ་བརྒྱས་བསྐོར་ཏེ། གནས་བྱང་གི་སྒྲ་མི་སྙན་ན་བཞུགས། སྐུ་ཆེ་བའི་ཡོན་ཏན། ངན་སོང་གསུམ་དང་མི་ཁོམ་པའི་གནས་བརྒྱད་ལས་ཐར་བར་འདོད་པ་དང༌།
སེམས་ཅན་བཀྲེས་པ་དང་སྐོམ་པ་དང་གཅེར་བུ་དང་འོན་པ་དང་ལོང་བ་དང་དབང་ཆུང་བ་དང་ལྐུགས་པ་དང་དིག་པ་དང༌། རྨོངས་པ་དང༌། གླེན་པ་ལས་ཐར་བར་འདོད་པ་དང༌། ལྷ་དབུལ་པོ་དང་མི་དབུལ་པོ་ལས་ཐར་བར་འདོད་པས་འཕགས་པ་གནས་བརྟན་ཆེན་པོ་བ་ཀུ་ལས་ཐོག་དྲངས་ཏེ་གསོལ་བ་གདབ་པར་བྱའོ། ། ཞེས་བྱམས་པ་ལུང་བསྟན་པའི་མདོ་ལས་གསུངས་སོ། ། དེ་དག་ལ། སངས་རྒྱས་འབྱོན་མཐོང་གཏུན་རིའི་རྩེ་ལས་མཆོངས། ། སྟོན་པའི་རྫུ་འཕྲུལ་གྱིས་བཟུང་ཆོས་བསྟན་པས། ། མྱུར་བ་དགྲ་བཅོམ་ཐོབ་པ་བ་ཀུ་ལ། ། སྐྱེ་ངན་ལས་སྒྲོལ་འདོད་དགུ་སྦྱིན་ལ་འདུད། །
ཞེས་སོ། ། དེ་ལྟར་གནས་བརྟན་ཆེན་པོ་བཅུ་དྲུག་པོ་རེ་རེ་ལ་ཡང་འཁོར་མང་དུ་འབྱུང་བ་ཐམས་ཅད་ཀྱང་ཟག་པ་ཟད་པ་དགྲ་བཅོམ་པ། དབང་པོ་དུལ་བ། སངས་རྒྱས་ཀྱི་བསྟན་པ་འཛིན་སྐྱོང་སྤེལ་བའི་ལས་ཁོ་ནར་བརྩོན་པ་སྟེ། འདི་དག་ཀྱང་བསྟན་པ་ཇི་སྲིད་གནས་ཀྱི་བར་དུ་རྒ་ཤི་མེད་པའི་གོ་འཕང་ལ་གནས་པ་ཤ་སྟག་གོ ། དེ་དག་ལ། སངས་རྒྱས་རྒྱལ་བའི་ཡེ་ཤེས་སྒྱུ་འཕྲུལ་ཆེ། ། བཅུ་དྲུག་འཁོར་དུ་ཐུབ་པའི་བརྟུལ་ཞུགས་རྣམས། ། ཁྲི་དང་དྲུག་སྟོང་ཉིས་བརྒྱའི་དགྲ་བཅོམ་ཚོགས། ། ལྷར་བཅས་སྐྱེ་དགུའི་མཆོད་འོས་རྣམས་ལ་འདུད། །
ཞེས་སོ། ། དེ་ལྟར་གནས་བརྟན་རྣམས་བཞུགས་གནས་སྤྱི་མཐུན་པར། ཛམྦུ་གླིང་ན་བཞུགས་པ་བཅུ་གཅིག གཞན་ན་བཞུགས་པ་ལྔ། འཛམ་གླིང་ལའང་ས་ཚིགས་ཀྱིས་ཕྱེ་བས་ཡུལ་དབུས་སུ་བཞུགས་པ་ལྔ་དང་མཐའ་འཁོབ་ཏུ་བཞུགས་པ་ལྔ། དབུས་མཐའ་དཔྱད་དཀའ་བ་གཅིག དབུས་ཀྱི་ལྔ་ལའང་མ་ག་དྷའི་བྱ་རྒོད་ཕུང་པོ། དྲང་སྲོང་ཨངྴི་རཿསྟེ་རྩེ་མཐོན་གྱི་ཤེལ་ནགས། མཉན་ཡོད་ལོ་མ་བདུན་པའི་རི་ཕུག ཆུ་བོ་ཡ་མུ་ནའི་གླིང་ཞེས་གངྒཱ་དང་ཆུ་ཀླུང་ཡ་མུ་ནའི་བར་ན་ཡོད་པ།
རི་ངོས་ཡངས་རྣམས་སོ། ། དེ་རྣམས་དབུས་ཡིན་པའི་རྒྱུ་མཚན། ཤར་དུ་ལི་ཁ་ར་ཤིང་འཕེལ། ལྷོར་འདམ་བུའི་ཆུ་ཀླུང༌། ནུབ་ན་བྲམ་ཟེའི་གྲོང་དཀའ་བ་དང་ཉེ་བའི་དཀའ་བ། བྱང་དུ་ཨུ་ཤི་རཱི་རི་བོའི་བར་ལ་ཡུལ་དབུས་སུ་འཇོག དམ་པའི་ཆོས་འདུལ་བ་མེ་ཏོག་འཕྲེང་རྒྱུད་ལས། ལི་ཁ་ར་ཎ་ཚང་ཚིང་ནགས། ། ལི་ཁ་ར་ཤིང་འཕེལ་ཤར་ཕྱོགས་ཉིད། ། རི་བོ་མུན་པ་ཅན་གྱི་དྲུང༌། །
ཆུ་ཀླུང་མུན་པ་ཅན་གྱི་དྲུང༌། ། དཀའ་བ་ཉེ་བའི་དཀའ་བ་ཡི། ། གྲོང་ཁྱེར་ནུབ་ན་ཡོད་པར་གསུངས། ། ཨུ་ཤི་ར་ཞེས་བྱ་བ་ཡི། ། རི་བོ་བྱང་ན་ཡོད་པར་བཤད། ། དེ་དག་གི་ནི་བར་རྣམས་ལ། ། ཡུལ་དབུས་ཞེས་ནི་གསུངས་པ་དེའི། ། ཕྱི་རོལ་མཐའ་འཁོབ་ཅེས་བྱ་བ། ། བཅོམ་ལྡན་མཐའ་ཡས་མཁྱེན་པས་གསུངས། ། ཞེས་འབྱུང་ངོ༌། །
ཡུལ་མཐའ་འཁོབ་ལྔ་ནི་གངས་ཏི་སེ། བྱང་ཤམྦྷ་ལ་དང་ཉེ་བའི་རི་གངས་ཅན། ནུབ་ཕྱོགས་ཁ་ཆེའི་གུར་གུམ་རིའི་རྩེ་མོ། པྲི་ཡངྐུའི་གླིང༌། རྒྱ་གར་གྱི་ཆ་ཤས་ཟངས་གླིང་རྣམས། དབུས་མཐའ་དཔྱད་དཀའ་བ་རི་བྷི་ཧུ་ལའོ། ། གླིང་གཞན་ན་བཞུགས་པ་ནི། ཤར་ལུས་འཕགས་གླིང་གི་ལག་ནའི་རིའི་དྲང་སྲོང་འབྱུང་བའི་གནས། ནུབ་བ་ལང་སྤྱོད་ཀྱི་འོད་ཟེར་འབྱུང་བའི་གནས། བྱང་སྒྲ་མི་སྙན་གྱི་སྤོས་བརྩེགས་འོད་ཟེར།
ཤར་ལྷོ་སིངྒ་གླིང༌། ལྷ་གནས་སུམ་ཅུ་རྩ་གསུམ་གྱི་དབེན་གནས་མེ་ཏོག་སྙིང་པོ་རྣམས་ཡིན། བཞུགས་པའི་གང་ཟག་ཀྱང་སྤྱི་དང་མཐུན་པ་གོང་དུ་སྨོས་པ་ལྟར་དང༌། འཕགས་པ་དགའ་བའི་བཤེས་གཉེན་གྱི་རྟོགས་བརྗོད་ནས་བ་ལང་སྤྱོད་དུ་བྷཱ་ར་དྷྭ་ཛ་བསོད་སྙོམས་ལེན་བཞུགས་པ་སོགས་ཆེས་མི་མཐུན་པའང་འབྱུང་མོད། ཡུལ་གནས་སོ་སོ་དེ་དག་ནས། འཕགས་པ་རྣམས་སྦྱིན་པ་ཡོངས་སུ་དག་པར་བྱ་བའི་ཕྱིར་བསོད་ནམས་ཀྱི་ཞིང་དུ་སྤྱན་འདྲེན་པའི་སྲོལ་ཐོག་མར་འཕགས་ཡུལ། དེ་ནས་རྒྱ་ནག དེ་རྗེས་བོད་ཡུལ་དུ་དར་བ་ཡིན་པས། དེ་ཡང་འདི་སྐད་ཐོས་ཏེ། ཐོག་མར་གནས་བརྟན་སྤྱན་འདྲེན་ཚིག་འཕགས་ཡུལ་ནས་འགྱུར་བ་ནི།
རྒྱ་གར་སྐད་དུ། སྠཱ་བི་རོ་པ་ནི་མནྡྲ་ཎཾ། བོད་སྐད་དུ། གནས་བརྟན་སྤྱན་དྲངས་པ། ཐམས་ཅད་མཁྱེན་པ་ལ་ཕྱག་འཚལ་ལོ། ། བཙུན་པ་རྣམས་དགོངས་སུ་གསོལ། དགོངས་ནས་ཀྱང་ཤེལ་དང་ནོར་བུ་དང༌། དངུལ་དང༌། ཀུ་མུད་དང༌། ཁ་བའི་ཕུང་པོ་དང༌།
ཟླ་བའི་འོད་ཟེར་དང༌། སྟོན་གྱི་ཆུ་དང༌། ནམ་མཁའ་དང༌། པདྨའི་རྩ་བ་ལྟར་དྲི་མ་མེད་པར་མཛོད་ལ། རླུང་གི་སྟོབས་ཀྱིས་ཤིང་གི་ལྕུག་ཕྲན་བསྐྱོད་པ་དང་སྨིག་རྒྱུ་དང་སྒྱུ་མ་དང་རྨི་ལམ་དང༌། གློག་དང༌། ཤིང་རྟའི་རྡུལ་དང༌། བ་ལང་གི་ཕྲུག་གུའི་རྣ་མཆོག་དང༌། སྦྲུལ་གྱི་ལྕེ་དང༌། ཟིལ་པ་དང༌།
རྒྱ་མཚོ་བསྐྱོད་པའི་རླབས་ལྟར་གཡོ་བའི་ཡིད་སྐད་ཅིག་རེ་རེ་ལ་ཡང་མི་སྡོད་པར་འགྲོ་བ། རྩེ་གཅིག་པའི་ཏིང་ངེ་འཛིན་གྱི་སྟོབས་ཀྱིས་ཡུད་ཙམ་ཞིག་རྒྱུ་བ་ནང་དུ་དགག་ཏུ་གསོལ། སྨྲས་པ། རི་གཟར་འབབ་པའི་དབའ་རླབས་གྱུར་པས་ཀྱང༌། ། གང་གི་དབའ་རླབས་བསྒྱུར་ལ་བསྒྲུན་མེད་པར། ། འཇིགས་པ་ཐོགས་མེད་གཡོ་བའི་ཡིད་དེ་ནི། ། ཡུད་ཙམ་རྩེ་གཅིག་མཛོད་ཅིག་བཙུན་པ་རྣམས། ། ཞེས་སོགས་ནས། སྲེད་པའི་འདོད་ཆགས་ཉོན་མོངས་ཞགས་པས་གསལ་ཞིང་སྲེད་མེད་ལ། ། ཆུ་ཡི་ཆུ་གཏེར་ལྟ་བུར་ཡོན་ཏན་རྣམས་ཀྱི་གནས་གཅིག་པུ། །
ཐུབ་པའི་སྲས་མཆོག་དགེ་འདུན་བདག་གིས་སྤྱན་དྲངས་པས། ། དེ་རིང་དགེ་བ་གང་བསགས་དེས་ནི་བྱང་ཆུབ་འཐོབ་གྱུར་ཅིག ། ཇི་སྲིད་མཁའ་ལ་འོད་འཕྲོ་འོད་ཀྱིས་གསལ་བར་རྣམ་པར་སྣང་བྱེད་ཅིང༌། ། རི་དྭགས་རྟགས་ཅན་འོད་ཀྱིས་རལ་པའི་དཀྱིལ་འཁོར་ལྡན་པར་འཆར་བ་དང༌། ། རྒྱ་མཚོ་རྒྱས་པར་གནས་པ་དེ་སྲིད་ལྷ་དང་ལྷ་མིན་ཕྱག་བྱས་པའི། ། བདེ་བར་གཤེགས་པའི་བསྟན་པ་ཐོགས་པ་མེད་པ་ས་ལ་གནས་པར་ཤོག ། གནས་བརྟན་སྤྱན་དྲངས་པ་སློབ་དཔོན་བྷཱ་བ་སྐནྡ་བས་མཛད་པ་རྫོགས་སོ། ། ཨཱ་ཙཱརྻ་ཛི་ན་མི་ཏྲ་དང་བནྡེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ཞེས་སོགས་མང་ཙམ་འདུག་པ་འདིར་ཡི་གེ་མངས་པས་ཐམས་ཅད་མ་བྲིས་ཤིང་ངེས་ཤེས་སྐྱེ་ཕྱིར་ཐོག་མཐའ་ཙམ་བཀོད་པ་ཡིན་ཞིང༌། དེ་དང་འདྲ་བར་རྒྱ་ནག་ནས་བརྒྱུད་པར་ཡང་རྒྱ་ནག་ཐང་གི་རྒྱལ་རབས་ཐང་ཛུའི་ཛུང་གིས་གནས་བརྟན་ཁྱད་པར་གནས་པ་སོ་སོ་ནས་སྤྱན་དྲངས་པའི་ཕྱིར་འཕྲིན་ཡིག་སྤྲིངས་པར་གྲགས་པའི་ཡི་གེ་ཡང་འདི་ཡིན་ཏེ།
མ་ག་དྷའི་ཡུལ་དུ་བྱོན་པ་སངས་རྒྱས་ཀྱི་དགེ་འདུན་བཙུན་པ་གནས་བརྟན་ཆེན་པོ་རྣམས་དགོངས་སུ་གསོལ། བདག་གི་དད་པ་དང༌། དང་བ་དང༌། འདུན་པ་ལས་བྱུང་བའི་ཚིག་གིས་གསལ་བར་བྱེད་པའི་ངག ཤེལ་དང་ནོར་བུ་དང་ཁ་བའི་ཕུང་པོ་དང་ཟླ་བའི་ཟེར་དང་པདྨའི་རྩ་བ་ལྟར་དྲི་མ་མེད་པར་མཛོད་ལ། རླུང་གི་སྟོབས་ཀྱིས་ཤིང་གི་ལྕུག་ཕྲན་ལྟར་བསྐྱོད་པ་ལ། སྨིག་རྒྱུ་དང༌། རྨི་ལམ་དང༌། གློག་དང་སྦྲུལ་གྱི་ལྕེ་དང༌། རྒྱ་མཚོ་བསྐྱོད་པའི་རླབས་ལྟར་གཡོ་བའི་ཡིད།
སྐད་ཅིག་རེ་རེ་ཡང་མི་སྡོད་པར་འགྲོ་བ། རྩེ་གཅིག་པའི་ཏིང་ངེ་འཛིན་གྱི་སྟོབས་ཀྱིས་ཡིད་གཅིག་པུ་རྒྱུ་བ་ནང་དུ་དགག་ཏུ་གསོལ། ལྷ་ཡི་བུ་མོ་ཡིད་ཞུམ་ཤུགས་ཕྱུངས་པ་ཅིག་ཟིམ་མེར་བྱས་པའི་མིག ། རིང་ཞིང་གཟི་ལྟར་བཀྲ་ལ་འོད་འཚེར་མིག་ཆགས་ལྟ་བ་གཡོ་བ་ཡི། ། གང་གི་ཐུགས་ནི་གཡོ་བ་རྒྱུན་གཅོད་རྒྱུ་ལས་འཁྲུགས་པར་མ་གྱུར་པ། ། བདུད་རྣམས་འཇོམས་མཁས་གཅིག་པུ་ཐམས་ཅད་མཁྱེན་པ་དེ་ལ་ཕྱག་འཚལ་ལོ། ། ཞེས་པ་ནས། འཕགས་པ་གནས་བརྟན་དགྲ་བཅོམ་པ་རྣམས་ཐང་ཞེས་བྱ་བའི་ག་བོར་འབྱོན་པ་ཅི་གནང༌། ཞེས་པ་དང༌། གཟི་བརྗིད་ཀྱི་ཉི་མ་སྟོང་མཐོང་བར་བྱེད་པ་དེ་དག
སྔོན་གྱི་སངས་རྒྱས་ཀྱི་ཡོན་བདག་མ་སྐྱེས་དགྲ་དང་གཏུམ་པོ་རབ་སྣང་ལ་སོགས་པ་བསྟན་པ་ལ་དབང་བའི་སྦྱིན་པ་ལས་བྱུང་བའི་ལེགས་པར་སྤྱད་པའི་རྗེས་སུ་སླེབ་པ། ཐང་གི་རིགས་མོས་པ་ཕྱིར་མི་གཞོལ་བའི་སླད་དུ། དོ་མོད་ཀྱི་མཚན་མོ་ཟད་པར་མཛོད་ལ། གདུགས་ཀྱི་དང་པོ་ལ་ཅི་བདེ་བར་འདིར་འཁོད་པར་མཛོད་ཅིག དེའི་དོན་དུ་ཧྭ་ཤང་མངགས་པ་ཡིན། ཞེས་སོགས་མང་དུ་མཆིས་པ་ལས། འདིར་རེ་ཞིག་དེ་ཙམ་བྲིས་པ་ཡིན། ཐང་ཛུའི་ཛུང་གི་འཛྭས་པཎྜི་ཏ་ཨ་ཀ་ཤ་སྠི་རས་ཇོ་བོ་རྗེའི་མཆོད་ཁང་སྙེ་ཐང་འོར་གྱི་སྒྲོལ་མ་གསུང་བྱོན་དྲུང་དུ་བསྒྱུར་བ་ཡིན། འདིའི་རྗེས་ལ། ཡིན་ཐང་གི་གཏམ་རྒྱུད་དང༌།
འདིའི་སྔོན་དུ་ཐང་ཟམ་གྱིས་རྒྱ་གར་ནས་ཆོས་གང་ན་དྲངས་པའི་གཏམ་རྒྱུད། ཧེ་ཧོ་སྲན་ཞེས་བྱ་བའི་རི་ལ་བཞུགས་པའི་གཏམ་རྒྱུད། བཙུན་མོའི་གཏམ་རྒྱུད་རྣམས་ཀྱང་ཡོད་པར་གྲགས་སོ། ། དུས་རེ་ཞིག་གི་ཚེ་རྒྱ་ནག་གི་རྒྱལ་པོ་སྙུན་གཞི་དམ་པོས་ཟིན་པས། ཐབས་གང་གིས་ཀྱང་མ་ཕན་ནས། སངས་རྒྱས་དང་བྱང་ཆུབ་སེམས་དཔའ་རྣམས་ལ་གསོལ་བ་བཏབ་པས་ཕོ་བྲང་དང་ཐག་ཉེ་བའི་ནམ་མཁའ་ལ་འབྲུག་གི་རྒྱབ་ཡོལ་འཇའ་ཚོན་གྱི་གུར་གྱིས་བརྒྱན་པ་བྱོན་པ་མཐོང་ནས་གསོལ་བ་བཏབ་པས་ཁབ་ཏུ་ཕེབས་པ་ཙམ་གྱིས་རྒྱལ་པོ་སྙུན་དྭངས། ཡང་རྒྱལ་པོ་བསྙུན་པའི་ཚེ་བློན་པོ་རྣམས་ཀྱིས། ཁྱེད་ཆོས་སྐྱོང་བའི་རྒྱལ་པོ་ཡིན་ན་གནས་བརྟན་ཆེན་པོ་བཅུ་དྲུག་བསྟན་པ་སྐྱོང་བའི་ཕྲིན་ལས་མཛད་པར་གྲགས་པས། དེ་དག་འདིར་དབྱར་གནས་པར་གདན་འདྲེན་པའི་གསོལ་བ་ཐོབ་ཅེས་ཞུས་པར་རྒྱལ་པོས་གསོལ་བ་བཏབ་པས། བྲེ་ཕུལ་གྱི་ཟླ་བའི་ཚེས་བཅུ་གསུམ་གྱི་དུས་སུ་རྒྱ་བན་སྨུག་ཆས་ཅན་དུ་བྱོན་ནས།
རྒྱལ་པོས་ཁང་པ་བཅུ་དྲུག་བརྩེགས་པར་བཞུགས་ནས་དབྱར་གནས་པའི་དུས་སུ། རྒྱལ་པོ་འཁོར་དང་བཅས་པ་དང༌། ཡུལ་དེའི་སྐྱེ་བོ་ཐམས་ཅད་ཀྱིས་དར་དང་གོས་ཆེན་དང་ཟ་འོག་ལ་སོགས་པའི་ན་བཟའ་མང་པོ་ཕུལ་བ་རྣམས་སྦྱིན་པ་དག་པའི་ཕྱིར་བདག་གིར་མཛད་དེ་ལྷབ་ལྷུབ་ཏུ་གསོལ། དགྲ་བཅོམ་ལོངས་སྐུའི་ཆ་ལུགས་ཅན་དུ་གྱུར་པས་ན་བཟའི་ཁ་དོག་དང་དབྱིབས་གོས་འཁྱུད་ཀྱང་ངེས་པ་མེད་ལ། དགག་དབྱེ་ཐོན་ནས་གཤེགས་པར་བཞེད་པ་ན། རྒྱལ་པོའི་ཞལ་ནས་ང་ཆོས་ཀྱི་རྒྱལ་པོ་ཡིན་པས་དབྱར་གནས་པར་སྤྱན་དྲངས་ནས་བཞུགས་པ་ཡིན། ཁྱོད་རྣམས་ཆོས་སྐྱོང་བའི་བློན་པོ་ཡིན་ན་དགག་དབྱེ་ཐོན་ཀྱང་སྟོན་འདིར་བཞུགས་པར་གསོལ་བ་ཐོབ་གསུངས་པ་ལྟར་བློན་པོ་རྣམས་ཀྱིས་གསོལ་བ་བཏབ་ནའང༌། ངེད་ཅག་གླིང་གཞན་དུ་སེམས་ཅན་གྱི་དོན་བྱ་དགོས་པས་འདི་གཅིག་པུར་བསྡད་པའི་སྐབས་མེད། ངེད་ཅིག་གི་སྐུ་འབག་རེ་བཞེངས་ཤིག དེ་ཡིས་སེམས་ཅན་གྱི་དོན་དུ་འགྱུར་གྱི་གསུངས་ནས་འདྲ་འབག་བཞེངས་པའི་གནང་བ་སྩལ།
དེར་རྒྱལ་པོས་དབྱར་ཁང་རེར་སྐུ་འབག་རེ་བཞེངས་ཏེ་མཆོད་གནས་སུ་བཞུགས། དབྱར་གནས་ཀྱི་དུས་ལ་གནས་བརྟན་ལུང་བསྟན་གྱི་མདོ་གསུངས་པས་ཐེག་པ་ཆེན་པོ་ཤིན་ཏུ་དར་བར་གྱུར། དེ་ནས་ལོ་ལྔ་ན་སངས་རྒྱས་དགུང་ལོ་བཅུ་གཉིས་པའི་སྐུ་ཚད་ཤཱཀྱ་མུ་ནི་ཡང་ཕེབས། རྒྱལ་པོའི་མངའ་ཐང་ཆེར་འཕེལ། རྒྱ་ནག་པོའི་ཡུལ་མངའ་ཐང་ལོངས་སྤྱོད་ཆེ་བ་ཡང་གནས་བརྟན་ཆེན་པོ་འདི་རྣམས་ཀྱིས་ཕེབས་ཞབས་ཀྱིས་བཅགས་པའི་བྱིན་རླབས་ཡིན་པར་གྲགས། དེའི་དུས་གནས་བརྟན་རྣམས་ཉིན་རེ་བཞིན་ཧལ་ཤན་གྱི་རི་ལ་འཆག་ཏུ་འབྱོན་པར། བྱང་ཆུབ་སེམས་དཔའ་སྤྱན་རས་གཟིགས་ཀྱི་རྣམ་པར་འཕྲུལ་པ་འཕགས་པའི་དགེ་བསྙེན་ཆོས་གནས་ཏེ་ཏཱ་ལ་རབ་ཏུ་གནས་པའི་བྱིངས་ལས་བྱུང་བའི་དྷརྨ་ཏཱ་ལས་འཕྱག་དར་དང་བསྙེན་བཀུར་སྟོབ་པ་སོགས་མཛད་པའི་དུས་སུ་སྲོག་ཆགས་གདུག་པ་ཅན་མ་རུངས་པ་རྣམས་ཀྱིས་འཚེ་བ་བསྲུང་སླད། པུས་མོ་གཡས་པ་ལས་སྟག་གཅིག་སྤྲུལ་ཏེ་ཕྱིར་བདས་པ་ཡིན། ཉིན་རེ་བཞིན་སངས་རྒྱས་སྣང་བ་མཐའ་ཡས་ཀྱང་མདུན་གྱི་ནམ་མཁར་སྤྲིན་གསེབ་ཏུ་དགེ་བའི་བཤེས་གཉེན་གྱི་བྱ་བ་ལ་རྒྱུན་དུ་བཞུགས་པ་ཡིན་ནོ། ། རལ་པའི་ཐོར་ཅོག་ཅན་གོ་མའི་དགེ་བསྙེན་གྱི་ཆ་ལུགས་རྔ་ཡབ་དང་བུམ་པ་བསྣམས་ཤིང་གླེགས་བམ་ཁུར་བ།
བྱང་ཆུབ་སེམས་དཔའ་ཆེན་པོ་བྱང་ཆུབ་སེམས་དཔའི་སྤྱོད་པ་སྦྱོང་བའི་དུས་ཡིན་པར་གསུངས་ཤིང་རྫུ་འཕྲུལ་ཆེ་བས་ཉིན་རེ་བཞིན་ཡང་གནས་བརྟན་བཅུ་དྲུག་གི་ཞབས་དྲུང་དུ་བྱོན་ནས་བསྙེན་བཀུར་གྱ་ནོམ་པ་མཛད་དོ། ། དེ་དག་ལ། ཧ་ལ་ཤན་རི་སོགས་སུ་གནས་བརྟན་རྣམས། ། ཞོམ་རིང་ལྷུར་བགྱིད་སྣང་མཐའ་མཁའ་ལ་གཟིགས། ། གླེགས་བམ་ལ་སོགས་ཉེར་མཁོའི་ཆུར་ཆེན་གྱིས། གཞར་ཡང་ངལ་མེད་དྷརྨ་ཏཱ་ལར་འདུད། ། ཞེས་སོགས་དེ་ལྟ་བུའི་ངོ་མཚར་གྱི་མཛད་པ་ལ་བརྟེན་རྒྱ་ནག་ཏུ་རི་མོར་བྲིས་པ། ཐགས་སུ་བསྐྲུན་པ། འབུར་དུ་བཀོད་པ་སོགས་སྐུ་འབག་ཀྱང་ཤིན་ཏུ་དར་ཞིང་དུས་ཕྱིས་རྒྱ་ནག་གསར་མ་ཏའི་མིང་རྒྱལ་པོ་གོང་མ་ཡེ་དབང་གི་དུས་སུའང༌། ཧ་ཤང་ཞིག་ལ་ཆད་པའི་ལས་ཆེ་བ་འཕོག་པར་རྒྱལ་པོའི་བཀས་བསྒོ་བ་ལ་འཇིགས་པ་མི་བཟོད་པ་དང་བཅས་ཏེ་སོང་སོང་བ་ལས་རྒྱ་མཚོའི་འགྲམ་ཞིག་ཏུ་སླེབ་སྐབས།
ཧ་ཤང་ལ་བརྩེ་བ་དང༌། རྒྱལ་པོ་དེ་བསོད་ནམས་དང་ལྡན་པ་ཡིན་པས་འཕགས་པ་རྣམས་མཚོའི་སྟེང་ན་བརྒྱུད་དེ་ཕོ་བྲང་ཆེན་པོར་ཡུད་ཅིག་ཕེབས་པའི་བཀོད་པ་རི་མོར་བྲིས་པ་ལ་གནས་བཅུ་ཆུ་འཛྭ་མ་ཞེས་པར་གྲགས། བོད་ཕྱོགས་སུ་འཕྲིན་ལས་ཀྱི་འཇུག་པའི་ཐོག་མ་ནི། མི་ཉག་འགའི་རྒྱལ་པོ་ཞིག་བསྙུན་པར་ཐབས་གང་གིས་ཀྱང་མ་ཕན་ནས་རྒྱའི་གཏམ་ཐོས་པ་ལ་བརྟེན། གོ་ཤིར་དཔེ་འདུལ་བ་འཛིན་པ་སོགས་རྒྱལ་པོའི་མཆོད་གནས་རྣམས་ཀྱིས་གནས་བརྟན་གྱི་ཆོ་ག་མཛད། གསོལ་བ་བཏབ་པས་རྒྱལ་པོ་བསྙུན་ལས་གྲོལ། ཧོར་དམག་གིས་མི་ཉག་འགའི་མཁར་ཞག་བདུན་དུ་བསྐོར་ཏེ་སྨར་ཆུ་བསྐྱིལ་ནས་ཆུ་བཀག་པའི་ཚེ། བླ་མཆོད་གཉིས་ཀྱིས་གནས་བརྟན་རྣམས་ལ་གསོལ་བ་བཏབ་པས། ལྕགས་རིའི་ནང་དུ་བནྡེ་རྒན་པོ་ཞིག་བྱུང་ནས་དེས་ཆུ་འདི་ན་ཡོད་ཅེས་ས་བྲུས་པས་ཁྲོན་པ་ཐོན་ནས་མཁར་མ་ཤོར། ཆུ་ཟད་མི་ཤེས་པ་བྱུང་བས་ཧོར་གྱི་འཇིགས་པ་བཟློག་པ་སོགས་བྱིན་རླབས་ཆེ་བ་ལ་བརྟེན།
མདོ་སྨད་དུ་ཆོས་འདི་དར་བའི་ཕན་ཡོན་ཆེན་པོ་བྱུང་བས་གནས་གཞི་རྣམས་སུ་གནས་བཅུའི་གནྡྷོ་ལ་མ་བརྩིགས་པ་མེད། སྐུ་བཞེངས་པ་དང༌། མཆོད་པ་དང་གསོལ་འདེབས་དར་བར་གྱུར་ཏོ། ། གླང་དར་གྱིས་བསྟན་པ་བསྣུབས་རྗེས་དབུས་གཙང་གི་མཁས་པ་མི་དྲུག་གིས་མདོ་སྨད་དུ་བྱོན་དུས། གནས་བརྟན་གྱི་ཆེ་བ་གསན་པར་གནས་གཞི་ཀུན་དུ་གནས་བརྟན་གྱི་སྐུ་བཞེངས་སྐད། གནས་གཞི་གཙུག་ལག་ཁང་ཐམས་ཅད་དུ་བཞུགས་པའི་སྲོལ་བཏོད་ཕྱིས། ཁྱད་པར་ཀླུ་མེས་འབྲོམ་ཆུང་གིས་རྒྱ་ནག་ཏུ་ཕྱིན་ཏེ་བཞུགས་ཁང་གི་སྐུ་ལ་དཔེ་བླངས་ནས་བྲིས་སྐུ་བཞེངས་པ། ཐུབ་དབང་གནས་བརྟན་བཅུ་དྲུག དྷརྨ་ཏཱ་ལ་ཏེ་བཅོ་བརྒྱད་ཀྱི་ཐང་སྐུ་རེ་བྲིས་ཟིན་པ་བྱུང་བ། ལྷ་བཟོ་དེ་ཡང་སྤྲུལ་པ་ཡིན་ནམ་སྙམ་ཟེར་གསུངས།
བོད་དུ་གདན་དྲངས་ནས་ཡེར་པའི་བ་རང་རྭ་བ་ན་བཞུགས་པས་ཡེར་པ་རྭ་བ་མར་གྲགས་སྐད། དེ་ནས་དབུ་རུའི་ཚལ་དུ་བཞུགས་པར་གྲགས། བྱམས་པ་ལུང་བསྟན་པའི་མདོ་ཞེས་བྱ་བ་ཀླུ་མེས་འབྲོམ་ཆུང་བས་རྒྱའི་ཡིག་ཚང་ལས་རྙེད་པ་ཡོད་མོད། ཡིག་ཚང་ཇི་ལྟར་རྙེད་པ་ཡིད་ཆེས་པའི་ལོ་རྒྱུས་དང་བཅས་ཀླུ་མེས་འབྲོམ་ཆུང་གིས་ཚིགས་བཅད་དུ་བཀོད་པ་ནི། འདི་སྐད་དུ། འགྲོ་བའི་བླ་མ་ཤཱཀྱ་སེང་གེའི་སྨོན་ལམ་དང༌། ། གནས་བརྟན་རྣམས་ལ་གསོལ་བ་བཏབ་པའི་བྱིན་རླབས་དང༌། ། རྒྱལ་ཆེན་བཞི་ཡིས་ཐུགས་དམ་ཇི་ལྟར་བསྐུལ་བའི་ཚུལ། ། སྔོན་བྱུང་རྒྱ་ནག་ཡིག་ཚང་ཉིད་ལས་ཁོ་བོས་རྙེད། ། རྐང་གཉིས་གཙོ་བོ་ཤཱཀྱ་སེང་གེ་གཙོ་འཁོར་དང༌། །
གནས་བརྟན་ཆེན་པོ་བཅུ་དྲུག་འཁོར་དང་བཅས་པ་དང༌། ། དྷརྨ་ཏཱ་ལར་གྲུབ་ཐོབ་ཆེན་པོ་ཧྭ་ཤང་དང༌། ། རྒྱལ་ཆེན་བཞི་དང་ཐང་ཛུ་རྒྱལ་པོ་ཕོ་བྲང་བཅས། ། གནས་བརྟན་རྣམས་ཀྱིས་རབ་གནས་བཞུགས་པའི་སྐུ་འདྲ་ལས། ། གཡང་ཙེ་བགྱིས་པ་འདི་ནི་ཁོ་བོའི་ཡི་དམ་ཡིན། ། ཤཱཀྱའི་རྒྱལ་པོ་མྱ་ངན་འདས་པའི་ཚེ། ། དགྲ་བཅོམ་ཁྱེད་རྣམས་མྱ་ངན་མ་འདའ་བར། ། འཁོར་བ་ཇི་སྲིད་བར་དུ་བཞུགས་ཤིག་ཅེས། ། བཀའ་བཞིན་ཐུབ་པའི་རྒྱལ་ཚབ་ཉིད་དུ་གྱུར། ། དེ་རྗེས་སླར་ཡང་དགྲ་བཅོམ་བཅུ་དྲུག་པོ། །
རླབས་ཆེན་སྤྱོད་པའི་ཕ་རོལ་སོན་ན་ཡང༌། ། ཉན་ཐོས་ཚུལ་དུ་འགྲོ་བའི་དོན་མཛད་ཅིང༌། ། ཟངས་གླིང་ལ་སོགས་གནས་རྣམས་ཀུན་དུ་བཞུགས། ། ཁྱད་པར་དུ་ཡང་འཛམ་གླིང་ཤར་གྱི་ཆ། ། འཇམ་པའི་དབྱངས་ཀྱིས་བྱིན་གྱིས་བརླབས་པའི་གནས། ། རྒྱ་ནག་བཀྲ་ཤིས་ཁྲི་སྒོའི་ཕོ་བྲང་དུ། ། སྤྱན་རས་གཟིགས་དབང་རྣམ་འཕྲུལ་ཆོས་རྒྱལ་གྱིས། ། ཟླ་བ་གསུམ་དུ་བཀུར་སྟིས་མཉེས་པར་བྱས། ། ཙནྡན་ཨ་ག་རུ་ཡི་བཞུགས་ཁྲི་དང༌། ། དར་ཟབ་ལ་སོགས་ན་བཟའ་ལྷབ་ལྷུབ་ཕུལ། །
རྒྱ་ནག་ལོངས་སྤྱོད་མངའ་ཐང་ཆེ་བ་ཡང༌། ། དགྲ་བཅོམ་དེ་དག་མཆོད་པའི་ཕན་ཡོན་ཡིན། ། རྒྱལ་བའི་མཛད་པ་དུ་མ་བསྒྲུབས་ནས་ཀྱང༌། ། སླར་ཡང་ཞིང་ཁམས་གཞན་དུ་འབྱོན་པར་དགོངས། ། གནས་དེར་ཡུན་རིང་བཞུགས་པར་གསོལ་བའི་ཚེ། ། འགྲོ་བའི་དོན་དུ་ཞིང་ཁམས་གཞན་དུ་འགྲོ། ། བདག་གི་འདྲ་འབག་བདག་དང་ཁྱད་མེད་དུ། ། བྱིན་གྱིས་བརླབས་ཀྱིས་དེ་དག་བཞེངས་ཤིག་གསུངས། ། དེ་མ་ཐག་ཏུ་སྤྲུལ་པའི་ལྷ་བཟོ་ཡིས། ། ཇི་ལྟར་མཐོང་བཞིན་འཁོར་དང་བཅས་པ་བཞེངས། །
བཀྲ་ཤིས་ཁྲི་སྒོར་གནས་བརྟན་བཅུ་དྲུག་པོ། ། མངོན་སུམ་བཞུགས་ལྟར་དང་བ་འདྲེན་པའི་སྐུ། ། ལྷ་བཅས་འགྲོ་བའི་མཆོད་པ་རྟེན་དུ་བཞུགས། ། སླར་ཡང་རྟ་དང་གླང་པོ་ལ་སོགས་པ། ། སྣ་ཚོགས་བཅིབས་ནས་ནམ་མཁའི་དབྱིངས་ལ་བྱོན། ། དེ་ཡི་སྐུ་ཡང་རྒྱ་ནག་ཡུལ་ན་བཞུགས། ། གཞན་ཡང་གང་ཟག་དབང་པོའི་རིམ་པ་ཡིས། ། གཟིགས་པའི་ཚུལ་ནི་དུ་མ་ཉིད་དུ་སྣང༌། ། ཞིང་མཆོག་དམ་པ་གངས་རིའི་ཁྲོད་འདིར་ཡང༌། ། བཤེས་གཉེན་དམ་པ་རྣམས་ཀྱི་ཚུལ་བཟུང་ནས། །
འགྲོ་རྣམས་ཕན་བདེའི་ལམ་ལ་འགོད་མཛད་པའི། ། གནས་བརྟན་རྣམས་ཀྱི་རྣམ་སྤྲུལ་དུ་མ་འབྱུང༌། ། གང་དག་ཐུབ་པའི་བསྟན་པ་འཛིན་པ་དང༌། ། འགྲོ་བའི་སྡུག་བསྔལ་མུན་པ་སེལ་འདོད་ན། ། ཐུབ་པ་མཆོག་དང་གནས་བརྟན་བཅུ་དྲུག་གི ། གསོལ་འདེབས་དག་ལ་ཀུན་ཏུ་བརྩོན་པར་རིགས། ། དུག་ལྔ་བདུད་བཞིའི་སྒྲིབ་པ་གཉིས་དང་ནི། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། ། མ་ལུས་ཞི་བར་འདོད་ན་ཐུབ་དབང་དང༌། ། དགྲ་བཅོམ་རྣམས་ལ་གསོལ་བ་འདེབས་པར་རིགས། །
ཚེ་དང་བསོད་ནམས་དཔལ་དང་འབྱོར་པ་དང༌། ། མཐུན་པའི་རྐྱེན་རྣམས་སྒྲུབ་པར་འདོད་ན་ཡང༌། ། དེ་བཞིན་གཤེགས་དང་དེ་ཡི་སྲས་རྣམས་ལ། ། མཆོད་པའི་སྤྲིན་ཕུང་དུ་མས་མཆོད་པར་རིགས། ། དེ་ལས་བྱུང་བའི་དགེ་བ་རྒྱ་ཆེན་དེས། ། བདག་དང་མཐའ་ཡས་འགྲོ་བ་མ་ལུས་པ། ། དག་པ་ས་གསུམ་དག་ལ་གནས་ནས་ཀྱང༌། ། ཉན་ཐོས་ཚུལ་འཛིན་སྲིད་པ་ཇི་སྲིད་བར། ། རྣམ་པར་གནས་ནས་བསྟན་པ་སྐྱོང་མཛད་པའི། ། གནས་བརྟན་རྣམས་ཀྱི་གོ་འཕང་ཐོབ་པར་ཤོག །
ཅེས་པ་སྟེ་སྣར་ཐང་གི་ཆོས་གྲྭ་ཆེན་པོར་ཀླུ་མེས་འབྲོམ་ཆུང་གི་ཕྱག་དཔེ་དངོས་སུ་བཞུགས་པའི་སྟེང་ནས་བཤུས་པ་ལས་སོ། ། ཞེས་འབྱུང༌། དེ་ལྟར་འཕགས་པ་རྣམས་ཀྱི་སོ་སོའི་རྟོགས་བརྗོད་མདོ་ལུང་ལས་འབྱུང་བ་ལྟར་སོ་སོར་བཤད་པ་བཞིན་ཡིན་ཅིང༌། འཕགས་པ་དགའ་བའི་བཤེས་གཉེན་གྱི་རྟོགས་བརྗོད་ལས། འཛམ་བུ་གླིང་པའི་མི་རྣམས་ཚེ་ལོ་བདུན་བརྒྱ་བར་གྱུར་པ་ན། གནས་བརྟན་ཆེན་པོ་བཅུ་དྲུག་གིས་སའི་སྟེང་ན་ཤཱཀྱ་ཐུབ་པའི་བསྟན་པའི་ཆོས་ཀྱི་ཚོགས་ཇི་སྙེད་བཞུགས་པ་ཐམས་ཅད་གཅིག་ཏུ་བསྡུས་ནས་རིན་ཆེན་སྣ་བདུན་གྱི་མཆོད་རྟེན་བྱས་ཏེ། དེར་བཞུགས་པ་ལ་ཀུན་ནས་བསྐོར་ཏེ་སྐྱིལ་མོ་ཀྲུང་བཅས་པས་འདུག་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། ། ཞེས་བརྗོད་དེ་ཕྱག་བྱས་ནས་གནས་བརྟན་དེ་དག་ཀྱང་ལྷག་མེད་དུ་མྱ་ངན་ལས་བཟླ་ལ། རིན་པོ་ཆེ་སྣ་བདུན་གྱི་མཆོད་རྟེན་དེ་ཡང་ནུབ་ནས་འོག་གི་གསེར་གྱི་ས་གཞི་ལ་གནས་པར་འགྱུར་ཞིང༌།
དེ་ནས་བཅོམ་ལྡན་འདས་ཤཱཀྱ་ཐུབ་པའི་བསྟན་པ་དམ་པའི་ཆོས་ནུབ་པར་འགྱུར་རོ། ། དེ་ནས་དེའི་རྗེས་སུ་རང་སངས་རྒྱས་བྱེ་བ་ཕྲག་བདུན་འཇིག་རྟེན་དུ་འབྱུང་བར་འགྱུར་རོ། ། དེ་ནས་སྐྱེ་དགུ་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན། དེ་བཞིན་གཤེགས་པ་བྱམས་པ་འཇིག་རྟེན་དུ་འབྱུང་ངོ༌། ། ཞེས་གསུངས། དཔྱོད་ལྡན་རྣམས་ཀྱིས་བྲིས་འབུར་གྱི་སྐུ་བཞེངས་པ་རྣམས་ཀྱང༌། འཕགས་ཡུལ་གྱི་ལུགས་བཞེངས་པར་འདོད་ན། དགེ་སློང་གི་དངོས་པོ་ཆོས་གོས་རྣམ་གསུམ་བླ་གོས་ཀྱི་ཁ་དོག་ཀྱང་རྡོ་ཚོས་དམར་པོ་དང༌། སེར་པོ་དང༌། ཕྱག་མཚན་མངོན་རྟོགས་དང་མཐུན་པ།
འཁར་གསིལ། ལྷུང་བཟེད། ཆབ་བུམ། གཏོར་བུ་སོགས་ཡོ་བྱད། བཞུགས་གདན་ནོར་བུའི་ཁྲི། རྩྭའི་ལྷས་མ་དང་གདིང་བ། འཁོར་རབ་ཏུ་བྱུང་བ་དང༌། རྒྱ་གར་བ་དང་ཡུལ་ཐ་དད་པའི་མི་རིགས་ཀྱིས་གདུགས་དང་རིན་པོ་ཆེ་སོགས་མཆོད་པའི་རྫས་ཐོགས་པ། ཞིང་ཁམས་ཀྱི་ལྗོངས་ཀྱང་རྒྱ་ཆེ་ཞིང་ཡངས་པར། གྲོང་ཁྱེར།
རྩྭའི་སྤྱིལ་བུ། ཆུ་ཀླུང་ནེའུ་གསིང༌། ནགས་ཚལ་སོགས་རྒྱ་གར་ཕྱོགས་དང་འབྲེལ་བའི་བཀོད་པ་གང་ལེགས་བྱ། ཡང་རྒྱ་ནག་ལུགས་བཞེངས་པར་འདོད་ཚེ་ཟི་ཐང་ལས་འབྱུང་བ་ལྟར། རྒྱ་བན་སྨུག་ཆས་ཅན་གྱི་ཚུལ། ན་བཟའ་ཡང་གོས་མོ་ཆི་ཡུག་གྱོན། ཕྱག་མཚན་གཙོ་བོ་མངོན་རྟོགས་ལྟར་ལ། གཞན་ཆུ་ཤིང་དང་རིན་པོ་ཆེའི་འཁར་བ། སྤོས་སྣོད་ཡོལ་གོ་སོགས་མ་ངེས་པ། བཞུགས་གདན་ནོར་བུའི་ཁྲི་དང༌།
བྲག་དང༌། སྲོག་ཆགས་འབྲུག་སོགས་དང༌། པགས་རིགས་གོས་ཆེན་སོགས། འཁོར་བརྒྱའི་བནྡེ་མི་རིགས་སྣ་ཚོགས་པས་མཆོད་རྫས་དུ་མ་དང་བསིལ་གཡབ་ཐོགས་པ། ཞིང་ཁམས་ཁང་བཟངས་དྲྭ་བ་ཅན་དང༌། རྩྭ་ཤིང་ལས་ཕུག་པ་སོགས་ལྗོངས་བདེ་ཞིང་ཡིད་དུ་འོང་བ་བྱ། ཡང་བོད་ལུགས་བཞེངས་པར་འདོད་ཚེ། འཕགས་པ་འཁོར་བཅས་གཙོ་བོར་རབ་ཏུ་བྱུང་བའི་དངོས་པོ་ལ་ཕྱག་མཚན་མངོན་རྟོགས་ཇི་ལྟ་བ། ན་བཟའ་ཆོས་གོས་གསུམ་གཙོ་བོར་བྱས་པའི་རྒྱ་ནག་ལུགས་ཀྱི་གོས་མོ་ཆེ་སོགས་ཀྱང་བྱ། གདན་ཁྲི་དང་ནོར་བུའི་བྲག
མཆོད་པའི་ཡོ་བྱད། ཞིང་ཁམས་གཙུག་ལག་ཁང་གངས་རི་དང་ཡུལ་ལྗོངས་སོགས་བཀོད་པ་རྟེན་འབྲེལ་གང་ལེགས་བྱ། རྒྱ་བོད་ཀྱི་ལུགས་གསུམ་ག་ལ་ཉན་ཐོས་དགྲ་བཅོམ་པའི་ཚུལ་དང་མཐུན་པའི་རྣམ་འགྱུར་གང་ལེགས་བྱ་བ་ནི་རྟེན་འབྲེལ་གྱི་ཁྱད་པར་དུ་ཆེ་བ་ཡིན། གནས་བརྟན་འདི་དག་གི་སྐུ་བཞེངས་པ་ཕལ་ཆེར་ཤིན་ཏུ་བགྲེས་ཆེ་བའི་གདོང་ལའང་རུས་པའི་འབར་འབུར་ཆེན་པོ་ཡོད་པ་ལ། པགས་པ་སྲབ་མོས་གཡོགས་པར་རི་མོའི་གཉེར་མའི་སལ་སུལ་མང་པོ་ཡོད་པ་དང༌། ཚིགས་མཚམས་རྣམས་སུའང་རུས་པའི་འབར་འབུར་མང་པོ་ཡོད་པའི་ཚིགས་བུད་པ་སླ་བ་ཉམས་པ་ལྟ་བུ་དང༌། ཕྱག་མཛུབ་རྣམས་ཀྱང་ཚིགས་བུད་པའི་ཉམས་ལྟ་བུ་དང༌། སྐུའི་ཆ་ཤས་ཐམས་ཅད་དུའང་གཉེར་མ་དང་འབུར་གོབ་ཆེན་པོའི་ཉམས་ཆེན་དུ་བྲི་བ་རྣམས་ནི་སྡུག་བསྔལ་གྱི་ཚོར་བ་མྱང་བ་ལྟ་བུའི་རྣམ་པ་ཅན་དུ་བྲིས་པ་སྣང་མོད། འདི་ནི་ཤིན་ཏུ་རྟེན་འབྲེལ་མི་ལེགས་པས། འདྲི་བ་པོ་སྦྱིན་བདག་འབྲེལ་ཐོགས་བཅས་ལ་ནད་དང་སྡུག་བསྔལ་ཚོར་བ་མི་བཟད་པ་འབྱུང་བའི་རྒྱུར་ངེས་པ་སྟེ།
སྔོན་གྱི་སྐྱེ་བར་བྷཱ་ར་དྷྭ་ཛས་ཕ་མ་སོགས་ལ་ཟས་བསླངས་པ་ན་ཟས་རྡོ་བ་ཟོ་ཞིག་ཅེས་སྨྲས་པས། གནས་བརྟན་རང་གི་སྐྱེ་བ་འདི་དང་འདི་བཅས་ཟས་རྡོ་བ་ཟ་བའི་རིགས་སུ་སྐྱེས་པ་དང༌། སངས་རྒྱས་འོད་སྲུངས་ཀྱི་བསྟན་པ་ལ། སྔོན་དྲང་སྲོང་སེར་སྐྱས་དགེ་སློང་སྡེ་སྣོད་གསུམ་པ་འབྱོན་པ་ན། འདི་ནི་གླང་པོ་ཆེའི་མགོ་བོ་ལྟ་བུའོ། ། འདི་ནི་རྟའི་མགོ་བོ་ལྟ་བུའོ། ། འདི་ནི་རྔ་མོ། བོང་བུ། བ་ལང༌། སྤྲེའུ།
སེང་གེ སྟག དོམ། དྲེད་མོ། གུང༌། བྱི་ལ། ར་ལུག རི་དྭགས། མ་ཧེ། ཕག
ཁྱི་སོགས་ཚིག་གི་མཚོན་ཆས་ཕམ་པ་བྱས་པའི་རྣམ་སྨིན་གྱིས། ཆུ་ཀླུང་ཆེན་པོར་ཆུ་སྲིན་ཉའི་རིགས་ཅན་གླང་པོ་ཆེ་རྟ་སོགས་མགོ་བཅོ་བརྒྱད་ཡོད་པ་ཞིག་ཏུ་སྐྱེས་པ་གང་གི་ཚེ། ཉ་པ་རྣམས་ཀྱིས་ཆུ་ཀླུང་ཡིད་འོང་ལྡན་དུ་རྒྱ་མོ་སྤྱོད་པ་དང་སྤྱོད་པ་ཆེན་མོ་གཉིས་བཅུག་སྟེ། སྤྱོད་པ་ཆེན་མོས་ནི་སྔོན་སངས་རྒྱས་འོད་སྲུངས་ཀྱི་བསྟན་པ་ལ། སྡེ་སྣོད་འཛིན་པའི་དགེ་སློང་རྣམས་ལ་ཚིག་གི་མཚོན་ཆས་ཕམ་པར་བྱས་པའི་ལས་ཀྱིས་རྒྱ་མཚོར་སྐྱེས་ནས། ཆུ་ཀླུང་དེར་ཞུགས་པའི་ཆུ་སྲིན་ཉའི་རིགས་ཉལ་བ་ཟིན་མ་ཐུབ་སྟེ། མི་བརྒྱ་སྟོང་ཕྲག་དུ་མ་ར་མདར་ལོག་པས་ཆུ་སྲིན་དེ་སྐམ་ལ་ཕྱུང་བ་ནས། སྲོག་ཆགས་མགོ་མང་མཐོང་བ་མིག་གི་ལྟར་མི་བཟོད་པ་ཞིག་གྱུར་པ་ན། དེར་སྲོག་ཆགས་བརྒྱ་སྟོང་མང་པོ་དང་སྟོན་པ་དྲུག་ཀྱང་ལྟད་མོའི་ཕྱིར་འདུས་སོ། ། བཅོམ་ལྡན་འདས་ཀྱིས་ཀྱང་དེར་གཤེགས་ཏེ།
ཉ་པ་ལྔ་བརྒྱ་པོ་ལ་བཀའ་སྩལ་ནས། ཉའི་ཕུང་པོ་དག་ཆུར་འཇུག་པར་མཛད་ནས། ཆུ་སྲིན་དེ་ལ་བུ་ཁྱོད་སེར་སྐྱ་ཡིན་ནམ། སེར་སྐྱ་ལགས་སོ། ། ཁྱོད་འདི་ནས་གང་དུ་སྐྱེ་བར་འགྱུར། དམྱལ་བ་རྣམས་སུའོ། ། ཞེས་གསོལ་ནས་ངུ་བ་དང༌། ང་ལ་སེམས་དད་པར་གྱིས་དང་དུད་འགྲོ་ལས་ཐར་བར་འགྱུར་རོ་ཞེས་ཆོས་བསྟན་པས། ཆུ་སྲིན་དེ་ཡང་ཟས་བཅད་དེ་ལྷར་སྐྱེས་ནས་བཅོམ་ལྡན་འདས་ཀྱི་དྲུང་དུ་འོངས་ཏེ་བདེན་པ་མཐོང་ངོ༌། ། དེ་ནས་ཉ་པ་ལྔ་བརྒྱ་པོ་དག་དེས་ཡིད་སྐྱོ་སྟེ་ཉ་པར་མ་གྱུར་ན་རབ་ཏུ་འབྱུང་སྙམ་མོ། །
དེ་ཤཱ་རིའི་བུས་ཤེས་ནས་དེ་དག་བཅོམ་ལྡན་འདས་ཀྱི་དྲུང་དུ་ཁྲིད་དེ་ཚུར་ཤོག་གིས་བསྙེན་པར་རྫོགས་སོ། ། དེ་བཞིན་དུ་ལས་འབྲས་སྟོན་པའི་མདོ་སྡེ་རྣམས་ལས་རྒྱ་ཆེར་གསུངས་ཀྱང་འདིར་མང་དུ་མ་སྤྲོས་སོ། ། འཕགས་པ་འདི་དག་སྐུའི་རྣམ་འཕྲུལ་དུ་མ་སྟོན་པའི་ཕྱིར། རྒན་ནས་གཞོན་མཐའ་གཅིག་ཏུ་མ་ངེས་པའི་ཕྱིར་དུ། སླན་ཆད་སྐུ་གཟུགས་འདྲི་བཟོ་བྱས་པ་རྣམས་ཀྱང་བགྲེས་གཞོན་དར་བབ་ཀྱི་ཉམས། མཐོང་ན་མི་མཐུན་མེད་པ་བྱང་ཆུབ་སེམས་དཔའི་ཐིག་ཁང་ནས་ཕྱུང་བ། ཉན་ཐོས་ཀྱི་སྐུའི་རྣམ་པ་ཅན་མཐོང་ན་མངོན་པར་དགའ་བའི་སྐུ་ཅན་དུ་འདྲི་བར་བྱས་ན། ཆོས་ཐམས་ཅད་རྟེན་ཅིང་འབྲེལ་འབྱུང་གི་རང་བཞིན་ཡིན་པས་དགེ་ལེགས་ཕན་བདེའི་གཞིར་འགྱུར་བར་གདོན་མི་ཟ་སྙམ་མོ། ། རྒྱ་ནག་ལུགས་ལ་ཧྭ་ཤང་དང༌། རྒྱས་པར་ཐང་ཛུ་རྒྱལ་པོ་བྲི་ཡི།
རྒྱ་གར་ལུགས་ལ་ཧྭ་ཤང་མི་འདྲི། དེ་ལྟར་འཕགས་པའི་གནས་བརྟན་རྣམས་ཀྱི་རྟོགས་བརྗོད་གོ་བདེ་སྒྲུབ་ཐབས་རི་མོར་བྱ་ཚུལ་དང་བཅས་པ་འདི་ཡང༌། བྱམས་པ་ལུང་བསྟན་གྱི་མདོ་རྒྱ་ནག་འགྱུར་དང༌། དགའ་བའི་བཤེས་གཉེན་གྱི་རྟོགས་བརྗོད། འཕགས་པ་སོ་སོའི་རྣམ་ཐར་འདུལ་བ་ལུང་དང་མདོ་སྡེ་རྣམས་ལས་བྱུང་བ་ལྟར་དང༌། སྤྱན་འདྲེན་རྒྱ་གར་དང་རྒྱ་ནག་ནས་འགྱུར་བ་གཉིས་ཀྱང་འགོ་སྨོས་ཙམ་སོགས་བློ་གྲོས་སྤེལ་བའི་ས་བོན་དུ་ཆ་ཙམ་བཀོད་པ་ཡིན། སྤྲོས་པ་ལ་དགའ་བ་དང༌། མདོ་ལུང་སྤྱན་འདྲེན་ལུགས་གཉིས་ཀྱི་ཚིག་རིགས་ཆ་ཚང་གཟིགས་པར་འདོད་ན། པཎ་ཆེན་བྱམས་གླིང་པ་བསོད་ནམས་རྣམ་རྒྱལ་གྱིས་མཛད་པའི་མཆོད་ཆོག་དང༌། མཆིམས་སྟོན་ནམ་མཁའ་གྲགས་ཀྱི་སྒྲུབ་ཡིག་སོགས་མཁས་པ་རྣམས་ཀྱིས་མཛད་པར་ཞིབ་ཏུ་བལྟས་པས་དཔྱིས་ཕྱིན་པར་འགྱུར་རོ། །
ཞར་ལ། རྒྱལ་པོ་ཆེན་པོ་བཞིའི་རྟོགས་པ་བརྗོད་པ་ནི། འདུལ་བ་ལུང་བཞི་དང༌། མདོ་སྡེ་ལས་བརྒྱ་པའི་སྡོམ་ཚིག་ཀེ་ན་ཡ་ཞེས་པའི་སྐབས་སུ། བཅོམ་ལྡན་འདས་ཡུལ་ཨ་དུ་མ་ན་འབྱུང་པོའི་ཁྱིམ་ཞེས་བྱ་བའི་གནས་ན་བཞུགས་པའི་ཚེ། ཡུལ་དེའི་ནགས་ཁྲོད་ཞིག་ཏུ། དྲང་སྲོང་ཀཻ་པའི་བུའམ་ཀཻ་ནེ་ཡ་ཞེས་བྱ་བ་འཁོར་ལྔ་བརྒྱ་ཡོད་པ་ཞིག་དང༌། དེ་དང་ཐག་མི་རིང་བར་དེའི་སྲིང་མོའི་བུ་དྲང་སྲོང་རི་བོ་ཞེས་བྱ་བ་འཁོར་ལྔ་བརྒྱ་ཡོད་པ་སྟེ་དེ་གཉིས་གནས་སོ། ། དེ་གཉིས་དུས་དུས་སུ་རྫུ་འཕྲུལ་གྱིས་མཚོ་དལ་འབབ་ཀྱི་འགྲམ་དུ་འགྲོ་ཞིང་ཉིན་པར་གནས་པར་བྱེད་པ་ལ། སྟོན་པའི་དགོངས་པས་རྒྱལ་པོ་ཆེན་པོ་བཞི་ལ་ཆོས་བཤད་པ་དང༌།
དེར་དྲང་སྲོང་དེ་གཉིས་ཀྱང་ཚེགས་ཆུང་ངུས་ཐུལ་བར་འགྱུར་རོ་དགོངས་པ་དེ་རྒྱལ་པོ་ཆེན་པོ་བཞིས་ཁོང་དུ་ཆུད་ནས། གཡོག་རྣམས་ཁྱེད་དེང་ལ་མཚོ་དལ་གྱིས་འབབ་པའི་འགྲམ་ན་སོང་ལ་གདན་ཤོམས། ས་གཞི་མེ་ཏོག་དང་སྤོས་ཆུས་ཆག་ཆག་ཐོབ་ཅིག དྲང་སྲོང་ཀཻ་ནེ་ཡ་དང་རི་བོ་ལ་ཡང་མིའམ་མི་མ་ཡིན་ནམ་སྲིན་པོ་ལ་ལ་དག་གནོད་པ་བྱེད་ན་མི་རུང་གིས་སྲུང་བ་གྱིས་ཤིག་ཅེས་བསྒོས་ནས། དེ་དག་གིས་གདན་བཤམ་པ་སོགས་བྱས་པ་དེ་དྲང་སྲོང་ཀཻ་ནེ་ཡས་མཐོང་ནས། སྲུང་མ་དེ་ལ་དྲིས་པ་བས་དེ་དག་གིས་ཁྱོད་ལ་གནོད་པ་བྱེད་དུ་དོགས་པས་སོ། ། ཁྱེད་རྣམས་ཅི་ཤོམ་ཞིང་འདུག དེས་རྒྱལ་པོ་ཆེན་པོ་བཞི་ལ་བཅོམ་ལྡན་འདས་ཀྱིས་ཆོས་སྟོན་པ་བཞེད་དེ་དེའི་ཕྱིར་གདན་ཤོམ་མོ། ། དེས་ཅི་ངས་དེ་དག་ལ་ཆོས་བཤད་དམ། ཁྱོད་མ་ཡིན་ནོ། །
སངས་རྒྱས་བཅོམ་ལྡན་འདས་ཀྱི་ཕྱིར་རོ། ། ཁྱོད་འདིར་ཅི་ཞིག་ལ་སྡོད། ཁྱོད་སྲུང་ངོ༌། ། ཅིའི་ཕྱིར་འབྱུང་པོ་མང་པོ་འདུ་བར་འགྱུར། དྲང་སྲོང་གིས་སྨྲས་པ། དགེ་སྦྱོང་གཽ་ཏ་མ་ཡང་སྲུང་བར་བྱེད་དམ། དེས་སྨྲས་པ། དགེ་སྦྱོང་གོ་ཏ་མ་དེ་ལ་སུ་ཞིག་སྲུང༌། དེ་ཉིད་ལྷ་དང་བཅས་པའི་འཇིག་རྟེན་ཐམས་ཅད་ལ་སྲུང་བར་མཛད་དོ་ཞེས་སྨྲ་བ་ཐོས་ནས་ཅང་མི་སྨྲའོ། ། དེ་ནས་བཅོམ་ལྡན་འདས་མཚོ་དལ་འབབ་ཀྱི་འགྲམ་དུ་གཤེགས་ནས་གདན་བཤམས་པ་ལ་བཞུགས་པ་ན།
རྒྱལ་ཆེན་བཞི་རང་རང་གི་འཁོར་སྟོང་ཕྲག་དུ་མ་དང་བཅས་ཏེ་ལྷའི་མེ་ཏོག་གི་རིགས་དང་རིན་པོ་ཆེ་དང་མུ་ཏིག་དང་གསེར་དངུལ་རྣམས་ཀྱིས་རང་རང་གི་ཐུ་བ་བཀང་སྟེ་འོངས་ནས་བཅོམ་ལྡན་འདས་ལ་གཏོར་ཏེ་ཞབས་ཕྱག་འཚལ་ཞིང༌། སྟོན་པའི་སྐུའི་གཡས་གཡོན་དང་མདུན་རྒྱབ་ཏུ་རིམ་པར་འཁོད་དོ། ། དེའང་ཡུལ་འཁོར་སྲུང་དང་འཕགས་སྐྱེས་པོ་ལ་ཡུལ་དབུས་པ་དང༌། སྤྱན་མི་བཟང་དང་རྣམ་ཐོས་སྲས་ལ་ཡུལ་མཐའ་འཁོབ་པ་ཡིན་པས་དེ་དག་གཅིག་ཤོས་པའི་སྐད་ཀྱིས་ཆོས་བསྟན་ན་གཅིག་ཤོས་པས་བརྡ་ཕྲད་པར་མི་འགྱུར་བར་དགོངས་ནས། དེ་དག་སོ་སོའི་སྐད་ཀྱིས་ཆོས་བསྟན་པས། རྒྱལ་ཆེན་རིགས་བཞི་འཁོར་དང་བཅས་པ་ཆོས་ཀྱི་མིག་དྲི་མ་བྲལ་བ་སྐྱེས་ནས་བདེན་པ་མཐོང་ནས་བསྟོད་ཅིང་དེ་ནས་སྡོད་དོ། ། དེའི་དུས་དགེ་སློང་རྣམས་ཀྱིས་རྒྱལ་པོ་བཞིའི་ལས་ཅིའི་རྣམ་པར་སྨིན་པ་ཞུས་པར། སྔོན་བསྐལ་བ་བཟང་པོ་འདིར་སངས་རྒྱས་འོད་སྲུངས་ཀྱི་དུས་སུ་རྒྱ་མཚོ་ཆེན་པོ་ན། ཀླུའི་རྒྱལ་པོ་དབུགས་འབྱིན་དང་དབུགས་ཆེར་འབྱིན་ཞེས་བྱ་བར་སྐྱེས། ཤིང་ཤལ་མ་བརྩེགས་པ་ན་བྱའི་རྒྱལ་པོ་ནམ་མཁའ་ལྡིང་འགྲོ་བའི་དབང་ཕྱུག་དང་གཙུག་གི་དབང་ཕྱུག་ཞེས་བྱ་བ་གཉིས་ཀྱང་སྐྱེས་ནས་ཀླུ་གཉིས་ལ་གནོད་པར་བྱེད་པ་ན།
དེ་གཉིས་འཇིགས་ནས་རྒྱ་མཚོའི་གཏིང་དུ་ཡིབས་སོ། ། དུས་གཞན་ཞིག་ན། དེ་གཉིས་སངས་རྒྱས་འོད་སྲུངས་ལ་སྐྱབས་སུ་འགྲོ་བ་དང་བསླབ་པའི་གཞི་མནོས་སོ། ། དེའི་མཐུས་དེ་གཉིས་འཇིགས་པ་དང་བྲལ་ཏེ། རྒྱ་མཚོའི་ནང་ནས་བྱུང་སྟེ་བག་ཡངས་སུ་འཁོད་དོ། ། དེ་མཐོང་ནས་ནམ་མཁའ་ལྡིང་གཉིས་ཀྱིས་གནོད་པ་བྱར་བརྩམས་ཀྱང་རི་རབ་རླུང་དང་ཆུའི་ཤུགས་རྔུགས་པ་ལྟར་གནོད་པ་བྱར་མ་ནུས་ཏེ་རྒྱུ་མཚན་དྲིས་པས། ཀླུ་གཉིས་ཀྱིས་སྨྲས་པ། སངས་རྒྱས་འོད་སྲུངས་ལ་སྐྱབས་སུ་སོང་སྟེ་བསླབ་པའི་གཞི་བླངས་པས་དེའི་ཕྱིར་ད་ནི་བདག་གཉིས་ལ་གནོད་པས་མི་ཚུགས་པར་གྱུར་ཏོ། ། བྱ་ཁྱུང་གཉིས་ཀྱང་དད་དེ། སངས་རྒྱས་དང་ལྷན་ཅིག་འགྲོགས་ནས་འོད་སྲུངས་ཀྱི་ཐད་དུ་སོང་སྟེ་སྐྱབས་སུ་འགྲོ་བ་དང་བསླབ་པའི་གཞི་ནོས།
ཀླུ་དང་ཁྱུང་ཕན་ཚུན་མཛའ་བོར་གྱུར་ནས་ལྷན་ཅིག་འགྲོགས་ཤིང་འཁོད་དེ་བསླབ་གཞི་རྣམས་བསྲུངས་ནས་འཆི་ཀར་སྨོན་ལམ་བཏབ་པ། འདི་ལྟར་བདག་ཅག་གིས་ཡང་དག་པར་རྫོགས་པའི་སངས་རྒྱས་འོད་སྲུངས་ཀྱི་བསྟན་པ་ལ་ཚེ་གཅིག་ཏུ་སྐྱབས་སུ་འགྲོ་བ་དང་བསླབ་པའི་གཞི་རྣམས་བསྲུངས་པའི་དགེ་བའི་རྩ་བ་འདིས་བདག་ཅག་གང་དང་གང་དུ་སྐྱེས་པ་དེ་དང་དེར་གཙོ་བོར་སྨོས་པར་གྱུར་ཅིག རྫོགས་པའི་སངས་རྒྱས་འོད་སྲུངས་ཀྱིས་བྲམ་ཟེའི་ཁྱེའུ་བླ་མ་ལུང་བསྟན་པ་གང་ཡིན་པའི་སངས་རྒྱས་བཅོམ་ལྡན་འདས་དེ་བདག་ཅག་གིས་མཉེས་པར་བྱེད་པར་གྱུར་ཅིག མི་མཉེས་པར་བྱེད་པར་མ་གྱུར་ཅིག་ཅེས་བྱས་སོ། ། ལས་དེའི་རྣམ་པར་སྨིན་པས་ད་ལྟར་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་གཙོ་བོར་སྐྱེས་ཞེས་དེའི་དུས་ཀྱི་ཀླུའི་རྒྱལ་པོ་དབུགས་འབྱིན་དང་དབུགས་ཆེར་འབྱིན་གཉིས་ནི་རྒྱལ་པོ་ཆེན་པོ་ཡུལ་འཁོར་སྲུང་དང་འཕགས་སྐྱེས་པོའོ། ། ནམ་མཁའ་ལྡིང་གི་རྒྱལ་པོ་འགྲོ་བའི་དབང་ཕྱུག་དང་གཙུག་གི་དབང་ཕྱུག་ཅེས་བྱ་བ་གཉིས་ནི་རྒྱལ་པོ་ཆེན་པོ་མིག་མི་བཟང་དང་རྣམ་ཐོས་སྲས་ཡིན་ཏེ། དེ་ལྟར་སྟོན་པ་ཤཱཀྱ་ཐུབ་པ་ཉིད་ཀྱི་སྤྱན་སྔར་རྫིང་བུ་དལ་འབབ་ཏུ་ཆོས་ཐོས་བདེན་པ་མཐོང་རྒྱུན་ཞུགས་ཀྱི་འབྲས་བུ་ཐོབ་བོ། ། དེ་ཡང་བཅོམ་ལྡན་འདས་ཀྱིས་བདག་མྱ་ངན་འདའ་བའི་དུས་ལ་ཁད་ཀྱིས་ཉེ་བ་ན་བསྟན་པ་སུ་ལ་གཏད་དགོངས་པར། ལྷ་འབའ་ཞིག་ལ་གཏད་ན་བག་མེད་པ་མང་ཞིང༌། མིའང་ཚེ་ཐུང་བའི་སྐྱོན་གྱི་ཡུན་དུ་མི་གནས།
གནས་བརྟན་རྣམས་དང་འོད་སྲུངས་ཆེན་པོ་སོགས་ལྷ་མི་ཐུན་མོང་དུ་གཏད་པར་དགོངས། རྒྱལ་ཆེན་བཞི་ལའང་ཁྱེད་རྣམས་ཀྱིས་ཕྱོགས་བཞི་ནས་བསྟན་པ་སྲུང་བར་གྱིས་ཤིག་ཅེས་བཀའ་སྩལ་བས་རྒྱལ་ཆེན་བཞིས་ཀྱང་བཀའ་བཞིན་འཚལ་ཞེས་གསོལ་ཏོ། ། དེ་དག་ལ། རྣམ་འདྲེན་ཞལ་ལས་ཡུལ་དབུས་ཀླ་ཀློ་ཡི། ། སྐད་དུ་དམ་པའི་ཆོས་ཐོས་ཆོས་ཉིད་ཀྱི། ། བདེན་མཐོང་རྫུ་འཕྲུལ་མཐུ་ཆེན་རྒྱལ་ཆེན་བཞི། ། བསྟན་པ་བསྟན་འཛིན་སྐྱོང་བའི་སྡེ་ལ་འདུད། ། ཅེས་བཀའ་སྡོད་རྒྱལ་ཆེན་དང་བཅས་པའི་རྟོགས་པ་བརྗོད་པ་བསྟན་ཟིན་ཏོ། ། སྨྲས་པ། སུ་ཞིག་དད་སྟོབས་ལྡན་པས་བཀོད་ལེགས་གནྡྷོ་ལ་བསྐྲུན་པར། །
སྟོན་མཆོག་བསྟན་སྐྱོང་གནས་བརྟན་འཁོར་བཅས་དཔྱོད་ལྡན་མིག་གི་དཔྱིད། ། བཞེངས་པར་བླ་བྲེ་འཕན་གདུགས་ཉེར་སྤྱོད་ཕྲེང་བས་མདུན་བདར་སྟེ། ། བསྟོད་དབྱངས་སྙན་དགུས་མཆོད་ཅིང་མངོན་འདོད་གསོལ་བཏབ་ལྷུར་བགྱིས་པས། ། ཐོག་མར་དད་གུས་དབང་པོ་དུལ་ཞི་ངུར་སྨྲིག་འཆང་ཚོགས་འདུ། ། དེ་དག་ཀུན་ཀྱང་ཡི་གེ་འདྲི་ཀློག་ཉན་དང་དོན་བསམ་དང༌། ། བསྒོམ་པ་ལ་བརྟེན་ཆོས་དང་ཆོས་མིན་རྣམ་པར་འབྱེད་པའི་བློ། ། འཇམ་དཔལ་མཁྱེན་དཔྱོད་སྒྲུན་ཟླར་འོས་སྙམ་ཆོས་མིག་དྲི་བྲལ་བརྙེས། ། རྣམ་པ་གཅིག་ཏུ་ཐམས་ཅད་གཟིགས་པའི་འཇུག་སྒོ་བཟོ་གསོ་རིག ། བརྡ་སྤྲོད་སྡེབ་སྦྱོར་མངོན་བརྗོད་ཚད་མ་སྡེ་བདུན་ཡན་ལག་བཅས། ། ནང་རིག་ཆོས་འདུལ་མདོ་སྡེ་ཆོས་མངོན་ཀུན་གྱི་ལྟ་སྒོམ་སྤྱོད། །
ཡོངས་ཀྱི་གཞུང་ལུགས་ལེགས་རྟོགས་མཁས་པ་འཇིག་རྟེན་ཀུན་གྱི་རྒྱན། ། ཁྱད་པར་ཚེ་འདི་ཉིད་སོགས་མཆོག་དངོས་སྒྲུབ་ལ་རྡོ་རྗེ་ཡི། ། ཐེག་པ་ལ་ཞུགས་བླ་མ་མཆོག་ལས་དབང་བསྐུར་ལེགས་མནོས་ནས། ། རིམ་གཉིས་ཟབ་མོའི་བསྒོམ་བཟླས་ལ་བརྟེན་ཐུན་མོང་མཆོག་དངོས་ཀྱི། ། དངོས་གྲུབ་སྒྲུབ་པའི་རྣལ་འབྱོར་པ་དེ་དོན་གཉིས་ལྷུན་གྱིས་གྲུབ། ། མདོར་ན་རྒྱལ་དང་རྒྱལ་བའི་མྱུ་གུའི་ཚུལ་གྱིས་རྒྱལ་བའི་བསྟན། ། འཛིན་སྐྱོང་སྤེལ་ལ་མཁས་བཙུན་གྲུབ་པ་མཆོག་གི་སར་གནས་པ། ། གྲངས་མེད་འདུས་པའི་བཤད་སྒྲུབ་ཕྲིན་ལས་མཁས་པའི་ཚུལ་གསུམ་གྱིས། ། ཉི་མའི་གཉེན་བསྟན་དྲི་མེད་འཇིག་རྟེན་ཁམས་སུ་དར་རྒྱས་མཛོད། ། ཤཱཀྱའི་སྲས་གྱུར་བདག་ཀྱང་སྐྱེས་ནས་སྐྱེ་བའི་ཕྲེང་བ་ཀུན། །
དལ་འབྱོར་ལུས་རྟེན་དམ་པས་རྗེས་བཟུང་ཕྱི་ནང་གཙུག་ལག་གི ། གཞུང་ལུགས་རབ་འབྱམས་ཐོས་བསམ་སྒོམ་པའི་སྣང་བ་མཐར་ཕྱིན་ནས། ། སྐྱེ་འགྲོ་མ་རིག་དྲུང་འབྱིན་འཇམ་པའི་དབྱངས་ཉིད་ཐོབ་པར་ཤོག ། འཇིག་རྟེན་ཁམས་ཀྱི་མི་སྲུན་མཐའ་དག་སྲོག་གཅོད་འཕྲོག་བཅོམ་ལས། ། དུས་མཐའི་མེ་ཡིས་རྩྭ་སྦུར་ཇི་བཞིན་ཐལ་བར་བསྲེགས་སྦྱངས་ནས། ། བདེ་དགའ་དཔལ་འབྱོར་ལོངས་སྤྱོད་ཕུན་ཚོགས་དགེ་ཆོས་སྤྱོད་པ་རྣམས། ། དབྱར་མཚོ་ལྟ་བུར་འཕེལ་ལ་འགྲོ་རྣམས་དགྱེས་དགུར་སྤྱོད་གྱུར་ཅིག ། ཅེས་སྟོན་མཆོག་ཉི་མའི་རྩ་ལག་བསྟན་སྐྱོང་གནས་བརྟན་བཅུ་དྲུག ཞབས་འབྲིང་དྷརྨ་ཏཱ་ལ། མི་བདག་ཧ་ཤང་བཀའ་སྡོད་རྒྱལ་ཆེན་དང་བཅས་པའི་རྟོགས་པ་བརྗོད་པ་བསྟན་པའི་པད་ཚལ་རྒྱས་པའི་ཉིན་བྱེད་ཅེས་བྱ་བ་འདི་ནི།
སྡེ་དགེ་བན་ཚང་མཆོད་དཔོན་སངས་རྒྱས་བཟང་པོ་ཅན་གྱིས་ཆང་མི་འཐུང་པའི་དམ་བཅའ་དང་བཅས་ཏེ་བསྐུལ་བའི་ངོར། དཀྱུས་སུ་སྨོས་པའི་བཀའ་ལུང་རྣམས་དང༌། གཞན་ཡང་གཡག་སྡེ་པཎ་ཆེན་དང༌། ངག་དབང་སྙན་གྲགས་དཔལ་བཟང་པས་བྱས་པའི་རྟོགས་བརྗོད་རྣམས་ཀྱི་དོན་བསྡུས་ཏེ། རྒྱལ་བ་ཞེས་པའི་བགྲང་གཞིའི་གྲོ་བཞིན་ཟླ་བའི་དགའ་བ་དང་པོའི་ཚེས་ལ། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བའི་བསྟི་གནས་སུ། བནྡེ་ཚུལ་ཁྲིམས་རིན་ཆེན་ནམ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བྱ་བས་སྦྱར་བ་འདིས་ཀྱང་སངས་རྒྱས་བཅོམ་ལྡན་འདས་ཀྱི་བསྟན་པ་ཕྱོགས་དང་ཕྱོགས་བྲལ་དུ་དར་ཞིང་རྒྱས་པར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
