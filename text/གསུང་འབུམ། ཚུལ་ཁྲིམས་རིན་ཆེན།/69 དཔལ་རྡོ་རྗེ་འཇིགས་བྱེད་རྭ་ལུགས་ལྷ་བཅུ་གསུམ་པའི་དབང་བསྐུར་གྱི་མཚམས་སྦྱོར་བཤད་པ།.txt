གསུང་འབུམ། ཚུལ་ཁྲིམས་རིན་ཆེན།
པོད ༦༩
དཔལ་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་པའི་དབང་བསྐུར་གྱི་མཚམས་སྦྱོར་བཤད་པ།
༼ཆ༽ ༄༅། །སྭསྟྱབྲིཏྟསྱསྭརཡཤོནཱམཤྲཱིབཛྲབྷཻརཝཤྲྀདྒམཏཾཏྲཡོདཤཾདེཝཏཱནཱམབྷིཥེཀསྱསནྡྷིརྦྷཱཥོབིཛཧཱརཾ།།
༄༅། །དཔལ་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་པའི་དབང་བསྐུར་གྱི་མཚམས་སྦྱོར་བཤད་པ་བཀྲ་ཤིས་འཁྱིལ་བའི་དབྱངས་སྙན་ཞེས་བྱ་བ་བཞུགས།། རབ་འབྱམས་མུ་མེད་ཞིང་བཞུགས་རྣམ་འདྲེན་གྱི། ། མཁྱེན་རབ་རང་གཟུགས་ཡེ་ཤེས་མེ་ལོང་ཉིད། ། མ་རུངས་འདུལ་ཕྱིར་ཁྲོ་བོ་ཆེར་སྤྲུལ་པ། ། བླ་མ་དུས་དགྲའི་མགོན་པོས་རྟག་ཏུ་སྐྱོངས། ། གསང་རྒྱུད་ལམ་གྱི་རྩ་བ་བདེ་ཆེན་གྱི། ། སྙིང་པོ་ལེན་པའི་གྲོང་ཁྱེར་སྐལ་བ་ཅན། ། སེམས་རྒྱུད་གཞི་མར་སྐུ་བཞིའི་ས་བོན་བཟང༌། །
བསྐྱེད་བསྲིངས་ཆོ་ག་རྭ་ཆེན་མཁས་པའི་ལུགས། ། བརྒྱུད་རིམ་དམ་པའི་བདེ་འབྱུང་རལ་པར་བརྒྱུད། ། མཚམས་སྦྱོར་ཚོགས་གསུམ་རྫོགས་པའི་ཆབ་སྒྲ་འབུམ། ། མང་ཐོས་སྒྲ་འཛིན་འཇེབས་པའི་དབྱངས་འཇོ་བ། ། སྨྲ་མཁས་སྐལ་བར་ལྡན་པའི་ཤིང་རྟར་གྲགས། ། དེའང་འདིར་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་གྱི་དབང་གི་མཚམས་སྦྱོར་ལ་སྟ་གོན་དང༌། དངོས་གཞི་གཉིས་ལས། དང་པོ་ལ་སློབ་མ་རྣམས་གྲལ་རིམ་འཁོད་པ་ལ་ཁྲུས་དང༌། མེ་ཏོག་བཀྱེ་བསྡུ་གྲུབ་ནས་འདི་སྐད་ཅེས་བརྗོད་དོ། ། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་སྙམ་པ་བྱང་ཆུབ་མཆོག་ཏུ་སེམས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པའང༌། དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཞེས་བྱ་བ་ལ་སོགས་པའི་སྣོད་ཀྱི་སྐྱོན་གསུམ་སྤངས་ནས་ལེགས་པར་གསན་འཚལ། དེ་ལ་འདིར་གང་གསན་པར་བྱ་བ་དམ་པའི་ཆོས་ནི། རང་རེ་རྣམས་ཀྱི་སྟོན་པ་ཡང་དག་པར་རྫོགས་པའི་སངས་རྒྱས་ཚད་མེད་པའི་ཐུགས་རྗེ་ཆེན་པོ་དང་ཡོན་ཏན་མངའ་བ་དེ་ཉིད་ཀྱིས་གདུལ་བྱ་རྣམས་འདུལ་བའི་ཕྱིར། མཛད་པ་བཅུ་གཉིས་ལ་སོགས་པའི་སྒོ་ནས་སེམས་ཅན་གྱི་དོན་དཔག་མེད་དུ་མཛད་པ་ལས། མཛད་པ་དེ་རྣམས་ཀྱི་ནང་ནས་གཙོ་བོར་གྱུར་པ་ནི། ཆེད་དུ་བརྗོད་པའི་ཚོམས་ཀྱི་འགྲེལ་པ་ལས།
ཐུབ་རྣམས་སྡིག་པ་ཆུ་ཡིས་བཀྲུ་བར་མི་མཛད་ཅིང༌། ། གཞན་གྱི་སྡུག་བསྔལ་ཕྱག་གིས་ཀྱང་ནི་སེལ་མི་མཛད། ། ཉིད་ཀྱི་རྟོགས་པ་གཞན་ལ་སྤོ་བ་མི་མཛད་མོད། ། ཆོས་ཉིད་ཡང་དག་བསྟན་པས་གྲོལ་བར་མཛད་པ་ཡིན། ། ཞེས་བཤད་པ་ལྟར། གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་རྗེས་སུ་འཚམ་པའི་དམ་པའི་ཆོས་ཀྱི་ཕུང་པོ་བསམ་གྱིས་མི་ཁྱབ་པར་གསུངས་ཏེ། མཛོད་ལས། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོར་མཐུན་པར་གསུངས། ། ཞེས་སོ། །
དེ་ལ་དབྱེ་ན་ཐེག་པ་ཆུང་ངུ་ཉན་ཐོས་ཀྱི་ཐེག་པ་དང༌། ཐེག་པ་ཆེན་པོ་ཕ་རོལ་ཏུ་ཕྱིན་པའི་ཐེག་པ་གཉིས་སུ་གནས་པ་ལས། ཕྱི་མ་ཁྱད་པར་འཕགས་པའི་ཚུལ་ཡང་ཆོས་བདུན་གྱིས་ཁྱད་པར་དུ་འཕགས་པ་ཡིན་ཏེ། མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་སྟེ། ། ཆེན་པོ་འདི་དག་དང་ལྡན་པས། །
ཐེག་པ་ཆེན་པོ་ཁྱད་པར་འཕགས། ། ཞེས་སོ། ། ཐེག་པ་ཆེན་པོ་དེ་ལའང་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་གསང་སྔགས་རྡོ་རྗེ་ཐེག་པ་གཉིས་ལས། ཕྱི་མ་ཁྱད་ཆོས་བཞིས་ཁྱད་པར་དུ་འཕགས་པའི་ཚུལ་ཡང༌། ཚུལ་གསུམ་གྱི་སྒྲོན་མེ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། །
ཞེས་སོ། ། སྔགས་ཀྱི་ཐེག་པ་དེ་ལའང་གྲུབ་པའི་སློབ་དཔོན་ཆེན་པོ་རྣམས་ཀྱིས་རྒྱུད་སྡེ་སོ་སོའི་རྗེས་སུ་འབྲངས་ནས་འགྲེལ་ཚུལ་མི་འདྲ་བའི་དབང་གིས་རྒྱུད་སྡེ་གཉིས་དང༌། གསུམ་དང༌། བཞི་དང༌། ལྔ་དང༌། དྲུག་ཏུ་འདོད་པའི་བར་ཡོད་ཀྱང༌། དོན་ལ་རྒྱུད་སྡེ་བཞིར་ངེས་པའང༌། གང་ཟག་ཕྱི་ལུས་ངག་གི་བྱ་བ་ཁྲུས་དང་གཙང་སྦྲར་དགའ་བ་རྣམས་ལ་བྱ་བའི་རྒྱུད། ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་ཆ་མཉམ་དུ་སྤྱོད་པར་དགའ་བ་རྣམས་ལ་སྤྱོད་པའི་རྒྱུད། ཏིང་ངེ་འཛིན་ཁོ་ན་གཙོ་བོར་སྤྱོད་པར་དགའ་བ་རྣམས་ལ་རྣལ་འབྱོར་གྱི་རྒྱུད།
ཏིང་ངེ་འཛིན་གྱི་ཁྱད་པར་གོང་ན་མེད་པ་གཙོ་བོར་སྤྱོད་པར་དགའ་བ་རྣམས་ལ་རྣལ་འབྱོར་བླ་ན་མེད་པའི་རྒྱུད་རྣམས་གསུངས་པ་ཡིན་ཏེ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་སོ། ། གདུལ་བྱ་འདོད་ཁམས་ཀྱི་སེམས་ཅན་ལ་ཆགས་པར་འཇུག་ཚུལ་བཞི་ཡོད་པ་དང༌། རྒྱལ་རིགས་ལ་སོགས་པ་མི་རིགས་བཞི་ཡོད་པ་དང༌། ཕྱི་རོལ་མུ་སྟེགས་བྱེད་རྣམས་ལ་ལྟ་བ་ངན་པ་བཞི་ཡོད་པ་དང༌།
ནང་པ་སངས་རྒྱས་པ་ལ་གྲུབ་མཐའ་སྨྲ་བ་བཞི་ཡོད་པ་ལ་སོགས་པས་རྒྱུད་སྡེ་རིན་པོ་ཆེ་བཞིར་བཞག་སྟེ། དེ་སྐད་དུའང་སཾ་པུ་ཊ་ལས། གཉིས་གཉིས་འཁྱུད་དང་ལག་བཅངས་དང༌། ། དགོད་དང་བལྟས་པས་འཁྲིག་པ་ཡིས། ། སྲིན་བུའི་ཚུལ་གྱིས་རྒྱུད་བཞིར་གནས། ། ཞེས་དང༌། ས་སྐྱ་པཎྜི་ཏས། མི་རིགས་བཞི་དང་དུས་ཚོད་བཞི། ། ཉོན་མོངས་སྒོ་ནས་དབྱེ་བ་ཡིས། ། འདི་ནི་རྒྱུད་དང་མཐུན་པར་གདའ། །
ཞེས་གསུངས་པ་ལྟར་རྒྱུད་སྡེ་བཞིར་ངེས་པ་ལས། འདི་ནི་དེ་རྣམས་ཀྱི་ནང་ནས་མཆོག་ཏུ་གྱུར་པ་རྣལ་འབྱོར་བླ་ན་མེད་པའི་རྒྱུད་ཡིན། བླ་ན་མེད་པའི་རྒྱུད་ལའང་ཐབས་ཀྱི་རྒྱུད་དང༌། ཤེས་རབ་ཀྱི་རྒྱུད་དང༌། གཉིས་སུ་མེད་པའི་རྒྱུད་དང་གསུམ་ལས། འདིར་གཙོ་ཆེ་བའི་དབང་དུ་བྱས་ནས་ཐབས་ཀྱི་རྒྱུད་དུ་གཞག་པ་སྟེ། དེ་ལ་ནང་གསེལ་གྱི་དབྱེ་བ། ཟླ་གསང་ཐིག་ལེའི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། །
ཞེས་གསུངས་ཏེ། གདུལ་བྱ་འདོད་ཆགས་ཅན་རྗེས་སུ་གཟུང་བའི་ཕྱིར། གསང་བ་འདུས་པའི་རྒྱུད་དང༌། གདུལ་བྱ་ཞེ་སྡང་ཅན་རྗེས་སུ་གཟུང་བའི་ཕྱིར་གཤིན་རྗེ་གཤེད་ཀྱི་སྐོར་དང༌། གདུལ་བྱ་གཏི་མུག་ཅན་རྗེས་སུ་གཟུང་བའི་ཕྱིར་རྣམ་སྣང་སྒྱུ་འཕྲུལ་དྲྭ་བའི་རྒྱུད་རྣམས་གསུངས་པ་ལས་འདིར་གཤིན་རྗེ་གཤེད་ཀྱི་སྐོར། དེ་ལའང་གཤིན་རྗེ་གཤེད་དམར་ནག་འཇིགས་གསུམ་དུ་ཡོད་པ་ལས། འདིར་ཕྱི་མ་གཉིས་ཏེ། དེ་ལ་རྩ་བའི་རྒྱུད་དམ། དེའི་ནང་ནས་ཕྱུང་བ་དགྲ་ནག་གི་རྒྱུད་ཚིགས་སུ་བཅད་པ་ཕྱེད་དང་ལྔ་བརྒྱ་པ་དང༌། དེའི་བཤད་རྒྱུད་རྡོ་རྗེ་འཇིགས་བྱེད་ཀྱི་རྟོག་པ་བདུན་པ་དང༌།
གདོང་དྲུག་གི་རྒྱུད་དུ་འཇོག་པའང་ཡོད་ལ། རྗེ་ས་ཆེན་གྱིས་རྟོག་བདུན་འགྲེལ་བ་ལས་ནི། རྩ་བའི་རྒྱུད་དང་འཕྲོས་པའི་རྒྱུད་གཉིས་ཡིན་ལ། རྩ་བའི་རྒྱུད་ནི་འཇམ་དཔལ་རྩ་བའི་རྒྱུད་ཁྲི་དྲུག་སྟོང་པ་ཞེས་བྱ་བ་ཡོད་ལ། དེའི་ལེའུ་དྲུག་པ་གླུར་བླངས་པའི་ལེའུ་ལོགས་སུ་ཕྱུང་བ། མཚན་ཡང་དག་པར་བརྗོད་པ་ཕན་ཡོན་དང་བཅས་པ་འདི་ཡིན། འདི་ཉིད་ལས། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ལས། འཇིགས་བྱེད་ཀྱི་རྒྱུད་དང༌།
ཁྲོ་བོའི་རྒྱལ་པོ་གདོང་དྲུག་འཇིགས། ། ཅེས་པ་ལས་གདོང་དྲུག་གི་རྒྱུད་དང༌། མིག་དྲུག་ལག་དྲུག་སྟོབས་དང་ལྡན། ། ཞེས་པ་ལས་དགྲ་ནག་གི་རྒྱུད་རྣམས་འཕྲོས་པར་བཞེད་དོ། ། དེ་དག་གི་ནང་ནས་རྡོ་རྗེ་འཇིགས་བྱེད་ཀྱི་རྒྱུད་ལ་ཡང་རྒྱས་པ་དང་བསྡུས་པ་གཉིས་ཡོད་པའི་རྒྱས་པ་ནི་སྟོང་ཕྲག་བཅོ་བརྒྱད་པ་ཞེས་པའམ། མི་བསྐྱོད་པའི་འགྲེལ་པ་ལས་ནི་འབུམ་པ་ལས་ཕྱུང་བ་ཞེས་འབྱུང་བས་རྒྱུད་འབུམ་པའོ། ། བརྟག་པ་སུམ་བརྒྱ་པ་ལས་ཕྱུང་བ་ཞེས་འབྱུང་བས། དེ་ལྟ་བུའི་རྒྱུད་རྒྱས་པ་དང༌། བསྡུས་པ་ནི། དེ་ཉིད་ཀྱི་བརྟག་པ་ཉེར་གཅིག་པ་རིག་འཛིན་གྲུབ་པའི་རྟོག་པ་སོགས་ནས།
ཉེར་གཉིས་པ་འཁོར་ལོ་གསུམ་བཀོད་པའི་རྟོགས་པ་ལོགས་སུ་ཕྱུང་བ། ད་ལྟར་རྟོག་བདུན་དུ་གྲགས་པ་འདི་ཡིན། རྟོག་གསུམ་དང་རྟོག་པ་གཅིག་པ་ལ་སོགས་པ་ནི་རྒྱུད་རྣམ་དག་ཀྱང་མ་ཡིན་ལ། ཏེའུ་ལོ་པའི་རྟོག་པ་ནི། འཇམ་དཔལ་རྩ་རྒྱུད་ཀྱི་ལེ་ལག་ལོགས་སུ་ཕྱུང་བ་ཡིན་ནོ། ། འདི་ལ་མི་བསྐྱོད་པའི་འགྲེལ་པར། ལེའུ་བདུན་པ་རྟོག་པ་གཅིག་པར་ཡང་གསུངས་སོ། ། བླ་མ་གོང་མ་རྣམས་ནི་རྟོག་པ་བདུན་པ་ཞེས་བཞེད་པའི་རྟོག་པ་དང་པོར་སྒྲུབ་པའི་དཀྱིལ་འཁོར་བསྟན། རྟོག་པ་གཉིས་པར་འཁྲུལ་འཁོར། གསུམ་པར་སྔགས་བཏུ་བ།
བཞི་པར་སྒྲུབ་ཐབས། ལྔ་པར་བྲིས་སྐུའི་ཆོ་ག དྲུག་པར་སྦྱིན་སྲེག བདུན་པར་བསམ་གཏན་གྱིས་ལས་གྲུབ་པའི་ཚུལ་རྣམས་སྟོན་པས་སོ། ། འདིའི་རྟོག་པ་དང་པོ་ལ་བརྟེན་ནས་གྲུབ་ཆེན་ལ་ལི་ཏ་བཛྲས་རྡོ་རྗེ་འཇིགས་བྱེད་ལྷ་ཞེ་དགུའི་སྒྲུབ་ཐབས་ཞི་ཁྲོ་རྣམ་པར་རོལ་པ་ཞེས་བྱ་བ་མཛད། འདིའི་སྲོལ་འཛིན་ཞང་ཤེས་རབ་བླ་མ་ལ་སོགས་པ་ལ་བཀའ་བབས་པ་ལྷ་བཞི་བཅུ་རྩ་དགུའི་དཀྱིལ་འཁོར་དུ་དབང་བསྐུར་བ་སོགས་ལ་རྡོ་རྗེ་འཇིགས་བྱེད་ཞང་ལུགས་ཞེས་གྲགས། ཡང་དེ་ལ་བརྟེན་ནས་གྲུབ་ཆེན་ཨ་མོ་གྷ་བཛྲས་རྡོ་རྗེ་འཇིགས་བྱེད་ལྷ་བཅུ་བདུན་གྱི་སྒྲུབ་ཐབས་སེམས་དཔའ་བསྡུས་པ་ཞེས་བྱ་བ་མཛད། དེའི་བརྒྱུད་པ་སྐྱོ་འོད་འབྱུང་སོགས་ནས་བརྒྱུད་པ་ལྷ་བཅུ་བདུན་གྱི་དཀྱིལ་འཁོར་དུ་དབང་བསྐུར་བ་དང༌། བསྐྱེད་རྫོགས་ཀྱི་མན་ངག་དང་བཅས་པ་ལ་རྡོ་རྗེ་འཇིགས་བྱེད་སྐྱོ་ལུགས་ཞེས་གྲགས། ཡང་དེ་ཉིད་ཀྱིས་དངོས་བསྟན་རྡོ་རྗེ་འཇིགས་བྱེད་ལྷ་དགུ་པའི་དཀྱིལ་འཁོར་ལ་པཎྜི་ཏ་ཤྲཱི་བྷ་དྲས་མཛད་པའི་སྒྲུབ་ཐབས་དང་བཅས་པ་རྗེ་ས་སྐྱ་པ་རྣམས་ལ་བཀའ་བབས་པ་ཞིག་དང༌།
བླ་མ་རྭ་པ་རྣམས་ལ་བཀའ་བབས་པ་ཞིག་སྟེ་གཉིས་ལས། དང་པོ་ནི་གྲུབ་ཆེན་ནཱ་རོ་པ་ནས་བརྒྱུད་པ་རྗེ་ས་སྐྱ་པ་རྣམས་ལ་བཀའ་བབས་པའི་རྡོ་རྗེ་འཇིགས་བྱེད་ལྷ་དགུའི་དབང་དང༌། རྒྱུད་ཀྱི་བཤད་བཀའ་དང་བཅས་པ་ལ་ས་ལུགས་ཞེས་གྲགས་པ་དང༌། ཕྱི་མ་རྭ་རྡོ་རྗེ་གྲགས་ཀྱིས་མཛད་པའི་ཞལ་དགུ་རིན་ཆེན་སྒྲོན་མ་ལ་སོགས་པ་སྒྲུབ་ཐབས་བཞི་མཛད་ལ། འདིའི་བཀའ་བབས་ལོ་ཙཱ་བ་དེ་ཉིད་ནས་བརྒྱུད་པའི་རྡོ་རྗེ་འཇིགས་བྱེད་ལྷ་དགུའི་དཀྱིལ་འཁོར་དུ་དབང་བསྐུར་བ་དང་བཅས་པའི་ཆོས་སྐོར་ལ་རྭ་ལུགས་ཞེས་གྲགས་པ་དང༌། ཡང་དེ་ཉིད་ཀྱིས་དངོས་སུ་བསྟན་པ་མེད་ཀྱང༌། བླ་མའི་མན་ངག་ལ་བརྟེན་ནས། གཤིན་རྗེ་དགྲ་ནག་གི་རྒྱུད་ནས་ཁ་བསྐང་སྟེ། རྡོ་རྗེ་འཇིགས་བྱེད་ལ་གཏི་མུག་གཤིན་རྗེའི་གཤེད་ལ་སོགས་པའི་འཁོར་གྱིས་བསྐོར་བའི་ལྷ་བཅུ་གསུམ་པའི་དཀྱིལ་འཁོར་དུ་དབང་བསྐུར་བ་དེ་ལ། རྭ་ལོ་ཙཱ་བ་ཆེན་པོ་རྡོ་རྗེ་གྲགས་པ་ནས་རིམ་བཞིན་ཚར་ཆེན་རྡོ་རྗེ་འཆང་ཡབ་སྲས་སོགས་ནས་བརྒྱུད་དེ་འོངས་པ་ལ་རྭ་ལུགས་ཐུན་མོང་མ་ཡིན་པ་རྣམས་སུ་གྲགས་པ་ལས།
འདིར་ཕྱི་མ་རྡོ་རྗེ་འཇིགས་བྱེད་ལྷ་བཅུ་གསུམ་པའི་དཀྱིལ་འཁོར་དུ་དབང་བསྐུར་བ་སྒྲུབ་པའི་སྐབས་སུ་བབས་ཏེ། དེ་ལ་སྤྱིར་དབང་བསྐུར་བ་ཐོབ་པའི་ཕན་ཡོན་སོགས་སྤྲོ་ན་སྤྱི་ལྟར་བརྗོད། དེ་ལ་རྗེས་གཟུང་བསྙེན་པ་ས་ཆོག་དང༌། ། སྟ་གོན་བྲི་དགྲམ་སྒྲུབ་ཅིང་མཆོད། ། འཇུག་ཅིང་དབང་བླང་རྗེས་ཆོག་གོ ། ཞེས་པ་ལྟར། དབང་གི་མངོན་པར་རྟོགས་པ་བདུན་ནམ་བརྒྱད་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ལ། རྗེས་གཟུང་བསྙེན་པ་གཅིག་ཏུ་བགྲང་བ་སྔོན་དུ་སོང་བའི་ཁུལ་དུ་བགྱིད་ཚེ། ནུབ་གཉིས་པ་སྟ་གོན་གྱི་སྐབས་སུ་བབ་པ་ཡིན་ཞེས་སམ། རས་བྲིས་ལྟར་ན་སྟ་གོན་དང༌།
དངོས་གཞི་གཉིས་ལས། ནུབ་དང་པོ་སྟ་གོན་གྱི་སྐབས་སུ་བབ་པ་ཡིན། ཞེས་སྐབས་གང་བབ་བརྗོད། དེ་ལ་སའི་ལྷ་མོ་དང༌། ལྷ་དང༌། བུམ་པ་སྟ་གོན་ཏེ་གསུམ་པོ་སྔོན་དུ་སོང་ནས། སློབ་མ་སྟ་གོན་ལ། ཁྲུས་བྱས་ཡོན་དབུལ་སྤྲོ་བ་བསྐྱེད། ། གསོལ་གདབ་བུར་བྱ་སྡོམ་པ་གཟུང༌། ། བྱིན་རླབས་མཆོད་དང་སོ་ཤིང་སྦྱིན། །
ཁྱོར་ཆུ་བླུད་དང་ཀུ་ཤ་སྦྱིན། ། སྲུང་སྐུད་གདགས་དང་ཆོས་ཟབ་བཤད། ། ཚོགས་མཆོད་བཏང་ནས་རྨི་ལམ་བརྟག ། ཅེས་པ་ལྟར་ཆོས་བཅུ་བཞི་ཡོད་པ་ལས། ཐོག་མར་ཕྱི་རོལ་དུ་ལས་ཐམས་ཅད་པའི་ཆུས་ཁྲུས་བྱས་ཏེ་གྲལ་ལ་འཁོད་དེ། སློབ་དཔོན་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་དཔལ་རྡོ་རྗེ་འཇིགས་བྱེད་དང་ཐ་མི་དད་སྙམ་པའི་མོས་གུས་དང་ལྡན་པས་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་དམིགས་ཏེ། རང་གི་ལུས་ལོངས་སྤྱོད་དགེ་བའི་དངོས་པོ་ཐམས་ཅད་གླིང་བཞི་རི་རབ་ལ་སོགས་པ་ལྷ་མིའི་དཔལ་འབྱོར་བསམ་གྱིས་མི་ཁྱབ་པར་སྤྲུལ་ཏེ་ཕུལ་བར་མོས་ལ་མཎྜལ་འབུལ་བ་ཞུ། སློབ་མ་རྣམས་ཀྱིས་མཎྜལ་ཚོམ་བུ་བདུན་པའི་མཐར། འཛམ་བུའི་གླིང་དང་གླིང་གཞན་རྣམས། ། ནོར་བུ་རིན་ཆེན་གྱིས་བཀང་སྟེ། །
སྟོང་གསུམ་ལ་སོགས་མ་ལུས་པ། ། ཞུམ་པ་མེད་པར་བྱས་ཏེ་འབུལ། ། ཨོཾ་སརྦ་ཏ་ཐཱ་ག་ཏ་མ་ཧཱ་གུ་རུ་མཎྜ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཞེས་ཕུལ་ནས་གསང་སྔགས་ལ་སྤྲོ་བ་བསྐྱེད་པ་འདི་ལ་གསན་པས་ཁྱབ་སྟེ། རྗེས་སུ་གནང་བའི་འཁོར་བཞི་པོ། ། རང་གི་བསླབ་དང་ཤིན་ཏུ་ལྡན། ། ཐེག་པ་ཆེན་པོའི་བློ་ཅན་ལ། ། བདེ་གཤེགས་ཡང་དག་ཆོ་ག་གསུངས། ། ལ་ལ་གསང་སྔགས་གྲུབ་དོན་གཉེར། ། འདིར་ནི་དཀྱིལ་འཁོར་འཇུག་པར་བྱེད། །
བསོད་ནམས་འདོད་པ་དེ་ལས་གཞན། ། གཞན་དག་འཇིག་རྟེན་གཞན་དོན་གཉེར། ། འཇིག་རྟེན་ཕ་རོལ་དོན་གཉེར་བའི། ། དད་པ་མང་དུ་བྱེད་པ་ཡི། ། བློ་ལྡན་དཀྱིལ་འཁོར་གཞུག་བྱའོ། ། ཚེ་འདིའི་འབྲས་བུ་འདོད་མི་བྱ། ། ཚེ་འདིར་འདོད་པར་གྱུར་པ་ལ། ། འཇིག་རྟེན་ཕ་རོལ་དོན་མི་འབྱུང༌། ། འཇིག་རྟེན་ཕ་རོལ་དོན་གཉེར་གྱིས། ། འཇིག་རྟེན་འདི་ཡི་འབྲས་བུ་རྒྱས། །
དེ་བས་འཇིག་རྟེན་གཞན་བསྒྲུབ་ཕྱིར། ། ཁྱོད་ཀྱིས་བརྟན་པའི་ཡིད་ཀྱིས་གྱིས། ། ཞེས་པ་སྟེ། དེའི་དོན་ནི་གདུལ་བྱ་ཐུན་མོང་བ་དགེ་ཚུལ་དང༌། དགེ་སློང་ཕ་མའི་རྟེན་གྱིས་དབྱེ་བའི་འཁོར་བཞི་དག་ལ་ཆོས་འདུལ་བ་ནས་བཤད་པའི་བསླབ་བྱ་རྣམས་སློབ་པར་རྗེས་སུ་གནང་ཞིང༌། ཐེག་ཆེན་གྱི་རིགས་ཅན་ཐུན་མོང་བ་རྣམས་ལ་ནི། བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་ལ་སོགས་པས་བསྐལ་པ་གྲངས་མེད་གསུམ་དུ་ཚོགས་གཉིས་སྒྲུབ་པའི་ཐབས་རྒྱ་ཆེར་གསུངས་ལ། ཐེག་ཆེན་ཐུན་མོང་མ་ཡིན་པའི་ངོར་གསུངས་པའི་སྔགས་ཀྱི་དངོས་གྲུབ་རྡོ་རྗེ་འཛིན་པའི་ཡེ་ཤེས་དོན་དུ་གཉེར་བ་དག དཀྱིལ་འཁོར་ཆེན་པོར་གཞུག་པར་བྱ་ཡི། ཚེ་འདིའི་བདེ་འབྱོར་དང་ཕྱི་མ་ལྷ་མིའི་གོ་འཕང་དང༌།
རང་དོན་དུ་ཉན་རང་གི་བྱང་ཆུབ་འདོད་པ་རྣམས་ནི་མ་ཡིན་ཏེ། དེ་དག་ནི་དཀྱིལ་འཁོར་དུ་འཇུག་པར་མ་ལྟོས་པར་ཐབས་དམན་པ་གཞན་ལ་བརྟེན་ནས་བསྒྲུབ་ཏུ་ཡོད་པའི་ཕྱིར་རོ། ། དེ་བས་ན་བདག་གཞན་ཐམས་ཅད་སྲིད་ཞིའི་ཕ་རོལ་ཏུ་སོན་པའི་མི་གནས་པའི་མྱ་ངན་ལས་འདས་པ་དོན་དུ་གཉེར་བའི་དད་པ་ཅན། བློ་གྲོས་དང་ལྡན་པ་དག་དཀྱིལ་འཁོར་ཆེན་པོར་གཞུག་པར་བྱ་སྟེ། ཚེ་འདིའི་བདེ་འབྲས་དོན་དུ་གཉེར་བས་ཞུགས་ན་ཕ་རོལ་གྱི་དོན་མི་འགྲུབ་ཅིང༌། གཞན་དོན་དུ་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པའི་སངས་རྒྱས་ལ་དམིགས་ཏེ་ཞུགས་ན་རང་གཞན་གཉིས་ཀའི་དོན་བདེ་བླག་ཏུ་འགྲུབ་པ་ཡིན་ནོ། ། དེ་བས་ན་ཁྱེད་རྣམས་ཐེག་ཆེན་གྱི་ཚུལ་འདི་ལས་ཡིད་གཞན་དུ་མི་འགྱུར་བར་གྱིས་ཤིག་ཅེས་པ་སྟེ། དེ་ལྟར་ངེས་པར་བྱས་ནས་བསམ་པ་འདི་བཞིན་མཛོད། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ། དེ་རྣམས་སྡུག་བསྔལ་གྱི་རྣམ་པ་ཇི་ལྟ་བུ་ཡོད་ན།
སེམས་ཅན་དམྱལ་བ་པ་རྣམས་ལ་ཚ་གྲང་གི་སྡུག་བསྔལ། ཡི་དྭགས་རྣམས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་རྣམས་གཅིག་ལ་གཅིག་ཟ་བ་དང་དང་གསོད་པ་དང་བཀོལ་སྤྱད་ཀྱི་སྡུག་བསྔལ། མི་རྣམས་ལ་འདོད་པ་བཙལ་གྱིས་མི་རྙེད་པ་དང་མི་འདོད་པ་ཐོག་ཏུ་འབབ་པའི་སྡུག་བསྔལ། ལྷ་མ་ཡིན་རྣམས་ལ་འཐབ་རྩོད་དང་ལུས་བཅད་ཅིང་དྲལ་བ་ལ་སོགས་པའི་སྡུག་བསྔལ། འདོད་ཁམས་ཀྱི་ལྷ་རྣམས་ལ་འཆི་འཕོ་དང་གོང་མ་ནས་འོག་ཏུ་ལྟུང་བར་འགྱུར་བའི་སྡུག་བསྔལ། གཟུགས་དང་གཟུགས་མེད་ཀྱི་ཁམས་ནའང༌། ཟག་བཅས་ཀྱི་དགེ་བའི་འཕེན་ཤུགས་རྫོགས་ནས། ལོག་པར་ལྟ་བས་སེམས་བསླུས་པའི་དབང་གི་ངན་སོང་ངན་འགྲོ་ལ་སོགས་པར་ལྟུང་པར་འགྱུར་བར་ཤེས་ནས་སེམས་ཀྱི་སྡུག་བསྔལ་རྣམས་ཡོད་པར་བཤད། འོ་ན་སྡུག་བསྔལ་དེ་དག་ལས་རང་ཉིད་གཅིག་པུ་ཐར་པའི་ཉན་རང་གི་བྱང་ཆུབ་ཐོབ་པར་བྱ་དགོས་པ་ཡིན་ནམ་སྙམ་ན།
མ་ཡིན་ཏེ་ཉན་རང་གི་བྱང་ཆུབ་ནི་རང་དོན་དུ་སྤངས་རྟོགས་ཀྱི་ཡོན་ཏན་མ་རྫོགས་ཤིང༌། གཞན་དོན་གྱི་ཕྲིན་ལས་རྒྱ་ཆེན་པོ་མི་འབྱུང་ཞིང༌། མཐར་འཚང་རྒྱ་བ་ལ་ཡུན་རིང་དུ་བྱེད་པས། བློ་གྲོས་དང་ལྡན་པ་རྣམས་ཀྱིས་དོན་དུ་གཉེར་བའི་འབྲས་བུ་མ་ཡིན། འོ་ན་ཅི་ཞིག་དོན་དུ་གཉེར་བྱ་ཡིན་ཞེ་ན། ཤེས་རབ་ཆེན་པོའི་འཁོར་བའི་མཐའ་ལ་མི་གནས་པར་ཁམས་གསུམ་གྱི་སྡུག་བསྔལ་ལས་འདས་ཤིང༌། སྙིང་རྗེ་ཆེན་པོའི་མྱ་ངན་ལས་འདས་པའི་མཐའ་ལ་མི་གནས་པར་སེམས་ཅན་གྱི་དོན་རྒྱུན་མི་ཆད་པར་འབྱུང་བའི་མི་གནས་པའི་མྱ་ངན་ལས་འདས་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེའང་རང་ཉིད་གཅིག་པུའི་དོན་དུ་མ་ཡིན་ཏེ། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་རེ་རེ་ནས་ཀྱང་རང་རེ་རྣམས་ཀྱི་ཕ་མར་བྱས་ཤིང༌།
བྱས་རེས་ཀྱི་གནོད་པ་མཐའ་དག་ལས་བསྐྱབས་ཤིང་ཕན་འདོགས་ཚད་མེད་པ་བསྒྲུབས་པའི་དྲིན་ཆེན་ཤ་སྟག་ཡིན་མོད། འདི་རྣམས་འདོད་པ་བདེ་བ་འདོད་ཀྱང༌། དེ་སྒྲུབ་པའི་ཐབས་ལ་མི་མཁས་པའི་དབང་གིས། ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཐོག་གིས་ནི་ལྡོངས། ཐར་པའི་རྟེན་གྱི་ཁར་བ་དང་ནི་བྲལ། དགེ་བའི་བཤེས་ཀྱི་དམིགས་བུ་བས་ནི་མ་ཟིན། མཐོ་རིས་དང་ཐར་པའི་ལམ་ནས་བརྡེག་འཆོས་ཤིང༌། ངན་སོང་གསུམ་གྱི་གཡང་སར་འཕྱན་པ་འདི་རྣམས་སྙིང་རེ་རྗེ་སྙམ་དུ་མོས་པ་མཛོད།
སྙིང་རྗེའོ་སྙམ་ནས་བཞག་པས་མི་ཕན། འདི་རྣམས་སྡུག་བསྔལ་ལས་བསྒྲལ་ནས་བདེ་བ་ལ་དགོད་དགོས། དེའི་ནུས་པ་ད་ལྟ་བདག་ལ་མེད། བདག་ལས་ལྷག་པའི་ཚངས་པ་དང་བརྒྱ་བྱིན་ལ་སོགས་པའི་འཇིག་རྟེན་པའི་ཆེན་པོ་རྣམས་དང༌། ཉན་ཐོས་དང་རང་སངས་རྒྱས་ལ་སོགས་པ་འཕགས་པའི་ཁོངས་སུ་གཏོགས་པ་འགའ་ཞིག་ལའང་མེད། སུ་ཞིག་ལ་ཡོད་ན་རྫོགས་པའི་སངས་རྒྱས་ཁོ་ན་ལ་ཡོད་པས། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་ཐོབ་པར་བྱ། དེ་ཡང་རྒྱུ་མེད་རྐྱེན་མེད་ལས་ཐོབ་པར་མི་འགྱུར་བས། རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ནས་དམ་ཚིག་དང་སྡོམ་པ་ལ་བསྲུང་བསྡམ་བགྱིད་པ་དང་ལམ་ལ་ཅི་ནུས་ཀྱིས་འབད་པ་ལས་འབྱུང་བར་ངེས་པའི་ཕྱིར། དེ་ལྟར་བགྱི་སྙམ་པའི་བྱང་ཆུབ་ཀྱི་སེམས་དུང་བ་ཞིག་བསྐྱེད་འཚལ།
བསམ་པ་དེ་ལྟ་བུས་ཀུན་ནས་བསླངས་པའི་སྒོ་གསུམ་གྱི་དགེ་བ་ཐམས་ཅད་སངས་རྒྱས་ཀྱི་རྒྱུར་འགྱུར་ཞིང༌། ཚེ་འདིའི་བདེ་འབྲས་དང་ཕྱི་མ་ལྷ་མིའི་གོ་འཕང་ལ་སོགས་པ་ཞར་བྱུང་གི་ཚུལ་གྱིས་འབྱུང་བ་ཡིན་ནོ། ། ནང་དབང་བསྐུར་བའི་སླད་དུ་དམིགས་པ་འདི་བཞིན་མཛོད། སློབ་དཔོན་བཅོམ་ལྡན་འདས་རྡོ་རྗེ་འཇིགས་བྱེད་དུ་གསལ་བའི་ཐུགས་ཀ་ནས་འོད་ཟེར་འཕྲོས། ཁྱེད་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས་ནས་སྐུ་ལུས་འོད་ཀྱི་གོང་བུར་གྱུར། དེ་ལ་དམིགས་ཏེ་སློབ་དཔོན་གྱི་ཞལ་ནས་ཧཱུྃ་ཞེས་བརྗོད་པའི་རྐྱེན་གྱིས། སློབ་དཔོན་གྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་ཞུ། སྐུའི་དབྱིབས་བརྒྱུད་དེ། ལྷ་མོའི་པདྨར་བབས་པ་སྐད་ཅིག་གིས་གཏི་མུག་གཤིན་རྗེའི་གཤེད་དུ་གྱུར།
སླར་ཡང་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ། སློབ་དཔོན་གྱི་ཞལ་དུ་ཞུགས། སྐུའི་དབྱིབས་བརྒྱུད་དེ། ལྷ་མོའི་པདྨར་ཁྱེད་རྣམས་གནས་པའི་སྤྱི་བོ་ནས་ཐིམ་པས་དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་ཏུ་བྱུང་བར་མོས། སླར་ཡང་སློབ་དཔོན་གྱི་ཧཱུྃ་ཞེས་བརྗོད་པས། གཏི་མུག་གཤིན་རྗེའི་གཤེད་ཀྱི་ང་རྒྱལ་གྱིས་ཡུམ་གྱི་དཀུ་གཡོན་པ་ནས་འཐོན་ཏེ་རང་རང་གི་གྲལ་ལ་འཁོད་པར་མོས་པ་མཛོད། དེ་ལྟར་བྱ་བའི་དགོས་པ་ནི་དབང་གི་དངོས་གཞི་མ་ཐོབ་ཀྱི་བར་དུ་གསང་བའི་ཆོས་རྣམས་ཉན་པའི་སྣོད་རུང་དུ་བྱེད་པ་དང༌། དེ་དག་གི་བར་དུ་སློབ་དཔོན་ལ་གསང་སྒྲོགས་ཀྱི་ལྟུང་བ་མི་འབྱུང་བའི་ཆེད་དུ་བསྒྲུབས་པ་ཡིན་ནོ། ། དེ་ནས་སྔགས་ཀྱི་དངོས་གྲུབ་དོན་དུ་གཉེར་བའི་ཕྱིར།
གསོལ་བ་གདབ་པ་ནི། སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ཏེ་འདིའི་རྗེས་ཟློས་མཛོད། དགའ་ཆེན་ཁྱོད་བདག་ནས། ཐར་པ་ཆེན་པོའི་གྲོང་ཁྱེར་དུ། ། མགོན་པོས་བདག་ནི་གཞུག་ཏུ་གསོལ། ། ཞེས་པ་སྟེ། དེའི་དོན་ནི། སློབ་དཔོན་ལ་དགའ་ཆེན་ཞེས་བོས་ནས། བྱང་ཆུབ་ཆེན་པོའི་ཚུལ་བསྟན་པའི་སངས་རྒྱས་ཀྱི་གོ་འཕང་དེ་བདག་ལ་འཚལ་བའི་སླད་དུ། དམ་ཚིག་སྟེ་སྔགས་ཀྱི་སྡོམ་པ་དང༌།
དེའི་རྟེན་དུ་ཐུན་མོང་མ་ཡིན་པའི་རྒྱུན་བཤགས་ལས་ཐོབ་པའི་བྱང་ཆུབ་སེམས་དཔའི་སྡོམ་པ་དང༌། དེའི་རྟེན་དུ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སོ་ཐར་གྱི་སྡོམ་པ་སྩལ་བའི་སྒོ་ནས་སངས་རྒྱས་ཀྱི་གྲོང་ཁྱེར་དུ་གཞུག་ཏུ་གསོལ། ཞེས་པའོ། ། དེ་ལྟར་ཁྱད་པར་ཅན་གྱི་ལམ་རྡོ་རྗེ་ཐེག་པ་ལ་དོན་གཉེར་གྱི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ་ཞེས་སྤྲོ་བ་བསྐྱེད་པའམ་བུར་བྱ་བ་འདི་ལ་གསན་པས་ཁྱབ་སྟེ། བུ་ཚུར་ཐེག་པ་ཆེན་པོ་ཡི། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་པའི་ཆོ་ག་ནི། ། ཁྱོད་ལ་ཡང་དག་བཤད་པར་བྱ། ། དུས་གསུམ་འབྱུང་བའི་རྫོགས་སངས་རྒྱས། ། སྐུ་གསུང་ཐུགས་ཀྱི་རྡོ་རྗེ་ཅན། །
རྡོ་རྗེ་གསང་སྔགས་མཐུ་ཡིས་ནི། ། ཡེ་ཤེས་མཉམ་པ་མེད་པ་བརྙེས། ། ཤཱཀྱ་སེངྒེ་སོགས་མཆོག་གིས། ། གསང་སྔགས་སྦྱོར་བ་མཉམ་མེད་པ། ། གང་གི་སྟོབས་ཀྱིས་བདུད་ཀྱི་སྡེ། ། ཤིན་ཏུ་མི་བཟད་ཆེན་པོ་བཅོམ། ། འཇིག་རྟེན་རྗེས་འཇུག་སྤྱད་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག །
ཅེས་པ་སྟེ། དེའི་དོན་ནི། ཁྱེད་རྣམས་ཆོ་གའི་སྒོ་ནས་བུར་བྱས་ཟིན་པ་དེ་ལ་བུ་ཞེས་ཉེ་བའི་ཚིག་གིས་བོས་ནས། ཁྱེད་རྣམས་ཐེག་ཆེན་གྱི་ཆོས་ཀྱི་སྣོད་ཡིན་ལ། ཐེག་ཆེན་ལའང་ཕ་རོལ་ཏུ་ཕྱིན་པ་དང༌། སྔགས་ཀྱི་ཐེག་པ་གཉིས་ལས། མཆོག་ཏུ་གྱུར་པ་སྔགས་ཀྱི་ཐེག་པ་དེ་ཁྱེད་རྣམས་ལ་ཡང་དག་པར་བསྟན་པར་བྱ་སྟེ། རྡོ་རྗེ་ཐེག་པ་འདི་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། ཁྱད་པར་འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་ལ་སོགས་པའང་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་ཀྱི་སྡེ་མི་བཟད་པ་རྣམས་བཅོམ་ནས་སངས་རྒྱས་སུ་ཟིན་ནའང༌། འཇིག་རྟེན་པ་རྣམས་དྲང་བའི་སླད་དུ།
སླར་ཡང་མཛད་པ་བཅུ་གཉིས་ཀྱི་ཚུལ་གྱིས། འཛམ་བུའི་གླིང་འདིར་འཚང་རྒྱ་བའི་ཚུལ་བསྟན་ཏེ། ཆོས་ཀྱི་འཁོར་ལོ་བསྐོར་ནས། རྟག་པར་ཞེན་པ་རྣམས་བཟློག་པའི་ཕྱིར་དུ་མྱ་ངན་ལས་འདའ་བའི་ཚུལ་བསྟན་པ་ཡིན་ནོ། ། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པ་དང་མཇལ་བ་འདི་སྐལ་བ་བཟང་བ་ཡིན་པས། ཀུན་མཁྱེན་རྡོ་རྗེ་འཆང་ཆེན་པོ་ཐོབ་པའི་ཕྱིར། ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལ་བློ་བརྟན་པར་གྱིས་ཤིག་ཅེས་པའོ། ། བློ་བརྟན་པའི་སློབ་མས་སྡོམ་པ་གཟུང་བར་ཁས་བླང་བའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྲིན་ཕུང་འཐིབས་པ་ལྟར་བཞུགས་པར་མོས་པ་བྱས་ལ། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ།
ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་བཤགས་སྙམ་པ་སོགས་སྤྱི་ལྟར་བརྡ་སྤྲད་དེ། དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཐུན་མོང་མ་ཡིན་པའི་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ནས་འགྲུབ་པར་ཤོག་ཅེས་རྒྱུད་དག་པར་བྱས་ནས། སླར་ཡང་ཡུལ་དེ་དག་གི་སྤྱན་སྔར་དམ་ཚིག་དང་སྡོམ་པ་རྣམས་གཟུང་བར་ཁས་ལེན་པ་ལ་གཟུང་བྱའི་དམ་ཚིག་དང་སྡོམ་པ་ནི། རིགས་ལྔ་སྤྱི་དང་སོ་སོའི་དམ་ཚིག་གཉིས་སུ་འདུ་བ་ལས། དང་པོ་ནི་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པའི་སྨོན་པའི་སེམས་བསྐྱེད་པ་དང༌། དེའི་ཆེད་དུ་ཉེས་སྤྱོད་སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་སོ་སོར་གཟུང་བ་ཡིན།
གཉིས་པ་སོ་སོའི་དམ་ཚིག་ལ། རྣམ་སྣང་གི་དམ་ཚིག་ནི་ཕྱི་ནང་གསང་བའི་དཀོན་མཆོག་གསུམ་སྐྱབས་གནས་སུ་འཛིན་པ་ཡིན་ཏེ། རྣམ་སྣང་སངས་རྒྱས་ཀྱི་སྐུ་ཡིན་པས་ཡོན་ཏན་གྱི་རྟེན་བྱེད་པ་ལྟར། སྐྱབས་གསུམ་འཛིན་པའི་སྡོམ་པས་ཀྱང་སྡོམ་པ་ཐམས་ཅད་ཀྱི་རྟེན་བྱེད་པའི་ཕྱིར་རོ། ། མི་བསྐྱོད་པའི་དམ་ཚིག་ནི། ཕྱི་ནང་གསང་བའི་རྡོ་རྗེ་དྲིལ་བུ། ཕྱག་རྒྱ་སློབ་དཔོན་རྣམས་འཛིན་པ་སྟེ། མི་བསྐྱོད་པ་ཐུགས་རྡོ་རྗེ་བྱང་ཆུབ་སེམས་ཀྱི་ངོ་བོ་ཡིན་པ་ལྟར། དམ་ཚིག་གསུམ་དང་སློབ་དཔོན་ཡང་བྱང་ཆུབ་ཀྱི་སེམས་ཀྱིས་འཛིན་པས་སོ། ། རིན་འབྱུང་གི་དམ་ཚིག་ནི།
ཟང་ཟིང་མི་འཇིགས་ཆོས་བྱམས་པའི་སྦྱིན་པ་རྣམས་ཉིན་ལན་གསུམ། མཚན་ལན་གསུམ་སྟེ་དུས་དྲུག་ཏུ་གཏོང་བའམ། དངོས་སུ་མི་ནུས་པས་ཀྱང་འདུན་པ་དང་མ་བྲལ་བར་བྱ་བ་སྟེ། རིན་འབྱུང་སྦྱིན་པའི་ངོ་བོ་སེར་སྣ་རྣམ་པར་དག་པ་ཡིན་པ་ལྟར། སྦྱིན་པས་དབུལ་བ་འདོར་བར་བྱེད་པ་དང༌། སེར་སྣའི་གཉེན་པོར་བྱེད་པས་སོ། ། འོད་དཔག་མེད་ཀྱི་དམ་ཚིག་ནི། ཕྱི་བྱ་སྤྱོད། ནང་རྣལ་འབྱོར། གསང་བ་རྣལ་འབྱོར་བླ་མེད་དེ་རྒྱུད་སྡེ་བཞི་དང༌།
ཉན་ཐོས་རང་སངས་རྒྱས་བྱང་ཆུབ་སེམས་དཔའ་སྟེ་ཐེག་པ་གསུམ་དང་བཅས་པའི་དམ་པའི་ཆོས་འཛིན་པར་དམ་འཆའ་བ་སྟེ། འོད་དཔག་མེད་ཤེས་རབ་ཀྱི་ངོ་བོ་གསུང་རྣམ་པར་དག་པ་ཡིན་པ་ལྟར། ཆོས་ཀྱང་ཤེས་རབ་ཀྱིས་འཛིན་ཅིང་གསུང་གིས་སྟོན་པས་སོ། ། དོན་ཡོད་གྲུབ་པའི་དམ་ཚིག་ནི། སྡོམ་པ་ཐམས་ཅད་འཛིན་པ་དང་མཆོད་པའི་ལས་ལ་བརྩོན་པར་བྱ་བ་ཡིན་ཏེ། དོན་ཡོད་གྲུབ་པ་བརྩོན་འགྲུས་ཀྱི་ངོ་བོ་ཕྲིན་ལས་ཀྱི་རང་བཞིན་ཡིན་པ་ལྟར། དགེ་བ་ལ་སྤྲོ་བའི་བརྩོན་འགྲུས་ཀྱིས་སྡོམ་པ་འཛིན་པ་དང་སངས་རྒྱས་ལ་མཆོད་པ་བྱེད་པ་གཉིས་ཀ་སངས་རྒྱས་ཀྱི་ཕྲིན་ལས་རྗེས་སུ་སྐྱོང་བ་ཡིན་པས་སོ། ། དེ་ལྟ་བུའི་དམ་ཚིག་དང་སྡོམ་པའི་ཚོགས་བཟུང་ནས་བླ་ན་མེད་པའི་བྱང་ཆུབ་མངོན་དུ་བགྱིས་ནས། སེམས་ཅན་གྱི་དོན་རྒྱ་ཆེན་པོ་བསྒྲུབ་སྙམ་པའི་སྒོ་ནས་འདིའི་རྗེས་ཟློས་ལན་གསུམ་མཛོད། སྲས་བཅས་སངས་རྒྱས་སོགས་ལན་གསུམ་བྱས་པས་ཐུན་མོང་མ་ཡིན་པའི་སོ་ཐར་དང་བྱང་སེམས་ཀྱི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང༌།
ཐོབ་པ་ཡར་འཕེལ་དུ་བྱེད། ཉམས་ན་སོར་ཆུད་པར་བྱེད་པ་ཡིན། དེའི་སྟེང་དུ་རིགས་ལྔའི་དམ་ཚིག་རྣམས་ཀྱང་གཟུང་བར་ཁས་བླངས་པས་སྡོམ་པ་གཟུང་བ་ལ་དབང་བ་ཙམ་སྟེ། དམ་ཚིག་སྡོམ་པའི་གཙོ་བོ་ནི་དབང་བསྐུར་བ་ལས་སྐྱེ་བར་འགྱུར་བ་ཡིན་ནོ། ། དེ་ལྟར་བྱང་ཆུབ་ཏུ་སེམས་བསྐྱེད་པ་ལ་བར་ཆད་མི་འབྱུང་བའི་ཆེད་དུ་བསྲུང་ཞིང་བྱིན་གྱིས་བརླབ་པའི་ཕྱིར། སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པས་ཁྱེད་རྣམས་ཀྱི་གནས་གསུམ་དུ་ཡས་མར་རེག་སྟེ། ཨོཾ་ཨཱཿཧཱུྃ་ཞེས་བརྗོད་པས། ཁྱེད་རྣམས་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱ་ཡིས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་རྣམས་ལམ་གྱིས་བྱུང༌།
སླར་ཡང་མས་ཡར་རེག་སྟེ། ཧཱུྃ་ཨཱཿཨོཾ་ཞེས་བརྗོད་པས། ཕྱག་མཚན་དང་ས་བོན་དེ་དག་ལས་ཐུགས་ཀར་ཐུགས་རྡོ་རྗེ་སྔོན་པོ་རྡོ་རྗེ་དང་དྲིལ་བུ་འཛིན་པ། མགྲིན་པར་གསུང་རྡོ་རྗེ་དམར་པོ་པདྨ་དང་དྲིལ་བུ་འཛིན་པ། དཔྲལ་བར་སྐུ་རྡོ་རྗེ་དཀར་པོ་འཁོར་ལོ་དང་དྲིལ་བུ་འཛིན་པ་རྣམས་སུ་གྱུར། སླར་ཡང་ཡས་མར་རེག་སྟེ། ཨོཾ་ཨཱཿཧཱུྃ་ཞེས་བརྗོད་པས་དེ་དག་བརྟན་པར་བྱིན་གྱིས་བརླབ་པར་མོས་པ་མཛོད། དེ་ལྟར་བྱས་པས་ཁྱེད་རྣམས་ཀྱི་ལུས་ངག་ཡིད་གསུམ་གདོད་མ་ནས་རྡོ་རྗེ་གསུམ་གྱི་ངོ་བོར་གནས་པ་དེ་ཆོ་ག་འདིས་ངོ་འཕྲོད་ཅིང་གསལ་བར་བྱས་པ་ཡིན། དེ་ལྟར་སེམས་བསྐྱེད་ཅིང་སྒོ་གསུམ་ལྷར་བྱས་མ་ཐག་པ་དེ་མཆོད་པའི་ཡུལ་དུ་བྱེད་པའང༌། མདོ་ལས།
འོད་སྲུངས་ཟླ་བ་ཚེས་པ་ལ་ཕྱག་བྱའི། ཉ་བ་ལ་ནི་མ་ཡིན་ནོ། ། འོད་སྲུངས་དེ་བཞིན་དུ་སེམས་དང་པོར་བསྐྱེད་པ་ལ་ཕྱག་བྱའི། སངས་རྒྱས་ལ་ནི་མ་ཡིན་ནོ། ། ཞེས་དང༌། སྒོ་གསུམ་ལྷར་བྱས་པ་ལ་མཆོད་པའང༌། རྒྱལ་བུ་རྒྱལ་སར་དབང་བསྐུར་མ་ཐག་པ་ལ་ཐམས་ཅད་ཀྱིས་མཆོད་པ་བྱེད་པ་ལྟ་བུ་སྟེ། མེ་ཏོག་དབུ་ལ་ཕུལ་ཏེ་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ་ཞེས་དང༌། བདུག་སྤོས་ཤངས་ལ་དྷཱུ་པེ།
མར་མེ་སྤྱན་ལམ་དུ་ཨཱ་ལོ་ཀེ དྲིའི་བྱུག་པ་ཐུགས་ཀར་གནྡྷེ། ཞལ་ཟས་ལྗགས་ལ་ནི་ཝི་དྱ། ཞེས་པས་མཆོད་པ་ནི། ལུས་ངག་ཡིད་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག་ཅེས་པའི་དོན་ཏོ། ། དེ་ལྟར་ལྷར་བསྐྱེད་ཅིང་མཆོད་ནས་དངོས་གྲུབ་ཀྱི་ལྟས་བརྟག་པའི་ཆེད་དུ་ཐོག་མར་སོ་ཤིང་ལ་བརྟེན་ནས་བརྟག་པ་ནི། སོ་ཤིང་ལས་བུམ་གྱི་ཆུ་དང༌། བིགྷྣཱ་ན་སོགས་ཀྱིས་བསང༌། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ།
རྩེ་མོ་ལ་མེ་ཏོག་གི་ཅོད་པཎ་བཅིངས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་ལྟས་བརྟག་པའི་ནུས་པ་དང་ལྡན་པར་གྱུར། ཅེས་དང་བཅོམ་ལྡན་འདས་ཀྱི་སྙིང་པོས་བྱིན་གྱིས་བརླབས་ཏེ། ཕྱག་ཐལ་མོ་སྦྱར་བའི་བར་དུ་བྱིན་པའི་དེ་སོ་ཤིང་རྒྱུ་རིན་པོ་ཆེ་ལས་གྲུབ་པར་བསམས་ཏེ། སོའི་རྩ་བར་དྲུད་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ་ཁོང་པར་སོང་བས། ཚེ་ཐོག་མ་མེད་པ་ནས་བསགས་པའི་སྡིག་པ་དང༌། དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་སྐྱུགས་པར་མོས་ལ། ཨོཾ་བཛྲ་ཀྲོ་དྷ་ཧ་ན་ཧ་ན་ཨ་མྲྀ་ཏེ་ཧཱུྃ་ཕཊ་ཅེས་པས་གསོར་ཏེ། ཨོཾ་བཛྲ་ཧ་ས་ཧ་ཞེས་བརྗོད་ཅིང༌། མཎྜལ་ཚོམ་བུ་ལྔ་བྱས་པའི་སྟེང་དུ་དོར་ཅིག དེ་ལྟར་དོར་བས་རྩེ་མོ་སློབ་དཔོན་དང་རང་ལ་བསྟན་ན་མཆོག་འགྲུབ།
ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། སྟེང་དུ་མཁའ་སྤྱོད། འོག་ཏུ་ས་སྤྱོད། མཚམས་རྣམས་སུ་དངོས་གྲུབ་ཕྲན་ཚེགས་འགྲུབ་པར་འགྱུར་རོ། ། སྤྲོ་ན། དེ་ནི་རྣལ་འབྱོར་ཆེན་པོའི་བུམ་དབང་གི་སྣོད་རུང་བྱེད་པའི་ཐབས་ཡིན་ཞེས་སོགས་ཀྱང་བརྗོད། མི་སྤྲོ་ན་མ་བཤད་ཀྱང་རུང་ངོ༌། །
རྨི་ལམ་གསལ་པོར་འབྱུང་བ་དང༌། ངག་གི་དྲི་མ་སྦྱོང་བྱེད་ཁྱོར་ཆུ་སྦྱིན་པ་ནི། བསང་སྦྱངས། སྟོང་པའི་ངང་ལས་བཾ་ལས་བྱུང་བའི་བསང་ཆུ་དྭངས་ཤིང་ཐོགས་པ་མེད་པ། རྡོ་རྗེ་སློབ་མ་རྣམས་ཀྱི་ངག་གི་དྲི་མ་སྦྱོང་བའི་ནུས་པ་དང་ལྡན་པར་གྱུར་ཅེས་དང༌། བཾ་ལན་བདུན་བཟླས་ལ། ཨོཾ་ཧྲཱིཿབི་ཤུདྡྷ་དྷརྨ་ནིཤྩ་སྱ་སརྦ་སཾ་ཤོ་དྷ་ཡ། སརྦ་བི་ཀ་ལྦཱན་ཨ་པ་ན་ཡ་ཧཱུྃ་ཧཱུྃ། ཞེས་པས་ཁྱོར་བར་ལན་གསུམ་སྦྱིན་ལ་འཐུང་དུ་གཞུག་གོ ། སྤྲོ་ན་འདི་ནི་གསང་དབང་གི་སྣོད་རུང་དུ་བྱེད་པའི་ཐབས་ཡིན་སོགས་བརྗོད།
རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། ཀུ་ཤའི་ཕོན་ཆེ་ཆུང་བསང་སྦྱངས། སྟོང་པའི་ངང་ལས་དྷཱིཿདང་ཧཱུྃ་ལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པར་བྱེད་པའི་ནུས་པ་དང་ལྡན་པར་གྱུར་ཅེས་དང༌། དྷཱིཿདང་ཧཱུྃ་ལན་བདུན་བཟླས་པས་བྱིན་གྱིས་བརླབས་ཏེ། དྷཱིཿབཟླས་པའི་ཀུ་ཤ་ཆུང་བ་ཨོཾ་བཛྲཱ་ཏིཀྵྞ་དྷཱིཿཞེས་སྔས་དང༌། ཧ་བཟླས་པའི་ཆེ་བ་ཨོཾ་བཛཱ་ཏིཀྵྞ་ཧཱུྃ། སྟན་གྱི་དོན་དུ་བྱིན། སྤྲོ་ན་དེའི་དོན་ཀུ་ཤ་འདི་ནི་འདག་བྱེད་སོགས་བརྗོད། སྔོན་བྱུང་བཅོམ་ལྡན་འདས་ཀུ་ཤ་མི་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན་དུ། རྗེས་འཇུག་རྣམས་ཀྱང་ཀུ་ཤའི་སྟན་ལ་ཉལ་ཏེ་རྨི་ལམ་སྒྱུ་མ་ལྟ་བུ་མངོན་དུ་བྱས་ནས་འཚང་རྒྱ་བའི་རྟེན་འབྲེལ་ལམ་དུ་བྱེད་པའོ། །
རྨི་ལམ་ལ་བར་ཆད་མི་འབྱུང་བའི་ཕྱིར་སྲུང་སྐུད་འདོགས་པ་ནི། ཧཱུྃ་བཟླ་ཞིང་རྡོ་རྗེའི་མདུད་པ་གསུམ་བཏབ་པའི་སྲད་བུ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པ་སུམ་བསྒྲིལ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ། རྡོ་རྗེ་སློབ་མ་རྣམས་ཀྱི་སྒོ་གསུམ་གྱི་བར་ཆད་བསྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ཧཱུྃ་ལས་འོད་ཟེར་འཕྲོས་པས་སྟ་གོན་གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་གི་སྲད་བུ་ལ་ཐིམ་ཞེས་དང༌། སྲུང་སྐུད་ཐལ་མོའི་བར་བཟུང་ལ། ཧྲཱིཿཥྚིཿལན་བདུན་གྱིས་བྱིན་གྱིས་བརླབས་ལ། ཨོཾ་བུདྡྷ་མཻ་ཏྲི་རཀྵ་རཀྵ་སརྦཱན་སྭཱ་ཧཱ། ཞེས་པས་སྐྱེས་པའི་དཔུང་པ་གཡོན་དང་བུད་མེད་ཀྱི་གཡས་སུ་ཉིས་བསྐོར་དུ་བཅིངས་ཏེ་ལས་བུམ་གྱི་ཆུས་གཏོར་ཏེ་བསྲུང་ངོ༌། ། སྤྲོ་ན་དེ་ནི་ཤེས་རབ་ཡེ་ཤེས་ཀྱི་དབང་གི་སྣོད་རུང་སོགས་བརྗོད་དོ། །
ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་ནི། འཇིག་རྟེན་འདི་ནི་ཀུན་མཁྱེན་སོགས་ནས། དེ་བཞིན་གཤེགས་པ་ཉིད་དུ་འགྱུར། ། ཞེས་པ་སྟེ། དེའི་དོན་ནི། འཇིག་རྟེན་ན་ཨུ་དུམྦཱ་རའི་མེ་ཏོག་དཀོན་པ་ལྟར་སོགས་སྤྱི་ལྟར་བཤད། དེ་ནས་རྭ་ཆེན་གྱིས་དཀྱིལ་འཁོར་ཆོ་གར་བཤད་པ་ལྟར། ཚོགས་གཏོར་མ་ལྟར་བྱིན་གྱིས་བརླབས་ལ། དཀྱིལ་འཁོར་ལ་སྐལ་བ་གཅིག་དྲངས། ཕུད་ལ་གཏོར་མ་གཅིག་བཅད།
ཚོགས་ལ་ལོངས་སྤྱོད་དེ། མཐར་ལྷག་མ་བསྡུས། སྔར་ཕུད་བཅད་པ་འཕྲོག་མ་ལ་ཟན་ཆང་བྱིན་གྱིས་བརླབས་པ། ཨོཾ་ཧ་རི་ཏེ་བིཎྜ་ཀཾ་པྲ་ཏཱིཙྪ་སྭཱ་ཧཱ། ཞེས་པས་འཕྲོག་མར་ཟན་ཆང་གསུམ་གྱི་གཏོར་མ་སྦྱིན། ཨོཾ་ཧུ་ཏི་ཀེ་ཨ་གྲ་གྷ་པ་སཾ་པྲ་ཏཱིཙྪ་སྭཱ་ཧཱ། ཞེས་པས་ཁ་ཕུད་ཀྱི་གཏོར་མ་དབུལ། ཨོཾ་ཁ་ཁ་ཁཱ་ཧི་ཁཱ་ཧི་ཨུཙྪིཥྚ་པ་ལིཾ་ཏ་བྷཀྵ་ཀ་སྭཱ་ཧཱ། ཞེས་པས་ལྷག་མ་ལ་དབང་བ་རྣམས་ལ་ལྷག་མའི་གཏོར་མ་དབུལ་ལོ། ། དེ་ནས་རྨི་ལམ་བརྟག་ཅིང་ངན་ན་བསྲུང་བ་ནི།
བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང༌། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་བཤད་པས་སློབ་མ་རྣམས་དཀྱིལ་འཁོར་གྱི་ཁང་པར་དཀྱིལ་འཁོར་ལ་ཕྱོགས་པར་རམ། ཡང་ན་རང་གི་སྒྲུབ་པའི་ཁང་པར་བདེ་བའི་མལ་སྟེགས་ལ། སློབ་དཔོན་གྱིས་བྱིན་པའི་ཀུ་ཤ་ཆུང་བ་སྔས་དང༌། ཆེ་བ་སྟན་དུ་བཏིངས། གོས་དྲི་མ་མེད་པ་བགོས། གློ་གཡས་པ་འོག་ཏུ་ཕབ་སྟེ་སེངྒེ་ཉལ་སྟབས་ཀྱིས་ཉལ་ཏེ།
སེམས་དུག་གསུམ་གྱི་རྣམ་རྟོག་ཐག་བསྲིངས་ཏེ། ལྷ་དང་བླ་མ་ཡིད་ལ་དྲན་བཞིན་པས། ཧྲཱིཿཥྚྲིཿའི་སྙིང་པོ་ཟློས་ཤིང༌། སང་ཉིན་ཡི་དམ་ལྷའི་དཀྱིལ་འཁོར་མཐོང་བར་འགྱུར་རོ་སྙམ་པའི་དགའ་སྤྲོ་དུང་ངེ་བའི་སྒོ་ནས་ཉལ་ན་ལུང་སྟོན་པའི་རྨི་ལམ་འབྱུང་བར་འགྱུར་ཏེ། རྨི་ལམ་བཟང་བའི་ལྟས་ནི། རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང༌། ། དེ་ལ་མཆོད་པ་རྩོམ་པ་དང༌། ། དགེ་སློང་དག་ལས་ཆོས་ཉན་ཏམ། །
ཡང་ན་མི་ཉན་ན་ཡང་རུང༌། ། ཆོས་ནི་རྣམ་པར་སྤྱོད་པ་དང༌། ། དེ་བཞིན་མདོ་སྡེ་རྣམ་པར་སྤྱོད། ། ཅེས་བྱ་བ་ལ་སོགས་པ་གསུངས་ཏེ། རྨི་ལམ་གྱི་གནས་སྐབས་སུ་དེ་བཞིན་གཤེགས་པའི་སྐུ་གཟུགས་དང༌། མཆོད་རྟེན་མཐོང་བ། དམ་པའི་ཆོས་ཀྱི་གླེགས་བམ་ཐོགས་པ། དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་ལས་ཆོས་ཉན་པ། དགེ་སློང་དག་དང་ཆོས་ཀྱི་འབེལ་གཏམ་བྱེད་པ།
འབྲུའམ་བང་མཛོད་ལ་སོགས་པའི་གཏེར་རྙེད་པ། སྐྱེ་བོ་མང་པོས་བདག་ལ་འདུད་བསྟོད་བྱེད་པ། སྐྱེ་བོ་མང་པོ་ལ་བདག་གིས་ཆོས་བཤད་པ། ཉི་ཟླ་ཤར་བ། ཁྲུས་བྱས་པ། གོས་རྒྱན་དཀར་པོས་བརྒྱན་པ། མཚོན་ཆ་རྙེད་པ། ཆུ་ལས་བརྒལ་བ་ལ་སོགས་པ་རྨིས་ན་རྨི་ལམ་བཟང་བ་ཡིན་པས་སྔགས་ཀྱི་དངོས་གྲུབ་རབ་འབྲིང་གང་རུང་འགྲུབ་པར་ཤེས་ནས། ཞེན་པ་མེད་པའི་དགའ་བ་སྒོམ་ཞིང་དགའ་སྟོན་བྱ། གལ་ཏེ་ངན་པའང་འབྱུང་སྲིད་དེ།
དེའི་ལྟས་ནི་རྒྱ་སྐྱེགས་ཀྱི་རི་ལ་འཛེགས་པ། ཀ་ར་ཝཱི་རའི་མེ་ཏོག་རྒྱས་པ་འཐུ་བ། མཆོད་སྡོང་དང་བྱེ་མ་དང་ཐལ་ཕུང་ལ་འཛེགས་པ། སྤྲེའུ་དང་བོང་བུ་ལ་ཞོན་ཏེ་ཁ་ཕྱིར་ཕྱོགས་ཏེ་འགྲོ་བ། ཕག་དང་རྔ་མོ་དང་མ་ཧེ་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱོད་པ། འདམ་རྫབ་ཏུ་བྱིང་བ། ཆུ་དོང་དུ་ལྷུང་བ། རི་རྩེ་ནས་ལྷུང་བ། ཁང་པ་རྡིབ་པ།
ལྗོན་ཤིང་ཆག་པ། མི་ནག་པོ་ལྕགས་ཀྱི་དབྱིག་པ་ཅན་གྱིས་བསྡིགས་པ། སྐྲ་བྲེགས་པ། ལུས་ཏིལ་མར་གྱིས་བྱུགས་པ། ཕྲེང་བ་དམར་པོས་ཐོད་བཅིངས་པ་ལ་སོགས་པ་བྱུང་ན་ཅུང་ཟད་ངན་པ་ཡིན་པས། གཉིད་སད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ། ཡུམ་ལས། མྱ་ངན་ལས་འདས་པའང་རྨི་ལམ་ལྟ་བུ། སྒྱུ་མ་ལྟ་བུ། མྱ་ངན་ལས་འདས་པ་ལས་གཞན་པའི་ཆོས་ཤིག་ཡོད་ནའང་རྨི་ལམ་ལྟ་བུ།
སྒྱུ་མ་ལྟ་བུའོ། ། ཞེས་གསུངས་པ་ལྟར། འཁོར་འདས་ཀྱིས་བསྡུས་པའི་ཆོས་གང་ཡང་དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱི་སྦྱང་པའི་རྒྱས་འདེབས་པ་དང༌། ཞི་བའི་སྦྱིན་སྲེག་བྱ་བ་ལ་སོགས་པས་རྨི་ལམ་ངན་པའི་འབྲས་བུ་མི་འབྱུང་བའི་ཐབས་ལ་བརྩོན་པར་བྱ་དགོས་པ་ཡིན་ནོ། ། དེ་རྣམས་ཀྱི་སློབ་མ་སྟ་གོན་གྱིས་བྱ་བ་རྣམས་གྲུབ་ཟིན་ནས། འདིའི་དངོས་གཞི་དབང་བསྐུར་བའི་ཆོ་ག་སང་ཉིན་འབྱུང་བ་ལགས། ཞེས་བརྗོད་དོ། ། དངོས་གཞི་དབང་བསྐུར་བའི་བརྡ་སྤྲོད་ནི། སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པའི་དབང་བསྐུར་བ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བསམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌།
ཆོས་གསན་པའི་ཀུན་དུ་སྤྱོད་པའང་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་པར་འཚལ། དེ་ལ་རང་རེ་རྣམས་ཀྱིས་རྙེད་པར་དཀའ་བའི་དལ་འབྱོར་གྱི་མི་ལུས་རྙེད། མཇལ་བར་དཀའ་བ་སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླང་དུ་ཡོད་པའི་སྐབས་འདིར་དམ་པའི་ཆོས་རྣམ་པར་དག་པ་རེ་བྱེད་དགོས་ཏེ། དེའི་རྒྱུ་མཚན་ཡང༌། ཀྱེ་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་གསུངས་པ་ལྟར།
དོན་དམ་པར་སེམས་ཅན་ཐམས་ཅད་རང་བཞིན་གྱིས་རྣམ་པར་དག་པའི་སངས་རྒྱས་ཀྱི་སྙིང་པོ་ཅན་ཡིན་ནའང༌། གནས་སྐབས་སུ་གློ་བུར་གྱི་དྲི་མ་བག་ཆགས་དང་བཅས་པ་མ་སྤངས་ཀྱི་བར་ལ། བྱིས་པ་མི་ཤེས་པས་བསྒྲིབས་པས། ། དེ་ཡིས་འགྲོ་བ་མི་ཤེས་པར། ། འགྲོ་བ་དྲུག་གི་སྲིད་པའི་མཐར། ། གང་ཞིག་རྨོངས་པས་འཁོར་བར་འགྱུར། ། ཞེས་གསུངས་པ་ལྟར། རྒྱུན་ཆད་མེད་པར་སྡུག་བསྔལ་གྱི་ཁོར་མོ་ཡུག་ཏུ་གྱུར་པའི་འཁོར་བར་སྐྱེ་ཞིང༌། འཁོར་བའི་སྐྱེ་གནས་གང་དུ་སྐྱེས་ཀྱང་བཟོད་པར་དཀའ་བའི་སྡུག་བསྔལ་འབའ་ཞིག་ལས་མ་འདས་པ་ཡིན་ཏེ། སྡུག་བསྔལ་ཅན་གྱི་སེམས་ཅན་དེ་རྣམས་ཀྱི་ཕ་མར་མ་བྱས་པ་འགའ་ཡང་མེད་པའི་ཕྱིར།
འདི་རྣམས་སངས་རྒྱས་ཀྱི་ས་ལ་གཞག་པའི་སླད་དུ། ཚེ་འདིའི་བྱ་བ་སྙིང་པོ་མེད་པ་ཐམས་ཅད་སྤངས་ཏེ། དམིགས་པ་མེད་པའི་སྙིང་རྗེ་ཆེན་པོ་དང་ཤེས་རབ་ཆེན་པོ་ཟུང་དུ་འཇུག་པའི་བདག་ཉིད་ཅན་གྱི་དཔལ་རྡོ་རྗེ་འཇིགས་བྱེད་ཆེན་པོའི་གོ་འཕང་རིན་པོ་ཆེ་ཐོབ་པར་བྱ་དགོས། དེའི་ཆེད་དུ་བདེན་གཉིས་ཟུང་འཇུག་ཏུ་རྟོགས་པའི་ལྟ་བས་རྒྱུད་སྦྱངས་ནས། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། ཞེས་གསུངས་པ་ལྟར། བླ་མེད་རྡོ་རྗེ་ཐེག་པའི་ལམ་གྱི་སྙིང་པོ་ནི་རིམ་པ་གཉིས་ཡིན་ལ། དེའི་སྔོན་དུ་བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌།
རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་མཐའ་རྟེན་དང་བཅས་པ་བླང་བར་བགྱིའོ་སྙམ་པའི་འདུན་པ་བསྐྱེད་མཛོད། དེ་ལ་སྟ་གོན་དུ་གནས་པ་ཡན་ཆད་ལེགས་པར་གྲུབ་ནས། དངོས་གཞིའི་ཆོ་ག་ལ། བྲི་ཞིང་རྒྱན་དགྲམ་པ། སྒྲུབ་ཅིང་མཆོད་པ། འཇུག་ཅིང་དབང་བླང་བ། མཇུག་གི་ཆོ་ག་དང་བཞི་ཡོད་པ་ལས། བྲི་བ་ལ་ཐིག་གིས་བྲི་བ། ཚོན་གྱིས་བྲི་བ། མཚན་མ་དགོད་པ།
རྒྱན་དགྲམ་པ་སྟེ་བཞི་དང༌། སྒྲུབ་ཅིང་མཆོད་པ་ལ། བདག་བསྐྱེད་སྔོན་དུ་འགྲོ་བས་དམ་ཚིག་གི་དཀྱིལ་འཁོར་ཚུལ་བཞིན་དུ་སྒྲུབ་པ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་ཚུལ་གྱིས་སྒྲུབ་པ། ཡེ་ཤེས་ཀྱི་དཀྱིལ་འཁོར་སྤྱན་དྲང་པའི་ཚུལ་གྱིས་སྒྲུབ་པ། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པའི་ཚུལ་གྱིས་སྒྲུབ་པ་སྟེ་བཞི་དང༌། ནང་དུ་དཀྱིལ་འཁོར་པ་མཆོད་པས་མཉེས་པར་བྱ་བ། ཕྱི་རོལ་དུ་འབྱུང་པོའི་ཚོགས་རྣམས་གཏོར་མས་ཚིམ་པར་བྱ་བ་རྣམས་དགོས་ཏེ། དེ་དག་ནི་སྔོན་དུ་ལེགས་པར་གྲུབ་པར་བྱས་སོ། ། རས་བྲིས་ལྟར་ན།
གོང་གི་དངོས་གཞིའི་ཆོ་ག་ལ། སྒྲུབ་ཅིང་མཆོད་པ། འཇུག་ཅིང་དབང་བླང་བ། མཇུག་གི་ཆོ་ག་སྟེ་གསུམ་ལས། སྒྲུབ་ཅིང་མཆོད་པ་ལ་སོགས་སྔར་བཞིན་བརྗོད་པས་གྲུབ་བོ། ། འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བ་གཉིས་ལས། དང་པོ་བདག་ཉིད་མཇུག་ཅིང་དབང་བླང་དགོས་པའང༌། སཾ་པུ་ཊ་ལས།
སྔགས་ཀྱི་ལམ་ནི་རྗེས་བཙལ་བས། ། གང་ཚེ་མཁས་པས་དབང་བསྐུར་བས། ། སངས་རྒྱས་ཀུན་གྱིས་མངོན་སུམ་དུ། ། འཇིག་རྟེན་ཁམས་ནི་མཐའ་ཡས་དག ། རང་བྱིན་བརླབས་པའི་གནས་ཐོབ་ནས། ། དམ་ཚིག་ཉམས་པའི་འཇིགས་པ་ཡིས། ། བློ་དང་ལྡན་པས་དེ་བཞིན་བླངས། ། ཞེས་གསུངས་པ་ལྟར། རྒྱུ་དུས་སུ་བླ་མ་མཁས་པས་རང་ལ་དབང་བསྐུར་བ་བཞིན། རང་གིས་ཀྱང་བླང་བའི་ཡུལ་བླ་མ་དང་སངས་རྒྱས་ཀུན་མངོན་སུམ་དུ་མདུན་གྱི་དཀྱིལ་འཁོར་བདེ་བར་གཤེགས་པའི་གནས་སུ་བཞུགས་པར་དམིགས་ནས།
དམ་ཚིག་ཉམས་པ་གསོ་བའི་བློས། སློབ་མ་ལ་ཇི་ཙམ་བསྐུར་བའི་དབང་ཐམས་ཅད་བདག་འཇུག་གི་ཚུལ་གྱིས་ལེན་པ་སྟེ། སློབ་དཔོན་རང་ལ་དམ་ཚིག་ཉམས་པའི་ཉེས་པ་ཡོད་པ་སོར་ཆུད་པ་དང༌། སློབ་མ་ལ་སྡོམ་པ་ཕོག་པས་སྐྱེ་ཞིང་རྒྱུད་སྨིན་པའི་བདག་རྐྱེན་ནུས་པའི་ཕྱིར། ཤིན་ཏུ་གལ་ཆེ་ནའང༌། དེ་དག་སྔོན་དུ་ལེགས་པར་གྲུབ་པར་བགྱིས། དེའི་རྗེས་སུ་ཕྱི་ནང་གི་མཁའ་འགྲོ་མཉེས་པའི་ཕྱིར་དུ་འཇིག་རྟེན་དང་འཇིག་རྟེན་ལས་འདས་པའི་གཏོར་མ་འབུལ་བ་དང༌། སློབ་མ་གཞུག་པའི་ཕྱིར་དུ་དམ་ཚིག་གི་གླུ་དང༌། དེ་ཁོ་ན་ཉིད་ཀྱི་བདེན་པར་བསྒྲགས་པ་དགོས་པ་རྣམས་ལེགས་པར་གྲུབ་པར་བྱས་པ་ཡིན་ནོ། ། ད་ཁྱེད་རྣམས་ཀྱི་ངོ་སྐལ་དུ་གྱུར་པ་ལ།
སློབ་མ་གཞུག་ཅིང་དབང་བསྐུར་བ་ལ། ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བའི་ཆོ་ག་གཉིས་ལས། དང་པོ་ཕྱི་ནང་གི་འཇུག་པ་ལ། ཁྲུས་བྱས་མཎྜལ་གསོལ་བ་གདབ། ། བདུན་དག་རིགས་ལྔའི་སྡོམ་པ་གཟུང༌། ། མིག་དར་མེ་ཏོག་གཏད་བྱིན་བརླབས། ། བགེགས་བསྐྲད་གསང་གདམས་སེམས་བསྐྱེད་བྱ། ། དྲིས་ལན་བྱས་ཏེ་ནང་ཁྲིད་བཞག ། ཕྱག་འཚལ་དམ་བཞག་ཡེ་ཤེས་དབབ། །
གསོལ་གདབ་ལྟས་བརྟག་མེ་ཏོག་དོར། ། གདོང་དབྱེ་དཀྱིལ་འཁོར་བསྟན་པའོ། ། ཞེས་པ་ལྟར་ལས། ཐོག་མར་ལས་བུམ་གྱི་ཆུས་ཁྱེད་རྣམས་ཀྱི་ཁ་ལ་སོགས་དག་པར་བྱས་ནས་གྲལ་རིམ་ལྟར་འཁོད་ཅིང་སྙིམ་པ་མེ་ཏོག་དང་བཅས་ཏེ། སློབ་དཔོན་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་དཔལ་རྡོ་རྗེ་འཇིགས་བྱེད་དངོས་ཡིན་སྙམ་པའི་མོས་གུས་དང་ལྡན་པས་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་མཛོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨེ་མ་ཧོ་སངས་རྒྱས་ནས། གཤིན་རྗེ་སྒྲོལ་བའི་དཀྱིལ་འཁོར་དུ། ། མགོན་པོས་བདག་ནི་གཞུག་ཏུ་གསོལ། ། ཞེས་གསོལ་བ་བཏབ་ནས་རྒྱུན་བཤགས་སྔོན་དུ་འགྲོ་བའི་ཐུན་མོང་མ་ཡིན་པའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད།
ཁྱེད་རྣམས་ཀྱི་མདུན་གྱི་ནམ་མཁར་བླ་མ་དང་སོགས་ནས་སྟ་གོན་ལྟར་དཀོན་མཆོག་གསུམ་ལ་ལན་གསུམ་དང༌། སླར་ཡང་དེ་དག་གི་སྤྱན་སྔར་རིགས་ལྔ་སྤྱི་དང་སོ་སོའི་དམ་ཚིག་དང་སྡོམ་པ་རྣམས་ཀྱང་འཛིན་སྙམ་པའི་འདིའི་རྗེས་ཟློས་ལན་གསུམ་མཛོད། སྲས་བཅས་སངས་རྒྱས་སོགས་ནས་མྱ་ངན་འདས་ལ་འགོད། ཅེས་པས་དམ་ཚིག་དང་སྡོམ་པ་འཛིན་པར་ཁས་བླངས་ནས། འཛིན་རྒྱུའི་དམ་ཚིག་དང་སྡོམ་པའི་གཙོ་བོ་དབང་བསྐུར་བ་ལས་སྐྱེ་བར་འགྱུར་ཞིང༌། དབང་བསྐུར་བ་དཀྱིལ་འཁོར་སྔོན་དུ་འགྲོ་བ་ཅན་ཡིན་པས་སྔོན་ཆད་བཅོམ་ལྡན་འདས་རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་ཧཱུྃ་ལས་བྱུང་བའི་མིག་དར་དམར་པོ་རེས་གདོང་བཅིངས་ཏེ། ཨོཾ་ཙཀྵུ་ནས་ཧཱུྃ་ཞེས་པས་གདོང་བཅིངས་ནས། དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་དུ་མཇལ་མི་བཏུབ་པས་ཕྱག་རྟེན་གྱི་སླད་དུ། ཧཱུྃ་ལས་བྱུང་བའི་མེ་ཏོག་གི་ཕྲེང་བ་རེ་ཡང་བྱིན་ཏེ།
ཨུ་དུམྦཱ་ར་ནས་ཧཱུྃ་ཞེས་པས་བྱིན་ནས། བྱིན་གྱིས་བརླབ་པའི་ཕྱིར་སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པས་གནས་གསུམ་དུ་རེག་པ་སྟ་གོན་གྱི་སྐབས་ལྟར་ཐིག་ལེ་བྱས་ཏེ། བགེགས་བསྐྲད་པའི་སླད་དུ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པའི་རྣམ་པ་ཅན་མང་དུ་ཆད་དེ། ཁྱེད་རྣམས་ཀྱི་ལུས་ངག་ཡིད་གསུམ་ལ་གནས་པའི་བགེགས་དང༌། དབང་གི་ཡེ་ཤེས་སྐྱེ་བ་ལ་བར་དུ་གཅོད་པའི་བགེགས་ཐམས་ཅད་རྒྱང་རིང་དུ་བསྐྲད་པར་མོས་པ་མཛོད། ཅེས་དང་ལས་བུམ་གྱི་ཆུས་གཏོར་ཞིང༌། བིགྷྣཱན་སོགས་ཀྱིས་བསྐྲད་དེ། འོག་ནས་འབྱུང་བའི་གསང་སྔགས་ཀྱི་ཀུན་དུ་སྤྱོད་པ་རྣམས་སྣོད་དང་མི་ལྡན་པའི་མདུན་དུ་མ་སྨྲ་ཞིག ཅེས་གསང་བར་གདམས་པ་ནི།
དུས་འདི་ཉིད་ནས་གསང་བར་མཛོད་ཅེས་གསང་བར་གདམས་ནས། ནང་གི་རྣལ་འབྱོར་དུ་སེམས་བསྐྱེད་པའི་སླད་དུ། སློབ་དཔོན་གྱིས། ས་མ་ཡ་ཨཿཞེས་བརྗོད་པས་ཁྱེད་རྣམས་ཀྱི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ་ཞིག་དང༌། དེའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་བསམས་ཏེ། དེ་ལྟ་བུའི་བདེན་གཉིས་དབྱེར་མེད་དུ་སེམས་བསྐྱེད་པར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་པས་སེམས་བསྐྱེད་པ་དེ་སྙིང་གར་རྡོ་རྗེ་བཞག་སྟེ། སུ་ར་ཏི་ས་མ་ཡ་སྟྭཾ་ཧོ་སིདྡྷི་བཛྲ་ཡ་ཐཱ་སུ་ཁཾ་ཞེས་བརྗོད་པས་བརྟན་པར་བྱས་ཏེ། རིགས་ངེས་པའི་ཕྱིར་སློབ་དཔོན་གྱིས།
ཀྱེ་བུ་སྡུག་པ་ཁྱོད་སུ་ཞེས་དྲིས་པར་ལན་བཏབ་པར་མོས་ནས་འདིའི་རྗེས་ཟློས་མཛོད། སྐལ་བ་བཟང་པོ་དང་ལྡན་པ་བདག་ལགས་སོ་ཞེས་བརྗོད། འདོད་པ་ངེས་པའི་ཕྱིར། ཅི་ལ་དགའ་ཞེས་དྲིས་པའི་ལན་བཏབ་པར་མོས་ཏེ་འདིའི་རྗེས་ཟློས་མཛོད། བདེ་བ་ཆེན་པོ་ལའོ། ། ཞེས་བརྗོད། སླར་ཡང་སློབ་དཔོན་གྱིས། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་དུ་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ །
ཞེས་བདེ་བ་ཆེན་པོ་སངས་རྒྱས་ཀྱི་དམ་ཚིག་འདོད་པ་དེ་དཀྱིལ་འཁོར་དུ་གཞུག་པའི་ཕྱིར། སློབ་དཔོན་གྱི་ཐུགས་ཀ་ནས་བྱེ་བའི་རྡོ་རྗེ་འཇིགས་བྱེད་ཕྱག་གཉིས་པ་ཞིག་གི་དཀྱིལ་འཁོར་གྱི་དྲུང་དུ་ཁྲིད་པར་མོས་ནས། གཏི་མུག་གཤིན་རྗེ་གཤེད་ཀྱི་ང་རྒྱལ་གྱིས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ། འདིའི་རྗེས་ཟློས་གྱིས། ཨཱ་ཁཾ་བཱི་ར་ཧཱུྃ་ཞེས་བརྗོད་པས་ཡོལ་བའི་ནང་དུ་ཞུགས་ནས། དེར་སློབ་དཔོན་གྱིས། པདྨ་ཀ་མ་ལཱ་ཡ་སྟྭཾ་ཞེས་བརྗོད་པས་པདྨའི་གདན་རེ་བྱུང་བའི་སྟེང་དུ་ཁྱེད་རྣམས་འཁོད་པར་མོས་པ་མཛོད། ནང་དུ་ཞུགས་པའི་བྱ་བ་ལ། དམིགས་པ་འདི་བཞིན་མཛོད། གཙོ་བོའི་ཐུགས་ཀ་ནས་སྤྲོས་པའི་སྒོ་བ་བཞིས་ཁྱེད་རྣམས་དཀྱིལ་འཁོར་གྱི་ཤར་སྒོར་ཁྲིད་དེ།
དེ་ཉིད་ནས་སྐུ་གསུང་ཐུགས་ལ་ཕྱག་བྱ་བའི་མོས་པས་ཐལ་མོ་སྤྱི་བོར་སྦྱར་ཏེ་འདིའི་རྗེས་ཟློས་མཛོད། ན་མ་ཏེ་ཧཱུྃ། མགྲིན་པར་སྦྱར་ཏེ་འདིའི་རྗེས་ཟློས་མཛོད། ན་མ་མི་ཧཱུྃ། སྙིང་གར་སྦྱར་ཏེ། ན་མོ་ན་མ་ཧཱུྃ། ཞེས་པས་ཕྱག་བྱས་པ་དང༌། སྒོ་བ་བཞི་པོས། ཨོཾ་བཛྲ་ཨུངྒྷ་ཊ་ས་མ་ཡ་པྲ་ཝེ་ཤ་ཡ་ཧཱུྃ་ཞེས་བརྗོད་པས་དཀྱིལ་འཁོར་གྱི་སྒོ་བཞི་ཐལ་གྱིས་ཕྱེ་བར་བསམ། དེ་ནས་ཤར་སྒོ་ནས་ཁྱེད་རྣམས་གཏི་མུག་གཤིན་རྗེ་གཤེད་ཀྱི་ང་རྒྱལ་གྱིས།
ཐལ་མོ་སྤྱི་བོར་སྦྱར་ཏེ་བྱིན་གྱིས་བརླབ་པར་གསོལ་བའི་ཡིད་ཀྱིས་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ནས་ཨ་དྷི་ཏིཥྛ་སྭ་མི་མཱཾ། ཞེས་དང༌། སླར་ཡང་གཡས་སྐོར་གྱིས་ཕྱིན་ཏེ། ལྷོ་སྒོ་ནས་སེར་སྣ་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་དཔྲལ་བར་སྦྱར་ཏེ་དབང་བསྐུར་བར་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ནས་ཨ་བྷི་ཥིཉྩ་ཏུ་མཱཾ། ཞེས་དང༌། ནུབ་སྒོ་ནས་འདོད་ཆགས་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་མགྲིན་པར་སྦྱར་ཏེ་ཆོས་སྟོན་པར་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ནས་པྲ་བརྟྟ་ན་ཡཱ་མཱཾ་ཞེས་དང༌། བྱང་སྒོ་ནས་ཕྲག་དོག་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་སྤྱི་བོར་སྦྱར་ཏེ་ཕྲིན་ལས་བསྒྲུབ་པར་གསོལ་བའི་ཡིད་ཀྱིས།
ཨོཾ་སརྦ་ཏ་ཐཱ་ནས་ཀརྨ་ཀུ་རུ་མཱཾ། ཞེས་དང༌། སླར་ཡང་ཤར་སྒོ་ནས་འཇམ་དཔལ་གྱི་ང་རྒྱལ་གྱིས། དངོས་གྲུབ་ཐམས་ཅད་སྩོལ་བར་གསོལ་བའི་ཡིད་ཀྱིས་ཐལ་མོ་སྙིང་གར་སྦྱར་ཏེ་འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ནས་པྲ་ཡཙྪནྟུ་མཱཾ། ཞེས་པས་དཀྱིལ་འཁོར་ལ་ཕྱག་དང་བསྐོར་བ་བྱས་ནས། ནང་འཇུག་གི་དངོས་གཞི་ཡེ་ཤེས་དབབ་པའི་སྔོན་འགྲོ་དམ་བཞག་བཞི་ལས། དང་པོ་ཕན་ཡོན་གྱི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། ཡེ་ཤེས་གང་གི་ནས་གྱུར་ཏ་རེ།
ཞེས་དང༌། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་གར་རྡོ་རྗེས་གཏུགས་ཏེ། གཤིན་རྗེ་གཤེད་པོ་ནས་དྲལ་ཏེ་གཤེགས། ཞེས་དང༌། འདི་ཡང་ཉེས་དམིགས་ཀྱི་སྒོ་ནས་ཏེ། སྤྱི་བོར་རྡོ་རྗེ་བཞག་ལ། འདི་ནི་ཁྱོད་ཀྱི་ནས་འགེམས་པར་བྱེད་དོ། ། ཞེས་དང༌། ཐུན་མོང་དུ་མནའ་ཆུ་སྦྱིན་པའི་སྒོ་ནས།
འདི་ནི་ཁྱོད་ཀྱི་བདུད་རྩི་ནས་ཋ་ཋ། ཞེས་དང༌། སློབ་དཔོན་གྱི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། དེ་རིང་ཕྱིན་ཆད་ནས་ལྟུང་བར་འགྱུར་ཏ་རེ། ཞེས་པའི་དམ་བཞག་གི་རིམ་པ་རྣམས་སོང་ནས། ནང་འཇུག་གི་དངོས་གཞི་ཡེ་ཤེས་དབབ་པར་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ནས་གསོལ། ཞེས་གསོལ་བ་བཏབ་ནས། འདི་ལྟར་ངེས་པར་བྱ་སྟེ།
ཕྱི་ནང་གི་དངོས་པོ་ཐམས་ཅད་རྨི་ལམ་གྱི་སྣང་བའམ་སྒྱུ་མ་ལྟར་ཤེས་པའི་ངང་ནས། ཁྱེད་རྣམས་རླུང་གི་དཀྱིལ་འཁོར་གྱི་སྟེང་དུ། བཛྲ་བྷེ་ར་ཝ་སྟེ། རྡོ་རྗེ་འཇིགས་བྱེད་ཕྱག་གཉིས་པར་གསལ་བའི་རྐང་མཐིལ་ཞེས་པ་ནས། ཧས་མཚན་པ་རྣམས་གསལ་བཏབ། དེ་ནས་སློབ་དཔོན་ལ་དེ་བཞིན་གཤེགས་པ་ཐམས་ཅད་ཀྱི་ངོ་བོ་རྡོ་རྗེ་འཇིགས་བྱེད་དངོས་ཡིན་སྙམ་པའི་མོས་གུས་བྱས་པའི་རྐྱེན་གྱིས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། ཁྱེད་རྣམས་ཀྱི་རྐང་འོག་གི་རླུང་ལ་ཕོག་པས་རླུང་གཡོས་པས་ཞེས་སོགས་ནས། མེའི་འོད་ཟེར་དང་སློབ་དཔོན་གྱི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེ་གཤེད་ཀྱི་རྣམ་པ་ཅན་དཔག་ཏུ་མེད་པ་སྤྱན་དྲངས་ཏེ། ཁྱེད་རྣམས་ཀྱི་སྐུ་ལུས་ཀྱི་སྤྱི་བོའི་གཙུག་དང་བ་སྤུའི་བུ་ག་རྣམས་ནས་ཆར་བབས་པ་བཞིན་དུ་སིབ་ཀྱིས་ཐིམ་པར་མོས་པ་མཛོད།
ཅེས་དང༌། རྡོ་རྗེ་ཕྲེང་བ་ལས། མཚལ་ཆེན་འབབ་པའི་བུ་མོའི་གོས། ། གུ་གུལ་དག་དང་རྣམ་པར་བསྲེས། ། ཞེས་དང༌། རྡོ་རྗེ་མཁའ་འགྲོ་ལས། མདོམས་མཚན་ཕྱིས་པའི་རས་ལ་ནི། ། བྱི་ལའི་སྟུག་པར་བཅས་པ་དག ། ཅེས་གསུངས་པའི་རྫས་རྣམས་བདུད་རྩིར་བསྲེས་ལ་བསྲེག་ཅིང་བདུག་ལ། ཧྲཱིཿཥྚིཿདང༌།
ཨོཾ་ཏིཥྛ་མ་ཧཱ་ལ་སོགས་པའི་སྔགས་རྣམས་བརྗོད་ཅིང་ཡང་ཡང་དབབ་བོ། ། ཕེབས་པའི་རྟགས་ནི། དུས་འཁོར་ལས། ཁྲོ་བོའི་རྒྱལ་པོ་འབབ་པ་ཡིས། ། བདུད་ཀྱི་ཚོགས་ནི་བསྡིགས་པར་འགྱུར། ། གཡོན་བརྐྱང་ལ་སོགས་ལྟ་སྟངས་དང༌། ། རྡོ་རྗེ་ཐོགས་དང་གར་བྱེད་དོ། ། སྐུ་བབས་པ་ཡི་རྣལ་འབྱོར་གྱིས། ། སྐུ་ཡི་བྱ་བ་བྱེད་པར་འགྱུར། ། གསུང་བབས་པ་ཡིས་སྨྲ་བ་པོ། །
ཐུགས་བབས་པ་ཡི་རྣལ་འབྱོར་གྱིས། ། སེམས་ལ་གནས་པ་ཐམས་ཅད་དང༌། ། འདས་དང་མ་འོངས་ཤེས་པར་འགྱུར། ། ཞེས་གསུངས་པ་ལྟར་ཤེས་པར་བྱས་ནས། སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ། ཏིཥྛ་བཛྲས་བརྟན་པར་བྱའོ། ། ཡེ་ཤེས་དངོས་སུ་ཕེབས་པའི་སློབ་མའི་ལྕེ་ལ་ཨ་བསམས་ལ་རྡོ་རྗེས་རེག་ལ། རྡོ་རྗེ་ཆོས་ནི་མགོན་པོ་ཆེ། ། སྣང་བ་མཐའ་ཡས་བདེ་བ་ཆེ། ། སྨྲོས་ཤིག་འདོད་ཆགས་ཆེན་པོ་པ། །
དགེ་དང་མི་དགེ་ལེགས་པར་སྨྲོས། ། ཞེས་བརྗོད་པས་སྨྲ་བར་འགྱུར་རོ། ། དེ་ལྟར་ཡེ་ཤེས་ཕེབས་པ་དེ་ལྷག་པའི་ལྷ་དང་ངོ་སྤྲོད་པའི་སླད་དུ། དཀྱིལ་འཁོར་ལ་གསོལ་བ་འདེབས་པ་སློབ་དཔོན་གྱིས་བགྱི་དགོས་པས། རྡོ་རྗེ་དྲིལ་བུ་འཛིན་པས། དེ་བཞིན་གཤེགས་པ་ནས་དེ་བཞིན་ཤོག ། ཅེས་ལན་གསུམ་གྱིས་གསོལ་བ་བཏབ་ནས། དངོས་གྲུབ་ཀྱི་ལྟས་བརྟག་པའི་སླད་དུ། ཁྱེད་རྣམས་མིག་མིག་རས་དང་བཅས་ཏེ། དཀྱིལ་འཁོར་གྱི་སྟེང་གི་བར་སྣང་ལ་གཟིགས་པས་སྤྱན་ལམ་དུ་ཁ་དོག་གང་མཐོང་བ་ཞིག་ངེད་ལ་སྨྲ་དགོས་པས།
ཀྱེ་ཁྱེད་ཀྱི་མིག་ལམ་ན་ཅི་སྣང་ཞེས་དྲིས་པས། དཀར་པོ་མཐོང་ན་ཞི་བ། སེར་པོ་རྒྱས་པ། དམར་པོ་དབང༌། ནག་པོ་མངོན་སྤྱོད། ཁྲ་བོ་ལས་སྣ་ཚོགས་འགྲུབ་པར་འགྱུར་རོ། ། ཞེས་བརྗོད་དོ། ། དཀྱིལ་འཁོར་ལ་མེ་ཏོག་འབུལ་བ་ནི། འདི་ན་བཅོམ་ལྡན་འདས་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་བཞུགས་པ་ཡིན་ཏེ། དེའང་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཡོངས་སུ་དག་པ་གཅིག་ཉིད་གདུལ་བྱ་འདུལ་བའི་ཕྱིར་གཙོ་འཁོར་གྱི་རྣམ་པར་བསྟན་པ་ཙམ་ལས།
རང་གི་ངོ་བོ་ལ་མཆོག་དམན་གྱི་ཁྱད་པར་ནམ་ཡང་ཡོད་པ་མ་ཡིན་ཡང༌། རང་རང་གི་སྐྱེ་བ་སྔ་མའི་ལྷ་སྐལ་དང་མཇལ་བའི་ཆེད། ངས་ལྷ་ལ་གསོལ་བ་གདབ་པར་བྱའོ། ། ཞེས་བརྗོད་ལ། དུར་ཁྲོད་རྒྱན་གྱིས་རྣམ་བརྒྱན་སོགས་དང༌། གཏི་མུག་རྡོ་རྗེ་སོགས་ཀྱིས་བསྟོད་ལ། སྔར་གྱི་མེ་ཏོག་དེ་རྒྱུ་རིན་པོ་ཆེ་ལས་གྲུབ་པ་གཙོ་བོའི་དབུ་གཙུག་ཏུ་ཕུལ་བར་བསམས་ལ། ཨོཾ་པྲ་ཏཱིཙྪ་བཛྲ་ཧོཿཞེས་གསུང་ཞིང་འབུལ་བ་ཞུ། མེ་ཏོག་ཕོག་པའི་ལྷ་དེས་རང་གི་རྣ་ལྟག་གཡོན་དུ་བཞག་པར་མོས་ལ། སེམས་དཔའ་སྟོབས་པོ་ཆེ་ནས་བ་ལ་ཨོཾ།
མིག་འབྲས་གཉིས་སུ་ཨོཾ་རེ་བསྒོམ་མཛོད། གཤིན་རྗེ་གཤེད་པོ་ནས། པྲ་ཝེ་ཤ་ཡ་ཕཊ། ཅེས་པས་མ་རིག་པའི་ལིང་ཐོག་དང་མིག་རས་མཉམ་དུ་བསལ་ནས། དཀྱིལ་འཁོར་ལ་བལྟ་བར་བསྐུལ་བ་ནི། དཀྱིལ་འཁོར་བཟང་པོ་ནས་སངས་རྒྱས་རིགས་སུ་སྐྱེས། ཁྱོད་ཀྱི་ཡི་དམ་གྱི་ལྷ་གཞལ་ཡས་ཁང་གི་དབུས་ན་བཞུགས་པའི་རྡོ་རྗེ་འཇིགས་བྱེད་ཅེས་བྱ་བ་ཞལ་དགུ་ཕྱག་སུམ་ཅུ་རྩ་བཞི་པ་ཉིད་ཡིན་པས་སྒྲུབས་ཤིག་ཅེས་དང༌། གང་ལ་བལྟ་བར་བྱ་བའི་དཀྱིལ་འཁོར་ནི། འདི་ན་དཔལ་རྡོ་རྗེ་འཇིགས་བྱེད་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་བཞུགས་པ་ཡིན་ཏེ། དེའང་ཕྱི་རོལ་དུ་རྡོ་རྗེའི་ས་གཞི་རྭ་བ་དྲྭ་བ་གུར་བླ་རེ་ཡེ་ཤེས་ཀྱི་མེ་རི་རབ་ཏུ་འབར་བའི་དབུས་ན།
གཞལ་ཡས་ཁང་གྲུ་བཞི་པ་སོགས་ནས། གདན་གྱི་བར་མངོན་རྟོགས་ལྟར་བསྟན་ཏེ། དེ་དག་ནི་རྟེན་གཞལ་ཡས་ཁང་ཡིན་ལ། བརྟེན་པ་ལྷ་ནི་དབུས་སུ་བཅོམ་ལྡན་འདས་རྡོ་རྗེ་འཇིགས་བྱེད་ནས་སྦྲུལ་དང་མི་སྡུག་པའི་རྒྱན་གྱིས་བརྒྱན་པའི་བར་མངོན་རྟོགས་རྒྱས་པའམ། དཀྱིལ་འཁོར་དང་ལྷའི་མཚན་ཙམ་རགས་བསྡུས་ཤིག་བརྗོད་པས་ཀྱང་བཏུབ་སྟེ་གང་བབ་བྱས། དེ་ལྟར་ན་ལྷག་པའི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྣང་ལ་རང་བཞིན་མེད་པ་སྒྱུ་མའི་བཀོད་པ་ལྟར་མཐོང་སྙམ་པས་དགའ་བའི་བློས་སློབ་དཔོན་གྱི་ཞབས་ལ་ཕྱག་བྱས་པར་མོས་ཏེ་འདིའི་རྗེས་ཟློས་མཛོད། ཨོཾ་རྡོ་རྗེའི་དཀྱིལ་འཁོར་ནས་མཎྜལ་ཧོ། དེ་རྣམས་ཀྱིས་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་རྣམས་གྲུབ་ནས། ཞུགས་ནས་མངོན་པར་དབང་བསྐུར་བ་ལ་བཞི་སྟེ། རྡོ་རྗེ་སློབ་མའི་དབང༌།
རྡོ་རྗེ་སློབ་དཔོན་གྱི་དབང༌། མཆོག་དབང་གསུམ། རྗེས་ཀྱི་བྱ་བའོ། ། དང་པོ་ལ། སློབ་མས་གསོལ་བཏབ་སློབ་དཔོན་གྱིས། བྲབ་མཆོད་སྔོན་འགྲོའི་གསོལ་བ་བཏབ། དབང་ལྔ་བསྐུར་བ་དངོས་གཞིའོ། ། ཞེས་པ་ལྟར་ལས། དང་པོ་རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
ཇི་ལྟར་སངས་རྒྱས་ནས་སྩལ་དུ་གསོལ། ཞེས་གསོལ་བ་བཏབ་ནས། སློབ་དཔོན་གྱིས་ཁྱེད་རྣམས་ཀྱི་ལུས་ངག་ཡིད་གསུམ་ལ་གནས་པའི་བགེགས་དང་བར་དུ་གཅོད་པ་ཐམས་ཅད་བསྐྲད་པར་མོས་པ་མཛོད། ལས་བུམ་གྱི་ཆུ་དང་ཉུངས་ཀར་གྱིས་བྲབ་པའི་ཚུལ་དང༌། བིགྷྣཱན་གྱི་སྔགས་དང་བཅས་པས་བགེགས་བསལ་ནས། གནང་བ་ནོད་པའི་ཕྱིར་སློབ་དཔོན་གྱི་ ་་་་་རྭ་ཆེན་གྱིས། མདུན་དུ་རྡོ་རྗེ་འཇིགས་བྱེད་རྟེན་དང་བརྟེན་པར་བཅས་པ་གསལ་བ་ལ་མཆོད་པ་སོགས་བཤད་པ་ཤིན་ཏུ་འབྲེལ་ཆགས་མོད། འདིར་ཕྱི་མ་རྣམས་ཀྱིས་གསར་དུ་སྤྱན་འདྲེན་པ་མཛད་སྲོལ་བྱུང་འདུག་པ་སོར་བཞག་བྱས། སྙིང་ག་ནས་འོད་ཟེར་འཕྲོས་པས་མདུན་གྱི་ནམ་མཁར་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་རྟེན་དང་བརྟེན་པར་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་བཛྲ་པུཥྤེ་ཨཱཿཧཱུྃ་ཞེས་པ་ནས།
ཨོཾ་བཛྲ་ཤབྡ་ཨཱཿཧཱུྃ་གི་བར་གྱིས་མཆོད། གསོལ་བ་གདབ་པའི་ཕྱིར་སློབ་དཔོན་གྱིས་ཐལ་མོ་སྦྱར་ཏེ། རྡོ་རྗེ་འཆང་གི་ནས་སྦྱིན་པར་མཛོད། ཅེས་པས་ལྷ་ལ་གསོལ་བ་བཏབ་པས། ལྷ་ཚོགས་དེ་དག་གི་ཞལ་ནས། བུ་དམ་ཚིག་དང་སྡོམ་པ་འཛིན་ན་དབང་བསྐུར་ཅིག་ཅེས་གནང་བ་སྩལ་བར་བསམ། དེ་ནས་བྱུར་བསལ་བའི་ཕྱིར་ལས་ཀྱི་རྡོ་རྗེས་ལས་བུམ་དང་རྣམ་རྒྱལ་གཉིས་བཏེག སློབ་དཔོན་གྱིས་མེ་ཏོག་གི་ཆར་འབེབས་པ་དང་བཅས་ཏེ། ཕུན་སུམ་ཚོགས་པ་སོགས་ཤླཽ་ཀ་གསུམ་གྱིས་ཤིས་པ་བརྗོད་དོ། ། དེ་རྣམས་ཀྱིས་དབང་བསྐུར་བའི་སྦྱོར་བའི་ཆོ་ག་རྣམས་གྲུབ་ནས།
དངོས་གཞི་དབང་བསྐུར་བ་ལ་འདི་ལྟར་ངེས་པར་བྱ་དགོས་ཏེ། ཀྱེ་རྡོ་རྗེ་ལས། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། དམྱལ་བ་ཡི་དྭགས་བྱོལ་སོང་དང༌། ། ལྷ་དང་ལྷ་མིན་མི་རྣམས་དང༌། ། བཤང་བའི་སྲིན་བུ་ལ་སོགས་པ། ། ལྷ་དང་ལྷ་མ་ཡིན་གྱིས་ཀྱང༌། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། །
ཞེས་པ་ལྟར། དོན་དམ་ལྷན་ཅིག་སྐྱེས་པ་རང་བཞིན་བདེ་བ་ཆེན་པོ་སྐྱེ་འགྲོ་ཐམས་ཅད་ལ་ཁྱབ་པར་བཞུགས་ནའང༌། སེམས་ནི་རང་བཞིན་རྣམ་རྟོག་གིས། ། སྐྱེ་བོ་དྲི་མས་ནག་པོར་བྱས། ། ཞེས་པ་ལྟར། ཀུན་རྫོབ་བག་ཆགས་འཁྲུལ་བའི་དབང་གིས། ང་དང་ང་ཡིར་བཟུང་བ་ལ་བརྟེན་ནས་བྱུང་བའི་ཕུང་པོ་ཁམས་དང་སྐྱེ་མཆེད་དུ་སྣང་བ་མ་འགགས་ཀྱི་བར་དུ་འཁོར་བར་སྡུག་བསྔལ་འབའ་ཞིག་ལ་ལོངས་སྤྱོད་པས། དེ་ཕྱིར་ཀུན་ཏུ་རབ་འབད་པས། ། སེམས་ཀྱི་རྡོ་རྗེ་སྦྱང་བར་བྱ། ། སེམས་དག་པ་ནི་བདེ་བ་ཡིན། །
ཉོན་མོངས་དུག་རྣམས་འཕྲོག་པར་བྱེད། ། ཅེས་པ་ལྟར་སེམས་ཉིད་ཀུན་དུ་སྦྱང་བར་བྱ་དགོས་ཤིང༌། དེ་སྦྱངས་པས་ཕུང་ཁམས་སོགས་ཕྱི་རོལ་གྱི་ཆོས་ལྟར་སྣང་བ་རྣམས་ཀྱང་རང་གི་ངང་གིས་ལྡོག་པར་འགྱུར་ཏེ། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་ཅུང་ཟད་མེད། ། ཅེས་པ་ལྟར་རང་གི་སེམས་དག་མ་དག་ཏུ་སྣང་བ་ལས་གཞན་པའི་རང་ལ་འཁོར་འདས་འཆིང་གྲོལ་དུ་སྣང་བ་མེད་པས། འཁོར་འདས་གཉིས་སྣང་གི་ཆོས་ཐམས་ཅད་སེམས་ཀྱི་གནས་སྐབས་ཀྱི་ཆོས་སུ་སྡོམ་སྟེ། ལྷན་ཅིག་སྐྱེས་པས་གང་སྐྱེས་པ། །
ལྷན་ཅིག་སྐྱེས་པ་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་པ་ལྟར་རང་བཞིན་ལྷན་ཅིག་སྐྱེས་པ་དོན་གྱི་སྡོམ་པར་ཤེས་པའི་ངེས་པ་བརྟན་པོ་དང་ལྡན་པའི་སྒོ་ནས། དབང་དོན་དག་བྱ་དག་བྱེད་དམ། སྦྱང་གཞི་སྦྱོང་བྱེད་ངོ་འཕྲོད་པ་གལ་ཆེ་སྟེ། ཆོས་རྗེ་ས་སྐྱ་པཎྜི་ཏས། དབང་བསྐུར་ཆོས་སྒོ་ཙམ་མ་ཡིན། ། གསང་སྔགས་རྟེན་འབྲེལ་ལམ་བྱེད་པས། ། རྟེན་འབྲེལ་བསྒྲིགས་པའི་གདམས་ངག་ཡིན། །
ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། ། ཞེས་གསུངས་པ་ལྟར། འཚང་རྒྱ་བའི་ཕྱི་ནང་གི་རྟེན་འབྲེལ་ཐམས་ཅད་དབང་ནས་བསྒྲིགས་དགོས་ཏེ། དེའང་ཆོས་ཐམས་ཅད་རང་བཞིན་གྱིས་རྣམ་པར་དག་པར་ཤེས་པའི་ཤེས་རབ་དང་ལྡན་པའི་སྒོ་ནས། ཀུན་རྫོབ་ཏུ་མ་དག་པར་སྣང་བ་རྣམས་ལྷ་སོ་སོའི་དག་པས་སྦྱང་བར་བྱ་དགོས་ལ། དེས་གྲོལ་བར་འགྱུར་རམ་ཞེ་ན་གྲོལ་ཏེ། རང་རིག་བདག་ཉིད་དག་པ་ཉིད། །
དག་པ་གཞན་གྱིས་རྣམ་གྲོལ་མིན། ། ཡུལ་གྱི་དངོས་པོ་དག་པའི་ཕྱིར། ། རང་གི་རིག་པའི་བདེ་བ་མཆོག ། ཅེས་པ་ལྟར་སེམས་འཁྲུལ་པའི་ངོར། མ་དག་པར་སྣང་བ་དེ་ཉིད་སྔགས་ཀྱིས་སྦྱངས་ནས། རང་རིག་པའི་ཡེ་ཤེས་སུ་ཤེས་པར་བྱས་ཏེ་ལྷར་བསྒོམས་པས་གྲོལ་བར་འགྱུར་ཏེ། རང་བཞིན་གྱིས་དག་པའི་ཕྱིར་སྦྱང་དུ་རུང་ཞིང༌། གློ་བུར་གྱི་དྲི་མས་མ་དག་པའི་ཕྱིར་སྦྱང་དགོས་ལ། རང་བཞིན་རྣམ་དག་གི་ཆ་དེ་གློ་བུར་དྲི་བྲལ་དུ་ཞེན་ནས་ཞུགས་པས། ཞེན་པས་འཇུག་ཅིང་འབྲེལ་བས་མི་བསླུ་བའི་ཕྱིར་ཐབས་དེས་གྲོལ་བར་འགྱུར་བ་ཡིན་ནོ། །
དེ་ལ་སྦྱང་གཞི་རགས་པ་ཕུང་ཁམས་སྐྱེ་མཆེད་དུ་སྣང་བའི་ཆོས་སུམ་ཅུ་རྩ་གཉིས། སྦྱང་བྱ་དེ་དག་ལ་ཐ་མལ་དུ་འཛིན་པའི་རྣམ་རྟོག ། སྦྱོང་བྱེད་གདན་གསུམ་ཚང་བའི་ལྷ་སུམ་ཅུ་རྩ་གཉིས། སྦྱང་ཚུལ་སྦྱང་གཞིའི་ཆོས་སུ་སྣང་བ་དེ་དང་དེ་དག སྦྱོང་བྱེད་ཀྱི་ལྷའམ། ཡེ་ཤེས་དེ་རྣམས་སུ་ཁ་དོག་བསྒྱུར་ཏེ་བསྒོམས་པས། སྦྱངས་འབྲས་ལྷ་སུམ་ཅུ་རྩ་གཉིས་སུ་འགྱུར་བ་ཡིན། གདན་གསུམ་ནི་དེ་བཞིན་གཤེགས་པ་དང་གཤེགས་མའི་གདན། བྱང་ཆུབ་སེམས་དཔའ་དང་སེམས་མའི་གདན། ཁྲོ་བོ་དང་ཁྲོ་མོའི་གདན་ཏེ་གསུམ།
དེའང་ནམ་མཁའི་དཀྱིལ་འཁོར་ལ་གདན་གསུམ་དངོས་སུ་ཚང༌། མདུན་བསྐྱེད་ཀྱི་དཀྱིལ་འཁོར་དང༌། སློབ་དཔོན་དང༌། དབང་རྫས་ལྷར་བསྐྱེད་པ་གསུམ་ག་ལ་གདན་གསུམ་རྣམ་དག་གི་སྒོ་ནས་ཚང་ཞིང༌། དེ་བཞི་ག་ལ་ཁྱེད་རྣམས་ཀྱི་ཕུང་ཁམས་སྐྱེ་མཆེད་གདན་གསུམ་ཚང་བར་བྱིན་གྱིས་རློབས་པའི་ཆ་ནས། གདན་གསུམ་ཕྲིན་ལས་ཀྱི་སྒོ་ནས་ཚང་ཞིང༌། སློབ་མ་ལྷར་བསྐྱེད་འགྱུར་ལའང་གདན་གསུམ་རྣམ་དག་གི་སྒོ་ནས་ཚང་བར་ཤེས་ཤིང་བསྒོམ་པ་དང་ལྡན་པའི་སྒོ་ནས་དབང་ལེན་དགོས་པས་དེ་རྣམས་ཐུགས་ལ་བཞག་ནས་རིག་པའི་དབང་ལྔ་རེ་རེ་ལ། གསོལ་གདབ་དབང་བསྐུར་རྟོགས་བསྐྱེད་བྱ། ། ཞེས་པ་ལྟར་ལས། མི་བསྐྱོད་པ་ཆུའི་དབང་གི་སླད་དུ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
དཔལ་ལྡན་ཐུགས་ཀྱི་ནས་བདག་མཛོད་ཅིག ། ཅེས་གསོལ་བ་བཏབ་ནས། སློབ་དཔོན་གྱིས་ལས་བུམ་གྱི་ཆུས་བསང༌། སྭ་བྷཱ་ཝས་སྦྱངས། ཁྱེད་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་མི་བསྐྱོད་པ་སོགས་ནས་སྐུ་ཅན་དུ་གྱུར། དེ་ཉིད་བླ་མ་དཀྱིལ་འཁོར་གྱི་དབུས་ན་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་ཞལ་དུ་ཞུགས་སོགས་ནས་དཀྱིལ་འཁོར་གྱི་དབུས་སུ་འཁོད་པར་གྱུར། དབང་རྫས་རྣམ་རྒྱལ་བུམ་པ་བསང་སྦྱངས། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སོགས་ནས་བུམ་པའི་ཆུར་གྱུར། བུམ་པ་དེ་སློབ་དཔོན་གྱིས་ཐོགས་ནས།
སངས་རྒྱས་ཀུན་གྱི་བླང་བར་མཛོད། ། ཅེས་པས་ཁྱེད་རྣམས་ལ་དབང་ལེན་པར་གདམས་ནས། སློབ་དཔོན་གྱིས་ཛཿཧཱུྃ་བཾ་ཧོཿཞེས་བརྗོད་པ་དང༌། སྙིང་ག་ནས་འོད་ཟེར་འཕྲོས་པས་མི་བསྐྱོད་པས་གཙོ་བྱས་པའི་རིགས་ལྔ་ཡུམ་བཞི་སོགས་མདུན་གྱི་ནམ་མཁར་སྤྱན་དྲངས། རིགས་ལྔས་བྱིན་གྱིས་རློབས་སོགས་ནས་ནམ་མཁར་བཞུགས་པའི་དབང་གི་ལྷ་རྣམས་ཁྱེད་རྣམས་ཀྱི་ལུས་ལ་ཐིམ་པ་ནི། རྣམ་པར་ཤེས་པ་ལ་མི་བསྐྱོད་པ་ནས་གཤིན་རྗེ་གཤེད་ལག་པ་གཡོན་པ་ལ་ཐིམ། དེ་ལྟར་ཁྱེད་རྣམས་ཀྱི་ཕུང་ཁམས་སྐྱེ་མཆེད་ལྷ་དང་ལྷ་མོའི་རང་བཞིན་མི་བསྐྱོད་པའི་སྐུར་གྱུར་པ་ལ། ཉེ་བར་སྤྱོད་པ་རྣམས་ཀྱིས་མཆོད་པར་མོས་པ་མཛོད། ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ། དེ་ལྟར་ན་དབང་བསྐུར་བ་ལྔ་ནས་རྒྱུད་ལ་གཞག་གོ །
རིན་འབྱུང་དབུ་རྒྱན་གྱི་དབང་གི་སླད་དུ་གསོལ་བ་འདེབས་པའི་རྗེས་ཟློས་དཔལ་ལྡན་ཡོན་ཏན་རྡོ་རྗེ་ནས། ། ཡོན་ཏན་རྡོ་རྗེར་བདག་མཛོད་ཅིག ། ཅེས་གསོལ་བ་བཏབ་ནས་བརྩམས་ཏེ། བདག་འཇུག་ལྟར་སེར་སྣ་གཤིན་རྗེ་གཤེད་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་རིན་པོ་ཆེའི་དབུ་རྒྱན་དུ་གྱུར། སངས་རྒྱས་ཀུན་གྱི་དབུ་རྒྱན་ནས་བླང་བར་མཛོད། ཅེས་གདམས་ནས། སློབ་དཔོན་གྱིས་ཛཿཧཱུྃ་བཾ་ཧོཿཞེས་དང༌། སྙིང་ག་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་མདུན་གྱི་ནམ་མཁར་སྤྱན་དྲངས། རིགས་ལྔས་བྱིན་གྱིས་བརླབ། ཡུམ་བཞིས་བུམ་པ་ཐོགས།
སློབ་དཔོན་གྱིས་དབུ་རྒྱན་ཁྱེད་རྣམས་ཀྱི་སྤྱི་བོར་བཅིངས་ཏེ། སངས་རྒྱས་ཀུན་དངོས་ནས་ཨ་ཧཾ། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། རིག་མ་རྣམས་ཀྱིས་རྡོ་རྗེའི་གླུ་བླང༌། ཁྲོ་བོ་རྣམས་ཀྱིས་བགེགས་བསྐྲད། ཨོཾ་བཛྲ་ཨུ་ད་ཀ་སོགས་ནས་རིགས་ལྔས་དབུ་བརྒྱན། ཛཿཧཱུྃཿབཾ་ཧོཿཞེས་བརྗོད་པས། གདན་གསུམ་ཚང་བའི་དབང་གི་ལྷ་རྣམས་ཁྱེད་རྣམས་ཀྱི་ཕུང་ཁམས་སྐྱེ་མཆེད་སོ་སོ་ལ་ཐིམ་པས་རིན་ཆེན་འབྱུང་ལྡན་གྱི་སྐུར་གྱུར་པ་ལ་མཆོད་པ་དང༌། རྟོགས་བསྐྱེད་བྱ་སྟེ་སོགས་ཁོང་དང་ཁྱད་ཆོས་ཐམས་ཅད་བདག་འཇུག་གི་ཆོ་གའི་རིགས་འགྲེས་གཞན་འཇུག་པའི་ཚིག་རྣམས་བསྒྱུར་ཏེ། རིགས་གཞན་གསུམ་ལའང་དེས་རིགས་འགྲེ་སྦྱར་བའི་དམིགས་བསལ་རྣམས་བྱའོ། །
རིགས་དྲུག་པ་རྡོ་རྗེ་སེམས་དཔའི་དབང་ལ། ཁྱེད་རྣམས་སྐད་ཅིག་གིས་རིགས་ལྔའི་ངོ་བོ་རྡོ་རྗེ་སེམས་དཔའ་ནས་སྐུར་གྱུར་པ་དེ་ལ། བརྟུལ་ཞུགས་ཀྱི་དབང་གི་སླད་དུ། ཧཱུྃ་ལས་བྱུང་བའི་རྡོ་རྗེ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ་ལྷ་ཉི་ཤུ་རྩ་བརྒྱད་ཀྱི་རང་བཞིན་ཅན་རེ་ཕྱག་གཡས་སུ་བརྟུལ་ཞུགས་ཀྱི་དབང་གི་དོན་དུ་བྱིན་པ་མོས། འདི་དེ་ནས་ཧི་ཧཱུྃ་ཞེས་པས་བྱིན་པའི་རྡོ་རྗེ་དེ་སྙིང་གར་བཟུང་ནས། སྙིང་གའི་ནང་དུའང་རྡོ་རྗེ་སེམས་དཔའ་དེ་འདྲ་བ་ཞིག་གིས་རྒྱས་གདབ་པ་སྒོམ་མཛོད། དེ་དག་གིས་ནི་མ་རིག་པ་ལ་སོགས་པའི་ཉོན་མོངས་པ་ལྔ་དང༌། ཕུང་པོ་ལྔ་སྦྱངས། རིག་པ་ཡེ་ཤེས་ལྔ་དང་སྐུ་ལྔར་བྱིན་གྱིས་བརླབས་པས་ན། རིག་པའི་དབང་ལྔ་སྟེ།
རྡོ་རྗེ་སློབ་མའི་ལས་ཐམས་ཅད་ལ་དབང་བར་བྱས་པས་རྡོ་རྗེ་སློབ་མའི་དབང་ཞེས་ཀྱང་བྱའོ། ། གཉིས་པ་རྡོ་རྗེ་སློབ་དཔོན་གྱི་དབང་ལ། གསོལ་གདབ་དམ་ཚིག་གསུམ་དབང་བསྐུར། ། རྣམ་དག་བརྗོད་དང་རྗེས་གནང་སྦྱིན། ། ཞེས་པ་ལྟར་ལྔ་ལས། རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱེ་ཧོ་ཁྱོད་ཀྱི་ནས་བདག་འགྱུར་གསུངས། ཞེས་གསོལ་བ་བཏབ་ནས། དམིགས་པ་འདི་བཞིན་མཛོད།
དཀྱིལ་འཁོར་གྱི་ཤར་ཕྱོགས་སུ་རིན་པོ་ཆེའི་ཁྲིའི་སྟེང་དུ་པདྨ་དང་ཉི་མའི་གདན་ལ་ཁྱེད་རྣམས་རྗེ་བཙུན་འཇམ་པའི་དབྱངས་སོགས་ནས་མཉམ་པར་སྦྱོར་བའི་སྐུར་གྱུར་པར་མོས་ཏེ། སློབ་དཔོན་ལ་གསོལ་བ་འདེབས་པ་འདིའི་རྗེས་ཟློས་མཛོད། སྐུ་གསུང་ཐུགས་ཀྱི་རྡོ་རྗེ་ནས་སྒྲུབས་ཤིག ཅེས་གསོལ་བ་བཏབ་པའི་རྐྱེན་གྱིས་ཁྱེད་རྣམས་བླ་མ་དཀྱིལ་འཁོར་གྱི་གཙོ་བོར་གསལ་བའི་ཞལ་དུ་ཞུགས་སོང་ནས་སྔར་གྱི་དབང་སྟེགས་ཀྱི་སྟེང་དུ་འཁོད་པར་མོས། དེ་ལ་ཐུགས་ཀྱི་དམ་ཚིག་གི་སླད་དུ། ཧཱུྃ་ལས་བྱུང་བའི་རྡོ་རྗེ་ཚད་དང་མཚན་ཉིད་ལྡན་པ་རེ་ཕྱག་གཡས་སུ་རྡོ་རྗེ་ཐུགས་ཀྱི་དམ་ཚིག་གི་ཕྱིར་བྱིན་ཏེ། འདི་དེ་ནས་བཛྲ་ཧཱུྃ། ཞེས་པས་བྱིན་པའི་རྡོ་རྗེ་དེ་སྨིན་མཚམས་སུ་ལན་གསུམ་དུ་གསོར་ཏེ་སྙིང་གར་བཟུང་ནས། རྡོ་རྗེའི་དེ་ཁོ་ན་ཉིད་བརྗོད་པ་ལ་ཐུགས་གཏོད་མཛོད། ཐོག་མཐའ་མེད་ནས་སྐྱེས་བུའོ། །
དེའི་དོན་ནི་ཐོག་མ་དང་ཐ་མ་དང་བྲལ་བའི་ནས་ཟུང་ཤིག ཅེས་པའོ། ། གསུང་གི་དམ་ཚིག་གི་སླད་དུ། ཨཿལས་བྱུང་བའི་དྲིལ་བུ་ཚད་དང་མཚན་ཉིད་ལྡན་པ་ཕྱག་གཡོན་དུ་དྲིལ་བུ་གསུང་གི་དམ་ཚིག་གི་ཕྱིར་བྱིན་ཏེ། འདི་དེ་སངས་རྒྱས་ནས་གྷཎྜེ་ཨཿ ཞེས་པས་བྱིན་པའི་དྲིལ་བུ་དེ་དཀྲོལ་ཏེ་དཀུ་གཡོན་པར་ཁ་གྱེན་དུ་བསྟན་ཏེ་བཟུང་ནས། དྲིལ་བུའི་དེ་ཁོ་ན་ཉིད་བརྗོད་པ་ལ་ཐུགས་གཏོད་མཛོད། ཨཿསྲིད་པ་ངོ་བོ་ཉིད་ཀྱིས་དག་ནས་བྱེད་པར་འགྱུར། དེའི་དོན་ནི། སྲིད་པ་ཐམས་ཅད་རང་བཞིན་ནས་ཟུངས་ཤིག
སྐུའི་དམ་ཚིག་གི་སླད་དུ། རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པའི་ཕྱག་རྒྱ་དང་བཅས་ཏེ། རང་ཉིད་རྡོ་རྗེ་འཆང་ནས་བསྡུ་བར་གྱིས། ཞེས་གནང་བ་བྱིན་ནས། ཕྱག་རྒྱའི་དེ་ཁོ་ན་ཉིད་བརྗོད་པ་ལ་ཐུགས་གཏོད་མཛོད།

སྲིད་པའི་བདེ་བ་ནས་བརྟན་ཕྱིར་རོ། ། དེའི་དོན་ནི། ཕྱག་རྒྱ་འདི་སྣང་སྟོང་དབྱེར་མེད་ཀྱི་ངོ་བོ་སྐུའི་དམ་ཚིག་ཏུ་ཤེས་པར་གྱིས་ཤིག དེ་ལྟར་ན་རྡོ་རྗེ་ནས་རྒྱ་ཆེན་པོ་མཛོད་ཅིག ཅེས་དང༌། སློབ་དཔོན་གྱིས་ཛཿཧཱུྃ་བཾ་ཧོཿཞེས་བརྗོད་པ་དང༌། སྙིང་ག་ནས་འོད་ཟེར་འཕྲོས་པས་སོགས་ནས་ལག་པ་གཡོན་པ་ལ་ཐིམ་པར་མོས་པ་མཛོད། དེ་ལྟར་ཕུང་ཁམས་སྐྱེ་མཆེད་ལྷ་དང་ལྷ་མོའི་རང་བཞིན་རྡོ་རྗེ་འཆང་ཆེན་པོའི་སྐུར་གྱུར། དེ་ལ་ཉེ་བར་སྤྱོད་པ་རྣམས་ཀྱིས་མཆོད་པར་མོས་པ་མཛོད། ཨོཾ་བཛྲ་པུཥྤེ་ནས་ཤབྡ་ཨཱཿཧཱུྃ། ཞེས་པས་མཆོད་དེ།
དེ་ལ་སློབ་དཔོན་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་མེ་ཏོག་གི་ཆར་འབེབས་ཤིང་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བར་མོས་པ་མཛོད། ཨོཾ་སུ་པྲ་ཏིཥྛ་བཛྲཱ་ཡ་སྭཱ་ཧཱ། ཞེས་བརྗོད། དེ་ལྟར་བུམ་དབང་གི་རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པའི་སློབ་མས་སྔགས་ཀྱི་སྡོམ་པ་ཡོངས་སུ་རྫོགས་པར་ཐོབ་པ་ཡིན་ནོ། ། དེ་ནས་རྣམ་དག་བསྟན་པ་ནི། ཚིག་འདི་དག་ལ་གསན་པས་ཁྱབ་སྟེ། གཞལ་ཡས་ཁང་གི་སོགས་ནས་ཚང་བའོ། ། དེའི་དོན་རྟེན་གཞལ་ཡས་ཁང་ནི། དྲན་པ་ཉེ་བར་གཞག་པ་བཞི། ཡང་དག་པར་སྤོང་བ་བཞི།
རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ་ལ་སོགས་པ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཏེ། ལམ་གྱི་ཆོས་ཐམས་ཅད་རྣམ་པར་དག་པའི་བདག་ཉིད་ཡིན་ལ། དུར་ཁྲོད་ནི་ལུས་ཀྱི་བུ་ག་དགུ་དང་འཇིག་རྟེན་གྱི་ཆོས་བརྒྱད་རྣམ་པར་དག་པ་ཉིད། ཕྱི་རོལ་ཕྱོགས་མཚམས་བརྒྱད་དུ་དུར་ཁྲོད་ཀྱི་རྣམ་པར་ཤར་བའོ། ། སྲུང་བའི་འཁོར་ལོ་ནི། ལུས་ངག་ཡིད་གསུམ་གྱི་བར་དུ་གཅོད་པ་དང་ཕྱི་རོལ་གྱི་བདུད་དང་བགེགས་ཀྱི་འཚེ་བ་ལ་སོགས་པའི་མི་མཐུན་པའི་ཕྱོགས་ལས་རྣམ་པར་རྒྱལ་བའོ། ། བརྟེན་པ་ལྷ་རྣམས་ཀྱི་གཙོ་བོ་བཅོམ་ལྡན་འདས་ནི་ཆོས་ཀྱི་དབྱིངས་ཀྱི་ཡེ་ཤེས། གཏི་མུག་གཤིན་རྗེ་གཤེད་ནི་མེ་ལོང་ལྟ་བུའི་ཡེ་ཤེས།
སེར་སྣ་གཤིན་རྗེ་གཤེད་ནི་མཉམ་པ་ཉིད་ཀྱི་ཡེ་ཤེས། འདོད་ཆགས་གཤིན་རྗེ་གཤིད་ནི་སོ་སོར་རྟོག་པའི་ཡེ་ཤེས། ཕྲག་དོག་གཤིན་རྗེ་གཤེད་ནི་བྱ་བ་གྲུབ་པའི་ཡེ་ཤེས། ཙརྩི་ཀ་ནི་བྱམས་པ་ཚད་མེད་པ། ཕག་མོ་ནི་སྙིང་རྗེ་ཚད་མེད་པ། དབྱངས་ཅན་མ་ནི་དགའ་བ་ཚད་མེད་པ། གོ་རི་ནི་བཏང་སྙོམས་ཚད་མེད་པ། ཐོ་བ་གཤིན་རྗེ་གཤེད་ལ་སོགས་པའི་སྒོ་བ་བཞི་ནི་འགུགས་འདྲེན་འཆིང་སྡོམ་དབང་དུ་བྱེད་པའི་ཕྲིན་ལས་བཞི་རྣམ་པར་དག་པ་སྟེ། དེ་ཐམས་ཅད་ཀྱང་རྡོ་རྗེ་སློབ་དཔོན་གྱི་སྐུ་གསུང་ཐུགས་ལ་ཚང་ཞིང༌། རྡོ་རྗེ་སློབ་མའི་ཕུང་ཁམས་སྐྱེ་མཆེད་རྣམས་ལའང་དེ་ལྟར་དུ་ཚང་བར་བྱིན་གྱིས་བརླབས་ཤིང་ངོ་འཕྲོད་པར་བྱས་པ་ཡིན་ནོ། །
དེ་དག་གི་མཐའ་རྟེན་རྗེས་གནང་ལ། སྐུ་དང་སྔགས་དང་ཕྱག་མཚན་དང༌། ། དབྱུག་ཐོ་མཆོད་པ་བརྟུལ་ཞུགས་དང༌། ། དམ་ཚིག་མིག་སྨན་མེ་ལོང་དང༌། ། ཆོས་བཤད་དངོས་གྲུབ་ཕྲིན་ལས་བཞི། ། རལ་གྲི་མདའ་གཞུ་དྲག་པོའི་ལས། ། ཞེས་པ་ལྟར་ལས། སྐུའི་རྗེས་གནང་གི་སླད་དུ། རྡོ་རྗེ་འཇིགས་བྱེད་ཀྱི་སྐུ་ལག་ཏུ་གཏད་དེ་ལྷའི་རྣལ་འབྱོར་བསྒོམ་པར་རྗེས་སུ་གནང་བ་ནི། ཉིན་རེ་བཞིན་དུ་ནས་ཡི་དམ་ཟུང༌།
ཞེས་དང༌། སྔགས་བཟླས་པའི་རྗེས་གནང་ནི། ཐལ་མོའི་བར་དུ་མེ་ཏོག་གི་ཕྲེང་བ་བཟུང་སྟེ། བླ་མ་དང་དཀྱིལ་འཁོར་གྱི་གཙོ་བོ་བཅོམ་ལྡན་འདས་དབྱེར་མེད་པའི་ཐུགས་ཀ་ནས་སྔགས་ཀྱི་ཕྲེང་བ་འཕྲོས། ཞལ་ནས་འཐོན་ཏེ་ཁྱེད་རྣམས་ཀྱི་ཞལ་དུ་ཞུགས། ཐུགས་ཀའི་ཧཱུྃ་གི་མཐར་འཁོད་པར་བསམས་ལ། སྔགས་ཀྱི་རྗེས་ཟློས་མཛོད། ཉེ་སྙིང་སྙིང་པོ་རྩ་སྔགས་གསུམ་དང་པོས་འཁོད། གཉིས་པ་དང་གསུམ་པ་དེ་ལ་ཐིམ་པས་བྱིན་གྱིས་བརླབས་པར་མོས་ལ་ལན་གསུམ་རེ་བཟླར་གཞུག སློབ་དཔོན་ལ་མེ་ཏོག་འཐོར་བ་དང་བཅས་ཏེ་རྗེས་ཟློས་མཛོད།
བཅོམ་ལྡན་བདག་ལ་སོགས་བརྗོད། སློབ་དཔོན་གྱིས་མེ་ཏོག་དེ་སྔགས་ཀྱི་ཕྲེང་བར་བྱིན་གྱིས་བརླབས་ནས་ཁྱེད་རྣམས་ཀྱི་དབུ་ཐོག་ཏུ་བཞག་པས་བྱང་ཆུབ་མ་ཐོབ་ཀྱི་བར་དུ་བརྟན་པར་བྱས་པར་མོས་ཤིག བཅོམ་ལྡན་འདི་ལ་སོགས་བརྗོད། དེ་ནས་ཕྱག་མཚན་གྱི་རྗེས་གནང་ནི། ཁྱེད་རྣམས་གཙོ་བོར་གསལ་བའི་ཕྱག་གཡས་སུ་གྲི་གུག་བྱིན་པ་འཕྱར་བའི་ཚུལ་རེ་མཛོད། སངས་རྒྱས་ཀུན་སོགས་དང༌། ཕྱག་གཡོན་དུ་ཐོད་ཁྲག་གཏད་དེ། དངོས་དང་དངོས་མེད་ནས་བཏུང་བར་བྱ། ཞེས་དང༌། དཔའ་བོའི་ཕྱག་མཚན་དབྱུག་ཏོའི་རྗེས་གནང་ནི།
ལག་པ་གཡས་སུ་དབྱུག་ཏོ་བྱིན་ཏེ། རྡོ་རྗེ་ཐོད་དབྱུག་ནས་ཟུང་ཞིག དེ་ནི་བདུད་དང་གཤིན་རྗེར་སྣང་བའི་རྟོག་པ་གཞོམ་པའི་སྒོ་ནས་སེམས་ཅན་གྱི་དོན་གྱིས་ཅེས་པའི་དོན་དུའོ། ། མཆོད་པའི་རྗེས་གནང་ནི། སྡུག་པའི་གདོང་དུ་ཞེས་བརྗོད། དེ་ནི་འདོད་པའི་ཡོན་ཏན་བསྟེན་པ་ཐམས་ཅད་ཀྱང་ལྷའི་རྣལ་འབྱོར་གྱིས་ཞེན་མེད་དུ་ལོངས་སྤྱོད་དེ་བདེ་སྟོང་ཟུང་འཇུག་གི་མཆོད་པས་སངས་རྒྱས་ཐམས་ཅད་ལ་མཆོད་པའི་བསམ་པས་མཉེས་པར་གྱིས་ཤིག་ཅེས་པའི་དོན་ཏོ། ། བརྟུལ་ཞུགས་ཀྱི་རྗེས་གནང་ནི། མཆོག་གི་དངོས་གྲུབ་སོགས་བརྗོད། དེ་ནི་གཤིན་རྗེ་གཤེད་ཀྱི་ང་རྒྱལ་གྱིས་རིག་པ་བརྟུལ་ཞུགས་ཀྱི་སྤྱོད་པས་གང་ལའང་འཇིགས་པ་མེད་པར་སྤྱད་པའི་སྒོ་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པར་གྱིས་ཤིག་ཅེས་པའི་དོན་ཏོ། ། དམ་ཚིག་བསྲུང་བར་རྗེས་སུ་གནང་བ་ནི།
ཇི་ལྟར་དབང་བསྐུར་ནས་ཆོ་ག་བཞིན་སྲུངས་ཞེས་པ་སྟེ། དེ་ནི་ཇི་ལྟར་དབང་བསྐུར་བ་ལས་ཐོབ་པའི་དམ་ཚིག་དང་སྡོམ་པའི་ཚོགས་བསྲུངས་པས་སངས་རྒྱས་ཀྱི་གོ་འཕང་བར་གྱི་དངོས་གྲུབ་ཐམས་ཅད་འགྲུབ་པར་འགྱུར་ཏེ། དེ་ལྟ་བུ་ནི་བྱང་ཆུབ་སྤྱོད་ཚོགས་གཞན་གྱིས་འགྲུབ་པར་དཀའ་བའི་ཕྱིར། དེ་བས་ན་རྩ་བ་དང་ཡན་ལག་གི་དམ་ཚིག་རྣམས་དང༌། དགོངས་ཏེ་གསུངས་པའི་དམ་ཚིག་རྣམས་ཚུལ་བཞིན་དུ་སྲུང་བར་གྱིས་ཤིག་ཅེས་པའི་དོན་ཏོ། ། མིག་སྨན་གྱི་རྗེས་གནང་ནི། ཁྱེད་རྣམས་ཀྱི་མིག་གཉིས་སུ་པྲ་གཉིས་བསམས་ལ། གསལ་བྱེད་ཀྱི་ཐུར་མས་དྲུད་པའི་ཚུལ་དང་བཅས་ཏེ། ཇི་ལྟར་མིག་མཁན་ནས་པྲཾ། ཞེས་པས་མ་རིག་པའི་སྒྲིབ་གཡོགས་བསལ་ནས་ཡེ་ཤེས་ཀྱི་སྤྱན་དུ་བྱས་ནས།
མེ་ལོང་གི་རྗེས་གནང་ནི། ཨ་ལས་སྐྱེས་པའི་མེ་ལོང་སྤྱན་གྱི་ཐད་ཀར་བསྟན་ཏེ། ཨ་ཆོས་རྣམས་གཟུགས་བརྙན་ནས་མཉམ་མེད་ཀྱིས། ཞེས་པ་སྟེ། དེ་ནི་ཆོས་ཅན་གྱི་སྣང་བ་ཐམས་ཅད་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། ཆོས་བཤད་པའི་རྗེས་གནང་ནི། ཨོཾ་བཛྲ་ཧེ་ཏུ་མཱྃ་ཞེས་པས་རྐང་པའི་འོག་ཏུ་འཁོར་ལོ་བྱིན་ཏེ་སེམས་ཅན་འཁོར་བ་ལས་དྲངས་ཤིག་ཅེས་དང༌། འདྲེན་ལུགས་ཇི་ལྟར་ན། ཨོཾ་བཛྲ་བྷཱ་ཥ་རཾ། ཞེས་པས་ལག་པ་གཡས་སུ་དུང་བྱིན་ཏེ།
དུང་བུས་ལ་སེམས་ཅན་རྣམས་འཁོར་དུ་སྡུས་ཤིག་ཅེས་དང༌། ཚུལ་ཇི་ལྟར་ན། ཨོཾ་བཛྲ་གྷཎྜེ་ཨཿ ཞེས་པས་གཡོན་དུ་དྲིལ་བུ་བྱིན་ཏེ་ཆོས་ཀྱི་སྒྲ་སྒྲོགས་ཤིག་ཅེས་དང༌། ཆོས་གང་གིས་ན། ཨ་ཞེས་པས་པང་དུ་པོ་ཏི་བྱིན་ཏེ་ཆོས་འདིའི་སྒྲ་སྒྲོགས་ཤིག་ཅེས་པའི་དོན་དུ་སྟེ། ཁྱོད་ཀྱིས་ཐེ་ཚོམ་ནས་གང་བར་གྱིས། ཆོས་བཤད་པ་དེའང་གནས་སྐབས་སུ་གདུལ་བྱ་སོ་སོར་བསམ་པ་དང་མཐུན་པར་ཐེག་པ་གསུམ་གང་ལ་གང་འདུལ་སྟོན་དགོས་ཀྱང༌། མཐར་ཐུག་དེ་བཞིན་གཤེགས་པ་རིགས་ལྔ་དང་རྗེས་སུ་འབྲེལ་བའི་རྡོ་རྗེའི་ཐེག་པ་སྟོན་དགོས་སོ་ཞེས་ཤེས་པའི་ཆེད་དུ། རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ལ།
རིགས་ལྔ་སོ་སོའི་ང་རྒྱལ་དང་ལྡན་པས་ཕྱག་རྒྱ་རྣམས་ཀྱང་མཛད་པ་ཞུ། འཇིག་རྟེན་ཁམས་ནི་ནས་རབ་ཏུ་བསྐོར། ཞེས་པ་སྟེ། དེའི་དོན་ཁྱེད་རྣམས་ཀྱིས། སེམས་ཅན་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ། རིན་ཆེན་འཁོར་ལོ། པདྨའི་འཁོར་ལོ། སྣ་ཚོགས་འཁོར་ལོ་རྣམས་བསྐོར་ལ། སེམས་ཅན་ཐམས་ཅད་ལ་ཆོས་ཀྱི་དུང་བུས།
སྒྲ་སྒྲོགས། བཤད་པ་གྱིས་ཤིག་ཅེས་པའི་དོན་ཏོ། ། དངོས་གྲུབ་སྒྲུབ་པའི་རྗེས་གནང་ནི། རལ་གྲི་མིག་སྨན་ནས་སྒྲུབ་པར་གྱིས། ཞེས་པ་སྟེ། དེ་ནི་རལ་གྲི་བཟུང་ནས་ནམ་མཁའ་ལ་འགྲོ་བ་ལ་སོགས་པའི་དངོས་གྲུབ་བརྒྱད་སྒྲུབ་པར་གྱིས་ཤིག་ཅེས་པའོ། ། ཕྲིན་ལས་སྒྲུབ་པའི་རྗེས་གནང་ནི། སྣ་ཚོགས་རྡོ་རྗེ་ལག་ཏུ་བྱིན་ལ། ཞི་བའི་སེམས་ཀྱི་ནས་དབབ་པར་བྱ། ཞེས་པ་སྟེ།
དེ་ནི་ཞི་རྒྱས་དབང་དྲག་གང་ལ་གང་འདུལ་གྱི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། རལ་གྲིའི་རྗེས་གནང་ནི། ཁཾ་ལས་སྐྱེས་པའི་ཡེ་ཤེས་ཀྱི་རལ་གྲི་བྱིན་ཏེ། སངས་རྒྱས་ཀུན་གྱི་ནས་ཁཌྒ་ཧཱུྃ། ཞེས་པས་བྱིན་ཏེ། དེ་ནི་ཤེས་རབ་ཀྱི་རལ་གྲི་ཐོགས་ནས་སྤང་བྱ་མ་རིག་པ་ལ་སོགས་པའི་ཉོན་མོངས་པ་དང་ལྟ་བ་ངན་པའི་དྲྭ་བ་གཅོད་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། མདའ་གཞུའི་རྗེས་གནང་ནི། ཧོཿལས་བྱུང་བའི་མདའ་ལྔ་དང་གཞུ་བྱིན་པ་དེ་ཕྱོགས་ཀུན་དུ་འཕེན་པའི་ཚུལ་མཛོད་ཅིག ཆོས་རྣམས་ཐབས་དང་ནས། ཨ་ནུ་ར་ག་ཡཱ་མི།
ཞེས་པས་བྱིན་ཏེ། དེ་ནི་རང་དོན་ཡིད་བྱེད་ཀྱི་བསམ་པ་བཅོམ་ནས། ཐབས་དང་ཤེས་རབ་རྗེས་སུ་འབྲེལ་བའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་པའི་དོན་ཏོ། ། དྲག་པོའི་རྗེས་སུ་གནང་བ་ནི། བསྒྲལ་བར་གྱུར་བའི་ནས་ལས་མཛོད་ཅིག ཅེས་པ་སྟེ། ཞི་བའི་ཐབས་ཀྱིས་འདུལ་བར་མ་གྱུར་པའི་གདུག་པ་ཅན་རྣམས་བསད་བསྐྲད་དབྱེ་རྨོངས་ལ་སོགས་པ་གང་འདུལ་ཐབས་ཀྱིས་ཚར་བཅད་དེ། སྙིང་རྗེ་ཆེན་པོས་རྗེས་སུ་གཟུང་བའི་སྒོ་ནས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་གྱིས་ཤིག་ཅེས་པ་སྟེ། དེ་ལྟར་ན་དཀྱིལ་འཁོར་བཞི་ལས་སོགས་ནས་རྟེན་འབྲེལ་བསྒྲིགས་པའོ། ། དེ་དག་གིས་བུམ་དབང་འཁོར་དང་བཅས་པ་གྲུབ་པ་ཡིན་ནོ། །
གསུམ་པ་མཆོག་དབང་གསུམ་ལས། དང་པོ་གསང་དབང་ལ། ཡོན་དབུལ་གསོལ་གདབ་བྱང་སེམས་དབབ། ། དབང་བསྐུར་དངོས་དང་མཐའ་རྟེན་སྦྱིན། ། ཞེས་པ་ལྟར་བཞི་ལས། སློབ་དཔོན་ལ་གསང་དབང་གི་རྟེན་ཕྱག་རྒྱ་མཚན་ཉིད་ལྡན་པ་དང་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་ནས། མགོན་པོས་རྗེས་སུ་གཟུང་བར་མཛོད། ། ཅེས་གསོལ་བ་བཏབ།
སྔོན་ཆད་བྷ་གའི་དཀྱིལ་འཁོར་མ་མཐོང་བའི་མཚོན་བྱེད་དུ། ཨཱ་ཁཾ་ཝཱི་ར་ཧཱུྃ་ཞེས་གསུང་ཞིང་གདོང་བཅིང༌། ཨོཾ་ཨཱཿཧཱུྃཿཞེས་པས་ནང་མཆོད་ནས་འཐོར་ཞིང་སློབ་མའི་ལུས་ངག་ཡིད་གསུམ་བསྲུངས་ལ། བླ་མ་རྡོ་རྗེ་འཇིགས་བྱེད་དང༌། ཕྱག་རྒྱ་རྡོ་རྗེ་རོ་ལངས་མར་གསལ་བ་གཉིས་ཀའི་མིག་ཏུ་སའི་སྙིང་པོ་ནས། ཐུགས་ཀར་ཐུགས་རྡོ་རྗེ་སྟེ། དེའང་ཡབ་ཀྱི་སྐུ་གསུང་ཐུགས་དང་སྐྱེ་མཆེད་ཀྱི་གནས་སུ་ལྷ་ཕོ་དང་ཡུམ་གྱི་གནས་སུ་ལྷ་མོའི་གཟུགས་སུ་གྱུར། ཡབ་ཀྱི་གསང་གནས་མི་དམིགས་ཏེ་ཧཱུྃ་ལས་སོགས་ནས་གཉིས་ཀའི་བུ་གར་ཕཊ་ཀྱིས་བཀག་པ། བླ་མ་རྡོ་རྗེ་འཇིགས་བྱེད་ཡབ་ཡུམ་གྱི་སྤྱན་ཟུར་གྱིས་ལྟ་རེས་བྱས་པས་མིག་སའི་སྙིང་པོ་ཡབ་ཡུམ་སྦྱོར་བས་མཉེས། རྣ་བ་ཕན་ཚུན་དགའ་བའི་གཏམ་དང་བསྟོད་པ་དང་བསྔགས་ཚིག་གིས་རྣ་བ་ཕྱག་རྡོར་ཡབ་ཡུམ་སྦྱོར་བས་མཉེས།
ཡབ་ཡུམ་གྱི་ལུས་ལ་གུར་གུམ་ཙནྡན་ག་བུར་ལ་སོགས་པའི་དྲི་བཟང་པོས་བྱུགས་ཏེ་སྣོམ་རེས་བྱས་པས། སྣ་ནམ་མཁའི་སྙིང་པོ་ཡབ་ཡུམ་སྦྱོར་བས་མཉེས་པར་བསམ། བུ་རམ་དང་སྦྲང་རྩི་དང་ལི་ཁ་ར་སྦྲེན་མ་དང་བདུད་རྩི་ལྔ་ལ་སོགས་པ་ཡུམ་གྱི་ལྕེས་བླངས་ལ་ཡབ་ཀྱི་ཞལ་དུ་འབུལ། ཡབ་ཀྱི་ལྕེས་བླངས་ཏེ་ཡུམ་གྱི་ཞལ་དུ་འབུལ་བ་ལ་སོགས་པ་བྱས་པས། ལྕེ་སྤྱན་རས་གཟིགས་ཡབ་ཡུམ་སྦྱོར་བས་མཉེས་པར་བསམ། འཁྱུད་པ་དང༌། འོ་བྱེད་པ་དང༌། ནུ་མ་ཉེད་པ་དང༌། མཁལ་ཁུང་འཚིར་བ་དང༌། སེན་མོས་འདེབས་པ་དང༌།
ནོར་བུ་ཁས་འཛིན་པ་དང༌། བྷ་གར་འོ་བྱེད་པ་ལ་སོགས་པས་ནི། ལུས་སྒྲིབ་པ་རྣམས་སེལ་སྦྱོར་བས་མཉེས་པར་བསམ། སྙིང་ག་གཉིས་སྤྲད་པ་ནི་ཡིད་ཀུན་ཏུ་བཟང་པོ་ཡབ་ཡུམ་སྦྱོར་བས་མཉེས་པར་བསམ། དཔྲལ་བ་སྦྱར་བས་སྐུ་རྡོ་རྗེ་ཡབ་ཡུམ་སྦྱོར་བས་མཉེས་པར་བསམ། མགྲིན་པ་སྦྱར་བས་གསུང་རྡོ་རྗེ་ཡབ་ཡུམ་སྦྱོར་བས་མཉེས་པར་བསམ། སྙིང་ག་སྦྱར་བས་ཐུགས་རྡོ་རྗེ་ཡབ་ཡུམ་སྦྱོར་བས་མཉེས་པར་བསམ། དེ་ནས་དཀྱིལ་འཁོར་མར་བསྣུབས་ཏེ། བདེ་བའི་སྒྲ་ཧ་ཧ་དང་སི་སི་ཀུན་ཏུ་རུ་བཛྲ་དྷྲིཀ ཅེས་བྱ་བའི་སྒྲ་བྱུང་བས་གཤིན་རྗེ་གཤེད་རིགས་ལྔ་ཡབ་ཡུམ་དང་བཅས་པ་དཔག་ཏུ་མེད་པ་སྤྱན་དྲངས་ཏེ།
ཡབ་ཀྱི་ཞལ་དུ་ཞུགས་པས་སོགས་དག་པའི་ལམ་བརྒྱུད། ཐབས་ཀྱི་རྡོ་རྗེ་ནས་ཐོན། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ། དེ་བཞིན་གཤེགས་པའི་ཁུ་བ་དང་རང་གི་ཁུ་བ་དེ་པདྨ་ལས་ཕྱུང་ལ། མཐེ་བོང་དང་མིང་མེད་གཉིས་ཀྱིས་རྡོ་རྗེ་ནོར་བུ་བཙིར་ནས་ལྟ་བ་དང་རེག་པའི་ཡུལ་མ་ཡིན་པས་སོ། ། དེ་ཉིད་ཁྱེད་རྣམས་ཀྱི་ལྕེ་ཐོག་ཏུ་བཞག་སྟེ་གསང་བའི་དབང་བསྐུར་བར་མོས་པ་མཛོད། བཏུང་བ་རིན་པོ་ཆེ་འདི་ནས། དྷྲིཀ་ཧྃའུཿཞེས་པས་བྱིན་པ་དེ་ཉིད། དེ་བཞིན་གཤེགས་པ་ཐམས་ཅད་འདུས་པའི་ངོ་བོར་མོས་ལ།
ཨ་ཧོ་མ་ཧཱ་སུ་ཁཾ། ཞེས་བརྗོད་ཅིང་འཐུངས་པས་ལུས་ཐམས་ཅད་བདེ་བས་གང་བར་བསམས་ལ། ཨེ་མ་བདེ་བ་ཆེན་པོའོ། ། ཞེས་བརྗོད། དེ་ལྟར་གདན་གསུམ་ཚང་བའི་ཐིག་ལེ་མྱངས་པས་མགྲིན་པའི་ཡ་ར་ལ་ཝའི་རྩ་འཁོར་བརྒྱུད་དེ། ལུས་ཐམས་ཅད་ལ་ཁྱབ་པས་རང་བཞིན་བརྒྱད་ཅུའི་རྟོག་པ་རགས་རིམ་འགགས་ཏེ། གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས། ཁྱེད་རྣམས་འདོད་ཆགས་གཤིན་རྗེ་གཤེད་དུ་གྱུར་པར་བསྒོམས་ལ་ཅུང་ཟད་མཉམ་པར་འཇོག་མཛོད། དེ་དབང་གི་དངོས་གཞི་ཡིན། དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་པས་མིག་དར་འགྲོལ།
དེའི་མཐའ་རྟེན་དུ་ལུང་སྟོན་པ་ནི། ལུང་ཕལ་ཆེར་སྤྲུལ་སྐུ་རབ་ཏུ་བྱུང་བའི་རྣམ་པ་ཅན་གྱིས་སྟོན་སྲིད་པས། སྐབས་འདིར་སློབ་དཔོན་ཤཱཀྱ་ཐུབ་པའི་ཆ་ལུགས་སུ་བསྒྱུར་ཏེ། ལག་པ་གཡོན་པས་ཆོས་གོས་ཀྱི་གྲྭ་སེངྒེའི་རྣ་བ་ལྟར་བྱས་ལ། གཡས་པས་རྡོ་རྗེ་དྲིལ་བུ་དང་བཅས་པའི་སྐྱབས་སྦྱིན་ཁྱེད་རྣམས་ཀྱི་སྤྱི་བོར་བཞག་སྟེ་ལུང་བསྟན་པ་ནི། སྲིད་པའི་ངན་འགྲོ་ནས་ཐམས་ཅད་ཀྱིས་ལུང་བསྟན་པར་མཛད་དེ། སྔགས་འདི་དང་ཕྱག་རྒྱའི་སྟོབས་ཟབ་མོ་འདི་ལ་དད་པར་གྱིས་ཤིག དེ་ལྟར་ན་དཀྱིལ་འཁོར་བཞི་ལས་བྷ་གའི་དཀྱིལ་འཁོར་ནས་བསྒྲིགས་པའོ། ། དེས་གསང་དབང་གྲུབ་ནས། དབང་གསུམ་པ་དང་བཞི་པ་གཉིས་ཀ་ལ།
གསོལ་གདབ་དབང་བསྐུར་མཐའ་རྟེན་སྦྱིན། ། ཞེས་པ་ལྟར་ལས། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་ནས་དེང་བདག་སྩོལ། ཞེས་གསོལ་བ་བཏབ། ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ། འབྲུ་ལྔས་མིག་དར་དང༌། བདུད་རྩིས་བསྲུང་བ་སྔར་བཞིན་བྱས་ལ། དེའང་ཕྱག་རྒྱ་ནི་དུང་ཅན།
པདྨ་རི་མོ་ཅན་ལ་སོགས་པ་མཚན་དང་ལྡན་པ་ཡིད་དུ་འོང་བ་ཞིག་ལ། གསང་བའི་ཀུན་དུ་སྤྱོད་པ་ལ་མི་དད་པ་སྤོང་བའི་ཕྱིར་འདི་ལྟར་བརྗོད་དེ། འཁོར་བའི་ཕུན་སུམ་ཚོགས་པ་རྣམས་ནི། སྡུག་བསྔལ་དང་སྡུག་བསྔལ་གྱི་རྒྱུ་འབའ་ཞིག་ལས་མ་འདས་པའི་ཕྱིར། དེ་བས་ན་སྲིད་ཞིའི་མཐའ་ལ་མི་གནས་པའི་མྱ་ངན་ལས་འདས་པ་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེ་ཐོབ་པར་བྱེད་པའི་ཐབས་ལའང༌། ཉན་ཐོས་དང་རང་སངས་རྒྱས་ཀྱི་ཆོས་ཀྱིས་འཚང་མི་རྒྱ་སྟེ། བྱམས་པའི་ཞལ་ནས། དམྱལ་བ་ཡི་དྭགས་དུད་འགྲོ་རྣམས། ། གཏན་གྱི་གེགས་བྱེད་མ་ཡིན་ཏེ། །
ཉན་ཐོས་ཀྱི་ནི་ས་རྣམས་དང༌། ། རང་སངས་རྒྱས་ཀྱི་ས་རྣམས་གེགས། ། ཞེས་བཤད། ཐེག་ཆེན་ལའང༌། ཕ་རོལ་ཕྱིན་པ་དང༌། གསང་སྔགས་གཉིས་ལས། ཕ་རོལ་ཏུ་ཕྱིན་པ་ལམ་སྡུག་བསྔལ་གྱིས་འབྲས་བུ་བདེ་བ་སྒྲུབ་པ་ཞེས་བྱ་སྟེ། བསྐལ་པ་གྲངས་མེད་གསུམ་དུ་ལུས་སྦྱིན་པ་བཏང་བ་ལ་སོགས་པའི་དཀའ་བ་དཔག་ཏུ་མེད་པ་སྤྱད་དགོས། གསང་སྔགས་ནི་ལམ་བདེ་བས་འབྲས་བུ་བདེ་བ་སྒྲུབ་པ་ཞེས་བྱ་སྟེ། ཉོན་མོངས་པ་སྤྱད་པས་འཚང་རྒྱ་བ་ཡིན་ཏེ།
ཀྱེ་རྡོ་རྗེ་ལས། ཇི་ལྟར་མེ་ཡིས་ཚིག་པ་ལ། ། མེ་དེ་ཉིད་ལ་གདུངས་པར་བྱ། ། ཞེས་བྱ་བ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་བགྲོད་པའི་ལམ་མཆོག་རྒྱུད་སྡེ་རིན་པོ་ཆེ་ནས་བསྟན་པའི་ཐབས་ལམ་ཟབ་མོ་ལ་མ་དད་པའི་སེམས་དང་བྲལ་བར་བྱས་ནས། སྐྲག་པ་དང་ངོ་ཚ་བའི་རྣམ་ཐར་དོར་བར་བྱོས་ཤིག་ཅེས་གདམས་པ་ལ། ཕྱག་རྒྱ་དེ་ཤིན་ཏུ་དགྱེས་པས་ལུས་དྲི་བཟང་པོའི་ཆུས་བྱུག་ཏེ། དར་སྔོན་པོའི་རལ་ག་དང་དམར་པོའི་ཅོད་པཎ་གྱིས་བཅིངས་ཏེ། གདུབ་བུ་དང་ཕྲེང་བ་དང་མེ་ལོང་ལ་སོགས་པས་བརྒྱན་ཏེ། སློབ་དཔོན་གྱིས་ཕྱག་རྒྱའི་ལག་པ་གཡོན་པའི་སྲིན་ལག་ནས་བཟུང༌། སློབ་མའི་སྲིན་ལག་གཡས་པ་དང་མདུད་པའི་ཚུལ་གྱིས་གཏོད་པར་མོས་ཏེ།
ཁྱེར་ཅིག་ཁྱེར་ཅིག་ནས་རྟག་ཏུ་གྱིས། ཞེས་གཏད་པའི་ཕྱག་རྒྱ་དེས་ཀྱང༌། ཁྱེད་རྣམས་ལ་རྟོག་པ་མེད་དམ་ཞེས་བརྟག་པའི་ཕྱིར་དྲི་བ་བྱས་པར་མོས། དྲི་ཆེན་དྲི་ཆུ་ནས་སྤྲོ་བ་ཡིན་ནམ་ཅི། ཞེས་དྲིས་པ་ལ་དེ་ལྟར་སྤྲོ་བའི་ལན་བཏབ་པར་མོས་ཏེ་འདིའི་རྗེས་ཟློས་མཛོད། དྲི་ཆེན་ནས་ཅིས་མི་སྤྲོ་ཞེས་ལན་བཏབ། དེ་ནས་ཁྱེད་རྣམས་རྡོ་རྗེ་འཇིགས་བྱེད་དང༌། ཕྱག་རྒྱ་རྡོ་རྗེ་རོ་ལངས་མར་གསལ་བ། གཉིས་ཀའི་མིག་ཏུ་སའི་སྙིང་པོ་ནས། ཐུགས་ཀར་ཐུགས་རྡོ་རྗེ་སྟེ།
དེའང་ཡབ་ཀྱི་གནས་སུ་ལྷ་ཕོ་དང་ཡུམ་གྱི་གནས་སུ་ལྷ་མོ་བསྒོམ་པ་སྔར་བཞིན་བྱས་ལ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཇིགས་བྱེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱཿཛཿ ཞེས་པས་སྤྱན་དྲངས་པ། ཛཿཧཱུྃ་བཾ་ཧོཿཞེས་པས་བསྟིམ། དེ་ནས་ཁྱེད་རྣམས་ཞབས་གཡས་བསྐུམ་གཡོན་བརྐྱང་གི་སྟབས་སུ་གནས་པར་བསམས་ལ། བླ་མས་གཉིས་ཀའི་སྲིན་ལག་ནས་བཟུང་སྟེ། གཟུངས་མ་འདི་ནི་ནས་མྱང་བར་གྱིས། ཞེས་བརྗོད། ཕྱག་རྒྱ་དེས་ཀྱང་དྲི་ཞིམ་པོས་བསྒོས་པའི་ཆུ་སྐྱེས་ངོམ་བཞིན་པས། ཨེ་མ་ང་ཡི་པདྨ་ནས་བྷཉྫ་ཧོཿ
ཞེས་བརྗོད་ཀྱིན་པང་དུ་བྱོན་པ་ན། ཁྱེད་རྣམས་ཐབས་ཤེས་རབ་ལྷར་གསལ་བའི་མཁའ་གསང་བྱིན་རླབས་སྔར་བཞིན་དང༌། གཉིས་ཀའི་སྤྱི་བོ་བདེ་བ་ཆེན་པོའི་འཁོར་ལོ་སོགས་ནས་ལྟེ་བ་ལ་ཕཊ་དང་བཅས་པ་གོང་ལྟར་གསལ་གདབ། ཁྱེད་རྣམས་རྡོ་རྗེ་འཇིགས་བྱེད་ཡབ་ཡུམ་གྱི་སྤྱན་ཟུར་གྱི་ལྟ་རེས་བྱས་པས་མིག་སའི་སྙིང་པོ་ཡབ་ཡུམ་སྦྱོར་བས་མཉེས་སོགས་སྐྱེ་མཆེད་སྐུ་གསུང་ཐུགས་ཀྱི་ལྷ་རྣམས་སྦྱོར་བས་མཉེས་པར་གོང་བཞིན་བྱས། རང་དང་ཕྱག་རྒྱ་ལྷའི་སྐུར་གསལ་བ་སྐུའི་འདུ་ཤེས། ཧི་ཧི་སི་སི་ཀུན་དུ་རུ་བཛྲ་དྷྲིཀ་ཅེས་སྦྲོགས་པ་ངག་གི་འདུ་ཤེས། ཐབས་འདི་ལ་བརྟེན་ནས་ལྷན་སྐྱེས་ཡེ་ཤེས་མངོན་དུ་བྱ་སྙམ་པ་དང༌། སངས་རྒྱས་དང་བྱང་ཆུབ་སེམས་དཔའ་རྣམས་མཆོད་པར་བྱ་སྙམ་པ་ནི་ཆོས་ཀྱི་འདུ་ཤེས་དང་མ་བྲལ་བར་སྙོམས་པར་ཞུགས་པས། ཡབ་ཀྱི་སྤྱི་བོའི་ཧཾ་ལས་བྱང་ཆུབ་ཀྱི་སེམས་ཀྱི་རྒྱུན་རྩ་དབུ་མའི་ལམ་ནས་བབས་ཏེ། མགྲིན་པའི་ཨོཾ་ལ་ཕོག་པས་དགའ་བ།
དེ་སྙིང་གའི་ཧཱུྃ་ལ་ཕོག་པས་མཆོག་དགའ། དེ་ལྟེ་བའི་ཨོཾ་ལ་ཕོག་པས་དགའ་བྲལ། དེ་གསང་གནས་ཀྱི་ཕཊ་ལ་ཕོག་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་བསམ། དེ་བར་དུ་རོལ་མོའི་སྒྲ་བདེ་བ་མི་གསལ་བའོ། ། བདེ་བ་ཆེར་སྐྱེས་པས་ས་བོན་ཉམས་སུ་དོགས་ན་རྐང་པའི་མཐེ་བོང་བསྐུམ་པ་ལ་སོགས་པ་དང༌། ཧེག་ཅེས་བརྗོད་པས་ཐིག་ལེ་ལྟེ་བར་ཕྱིན་པས་དགའ་བ། སྙིང་གར་ཕྱིན་པས་མཆོག་དགའ། མགྲིན་པར་ཕྱིན་པས་དགའ་བྲལ། སྤྱི་བོར་འོ་མ་ལུད་པ་ལྟར་ཕྱིན་པ་དང་ལུས་སྤྲུགས་པས་རྩ་གནས་ཐམས་ཅད་ལ་ཁྱབ། དེའི་ཚེ་སྨྲ་བ་དང་བསམ་པ་དང་བརྗོད་པའི་ཡུལ་ལས་འདས་པའི་དོན་གྱི་ཡེ་ཤེས་འཆར་བ་ནི་ལྷན་ཅིག་སྐྱེས་པའི་དགའ་བའོ། །
ཞེས་དང༌། དྲིལ་གསིལ་མེ་ཏོག་འཐོར་བ་དང་རོལ་མོ་དྲག་ཏུ་བྱ་ཞིང༌། ཨཱ་ལི་ཀཱ་ལི་བརྗོད་དོ། ། ཡེ་ཤེས་དེ་ཉིད་སློབ་དཔོན་གྱིས་རྡོ་རྗེའི་གླུའི་སྒོ་ནས་ངོ་སྤྲད་པ་འདི་ལ་སེམས་མ་ཡེངས་པར་གཏོད་མཛོད། ཨེ་མ་རྣལ་འབྱོར་པ་ཡི་ཇི་སྲིད་ནས། ། ཡེ་ཤེས་མངོན་སྦྱོར་གྱིས་གནས་བྱ། ། ཞེས་པ་སྟེ། སྐུ་གསུམ་ལམ་བྱེད་ཀྱི་འདུ་ཤེས་གསུམ་དང་ལྡན་པའི་སྒོ་ནས་དངོས་སམ་ཡེ་ཤེས་ཀྱི་རིག་མ་ལ་བརྟེན་ནས་བྱུང་བའི་ཡས་བབ་ཀྱི་དགའ་བ་བཞི་དང༌། མས་བརྟན་གྱི་དགའ་བ་བཞིའི་ཡེ་ཤེས་མངོན་དུ་བྱས་ནས་སེམས་དང་བདེ་སྟོང་གཉིས་སུ་མེད་པའི་ཡེ་ཤེས་བསྐྱེད་པར་གྱིས་ཤིག་ཅེས་པའི་དོན་ཏོ། ། དེ་ཤེས་རབ་ཡེ་ཤེས་ཀྱི་དབང་གི་དངོས་གཞི་ཡིན།
དབང་དེ་ཐོབ་པའི་བརྡར་མིག་རས་འགྲོལ། དེའི་མཐའ་རྟེན་དུ་དབུགས་དབྱུང་བ་ནི། འདོད་ཆགས་བྲལ་བ་ནས་ཐོབ་པར་འགྱུར། ཞེས་པ་སྟེ། དེའི་དོན་ནི་ཡུལ་ལྷ་དང་བླ་མ་དང༌། གཞན་དོན་ལ་ཆགས་པ་ནི་དམ་ཚིག་ཆེན་པོ་ཡིན་པས་ཆགས་པ་དེ་གསུམ་དང་མ་བྲལ་བར་གྱིས་ཤིག དེ་བས་ན་ཁྱེད་རྣམས་བདེ་བ་ཆེན་པོ་འབྲས་བུའི་ཐེག་པ་འདིར་ཚུད་པས། སྲིད་པའི་སྡུག་བསྔལ་ན་བ་དང་འཆི་བ་ལ་སོགས་པ་ལས་ཤིན་ཏུ་འདས་པ་སངས་རྒྱས་ཀྱི་དངོས་གྲུབ་སྤྱོད་པ་བདེ་བའི་སྒོ་ནས་ཐོབ་པར་འགྱུར་རོ། ། ཞེས་དང༌། སྔགས་དང་རྒྱུད་རྣམས་ནས་རྟག་ཏུ་བསྲུང་བ་མཛད།
ཅེས་པ་སྟེ། དེའི་དོན་ནི་ཁྱེད་རྣམས་སྔགས་དང་རྒྱུད་དང་མན་ངག་འཛིན་པའི་རྡོ་རྗེ་སློབ་དཔོན་ཆེན་པོར་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་ཆུབ་སེམས་དཔའི་ཚོགས་དང་བཅས་པས་མཐུན་པར་གསུངས་ཤིང༌། བུ་སྡུག་པ་ལྟར་ཡོངས་སུ་དགོངས་པའི་ཕྱིར། དེང་ཕྱིན་ཆད་སེམས་ཅན་རྣམས་ལ་སྙིང་བརྩེ་བ་སྔོན་དུ་འགྲོ་བས་རྡོ་རྗེ་སློབ་དཔོན་གྱི་ལས་སུ་བྱ་བ་རྣམས་ཚུལ་བཞིན་དུ་བསྒྲུབ་སྟེ་བྱང་ཆུབ་ཀྱི་ལམ་སྒྲུབ་པ་རྣམས་སྔགས་ཀྱི་ཐེག་པ་ལ་སྦྱོར་བར་གྱིས་ཤིག དེ་ལྟར་བྱས་ན་སངས་རྒྱས་རྣམས་ལ་བྱ་བ་བྱས་པ་དང༌། སངས་རྒྱས་ཀྱི་བསྟན་པ་ལ་ཕན་འདོགས་པ་དང༌། བསྟན་པའི་རྗེས་སུ་འཇུག་པ་རྣམས་དྲིན་དུ་གཟོ་བར་འགྲོ་བས་ན། དེ་དག་གི་མཁྱེན་བརྩེ་ནུས་པས་རྟག་ཏུ་བསྲུང་བར་འགྱུར་རོ་ཞེས་པའོ། ། དེ་ལྟར་ན་དཀྱིལ་འཁོར་བཞི་ལས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་སོགས་ནས་རྟེན་འབྲེལ་བསྒྲིགས་པའོ། ། གསུམ་པ་དབང་བཞི་པ་ལ།
ཚིག་དབང་རིན་པོ་ཆེ་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཁྱོད་ཞབས་པདྨའི་ནས་བསྐྱབ་ཏུ་གསོལ། ཞེས་གསོལ་བ་བཏབ། སྔོན་ཆད་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་མིག་དར་དང་བདུད་རྩིས་འཐོར་བ་འདྲ། འདིར་དབང་བཞི་པ་ནི། དབང་གསུམ་པའི་སྐབས་སུ་ཉམས་སུ་མྱོང་བའི་ལྷན་ཅིག་སྐྱེས་པའི་ཡེ་ཤེས་མཚོན་བྱེད་དཔེའི་ཡེ་ཤེས་ལ་མཚོན་བྱ་དོན་གྱི་ཡེ་ཤེས་སུ་ངོ་སྤྲོད་པ་སྟེ། དེའང༌། བརྟན་གཡོའི་དངོས་པོ་མ་ལུས་པ་ནས་ཡོངས་སུ་གྲགས། ཞེས་གསུངས་ཏེ།
དེའང་བརྟན་གཡོ་སྣོད་བཅུད་ཀྱི་དངོས་པོ་མ་ལུས་པ་བསྐྱེད་རྫོགས་ཀྱི་རྣལ་འབྱོར་དུ་བསྒོམ་པར་བྱ་བའི་དུས་ཉིད་ན། རྟག་བརྟན་ཐེར་ཟུག་ཅན་དུ་བློས་ཡོངས་སུ་མི་བསྒོམ་སྟེ། དངོས་པོ་ཀུན་གྱི་མཚན་ཉིད་མ་ཤེས་པའི་ཕྱིར་དེ་ཁོ་ན་ཉིད་བསྒོམ་པ་མ་ཡིན་ནོ། ། དེས་ན་དངོས་པོ་ཀུན་གྱི་མཚན་ཉིད་ཡོངས་སུ་ཤེས་པར་བྱས་ནས། ཆོས་ཐམས་ཅད་ཀྱི་གནས་ལུགས་མཐའ་བཞི་དང་བྲལ་བའི་རང་སེམས་སྤྲོས་བྲལ་ཏེ། དེ་ཉིད་དབང་གི་ཡེ་ཤེས་ཀྱི་སྟེང་དུ་ངོ་སྤྲོད་པར་བསྟན་ཏེ། ཇི་ལྟར་བསྟན་ན། བརྟག་གཉིས་ལས། ཡེ་ཤེས་འདི་ནི་ཆེས་ཕྲ་སོགས་གསུངས་ཏེ། དབང་གསུམ་པའི་དུས་སུ་སྐྱེས་པའི་ཡེ་ཤེས་འདི་ནི་དཔེ་དང་གཏན་ཚིགས་ལ་སོགས་པས་བསྟན་པར་མི་ནུས་པས་ཆེས་ཕྲ་བ།
མཚན་མ་དང་རྣམ་པར་རྟོག་པས་མི་ཕྱེད་པས་རྡོ་རྗེ། མཐའ་དབུས་བྲལ་བས་ནམ་མཁའི་དཀྱིལ་ལྟ་བུ། ཉོན་མོངས་པའི་རྡུལ་དང་བྲལ་བས་རྡུལ་བྲལ། སྲིད་པ་ཟད་པའི་མཐར་ཐུག་པ་རྡོ་རྗེ་འཆང་གི་གོ་འཕང་སྦྱིན་པས་མཐར་སྦྱིན་ནམ་ཞི་བ་ཆེན་པོ་ཉིད་དོ། ། དེ་རང་གི་རྒྱུད་ལ་བཞུགས་པས་དེ་ཡི་ཕ་ཞེས་དང༌། ཡང་དེ་ཉིད་ལས། བཞི་པ་དེ་ཡང་ཞེས་པས་དབང་བཞི་པའི་ཡེ་ཤེས་མཚོན་བྱེད་དཔེའི་ཡེ་ཤེས་ཉིད། དེ་བཞིན་ནོ་ཞེས་སངས་རྒྱས་རྣམས་ཀྱི་ཐུགས་རྒྱུད་ལ་ཇི་ལྟར་བཞུགས་པའི་མཚོན་བྱ་དོན་གྱི་ཡེ་ཤེས་སུ་ངོ་སྤྲོད་པར་བསྟན་པས། མཚོན་བྱ་མཚོན་བྱེད་ངོ་སྤྲོད་དགོས་པ་ཡིན་ནོ། ། དེས་ན་དབང་བཞི་པ་འདིར་གསུམ་པའི་ཡེ་ཤེས་ཀྱི་སྟེང་དུ་འབྲས་དུས་ཀྱི་སྐུ་གསུམ་ཁ་སྦྱོར་ཡན་ལག་བདུན་ལྡན་དུ་ངོ་སྤྲོད་པས་ཀྱང་ཤེས་པར་བྱ་སྟེ།
སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་བགོས་བློ་ཅན་རྣམས་ཀྱང་འདོད། ། ཅེས་གསུངས་པ་ལྟར་ཡན་ལག་དང་པོ་གསུམ་ནི། དབང་གསུམ་པའི་དུས་ཀྱི་ལྷ་སྐུ་མཚན་དང་དཔེ་བྱད་ཡོངས་སུ་རྫོགས་པར་གསལ་ལ་མ་འགགས་པ། དེའང་ཡབ་ཡུམ་ཞལ་སྦྱོར་གྱི་རྣམ་པ་དང༌། དེའི་ཐུགས་རྒྱུད་འཛག་མེད་ཀྱི་བདེ་བས་གང་བ་སྟེ་གསུམ་གྱི་སྟེང་དུ་ཚང་བར་ངོ་སྤྲོད། ཡན་ལག་བཞི་པ་རང་བཞིན་མེད་པ་ཆོས་ཀྱི་སྐུ་ནི།
བདེ་བ་དེའི་ངོ་བོ་ལ་བལྟས་པ་ན་གཟུང་བ་དང་འཛིན་པ་སོགས་ཀྱི་མཐའ་གང་དུའང་མ་གྲུབ་པའི་དབྱིངས་ནམ་མཁའ་ལྟ་བུ་དེའི་སྟེང་དུ་ཚང་བར་ངོ་སྤྲོད། ཡན་ལག་ལྔ་པ། དྲུག་པ། བདུན་པ་སྤྲུལ་སྐུའི་ཁྱད་ཆོས་རྣམས་ནི། དབྱིངས་ནམ་མཁའ་ལྟ་བུའི་ངང་ལས་དམིགས་པ་མེད་པའི་སྙིང་རྗེས་རྒྱུད་ཡོངས་སུ་གང་བ་དང༌། སྙིང་རྗེའི་དབང་གིས་སེམས་ཅན་གྱི་དོན་རྒྱུན་མི་ཆད་པ་དང༌། རྒྱུན་མ་ཆད་པས་རང་ཉིད་ཞི་བདེར་ཞེན་པའི་འགོག་པ་མེད་པས་སེམས་ཅན་གྱི་དོན་འབྱུང་བ་སྟེ་གསུམ་གྱི་སྟེང་དུ་ཚང་ངོ༌། ། དེ་མངོན་དུ་བྱ་བའི་ཕྱིར་ཁྱེད་རྣམས་ལུས་བསམ་གཏན་གྱི་སྤྱོད་ལམ་དང་ལྡན་པར་བྱས། ངག་རླུང་རྒྱུ་བ་སོར་གཞག སེམས་དུག་གསུམ་གྱི་རྟོག་པ་ཐམས་ཅད་རྒྱང་བསྲིངས་ཏེ།
སེམས་ཀྱི་མཚན་ཉིད་གསལ་བ། རང་བཞིན་སྟོང་པ། ངོ་བོ་ཟུང་འཇུག་གསུམ་གདོད་མ་ནས་སྐུ་བཞིའི་རང་བཞིན་དུ་གནས་པ་དེ། དབང་གསུམ་པའི་སྐབས་སུ་ཉམས་སུ་མྱོང་བའི་ཡེ་ཤེས་བདེ་སྟོང་ཟུང་འཇུག་དབྱེར་མི་ཕྱེད་པར་གནས་པ་དང༌། འབྲས་དུས་ཀྱི་སྐུ་བཞི་དང་དབྱེར་མེད་དུ་ངེས་པའི་ཤེས་པ་དང་ལྡན་པས། ནམ་མཁའ་དང་ནམ་མཁའ་རོ་གཅིག་པ་ལྟར། སེམས་དང་བདེ་སྟོང་རོ་གཅིག་པའི་ངང་ལ་འཛིན་མེད་དུ་ཁོང་ལྷོད་ཀྱིས་གློད་དེ་མཉམ་པར་འཇོག་པ་ཞུ། དེ་དབང་བཞི་པའི་དངོས་གཞི་ཡིན། དབང་དེ་ཐོབ་པའི་བརྡར་འབྲུ་གསུམ་བརྗོད་ཅིང་མིག་རས་འགྲོལ། དེའི་མཐའ་རྟེན་དུ་གཟེངས་བསྟོད་པ་ནི།
དེ་རིང་ཁྱེད་བདག་ནས་ཕྱག་ན་རྡོ་རྗེ་ད་གྱུར་ཏོ། ། ཞེས་པ་སྟེ། དེའི་དོན་ནི། ཁྱེད་རྣམས་ཟག་པ་མེད་པའི་སྙིང་པོ་བདེ་བ་ཆེན་པོ་ལེན་ཅིང་འཛིན་པར་བྱེད་པའི་དཀྱིལ་འཁོར་ཆེན་པོ་འདི་མཐོང་ཞིང་ཞུགས་པས། མིའི་སྐྱེ་བ་ལ་རྙེད་པའི་མཆོག་ལེགས་པར་རྙེད་པ་ནི། སངས་རྒྱས་ཀུན་གྱི་རིགས་སུ་སྐྱེས་པའི་དོན་ཆེན་པོ་དང་ལྡན་པའི་ཕྱིར། གསང་སྔགས་ཀྱི་སྦྱོར་བ་མཉམ་པ་མེད་པ་གང་གིས། རང་སེམས་ཡོན་ཏན་རིན་པོ་ཆེ་དུ་མའི་འབྱུང་གནས་ཉིད་ལེགས་པར་སྦྱངས་པས། སྡིག་པ་དང་སྡུག་བསྔལ་ཐམས་ཅད་ལས་རྣམ་པར་གྲོལ་ཏེ། འགྲོ་བ་ཀུན་གྱི་སྐྱབས་ཡུལ་དུ་གྱུར་པ།
བདུད་བཞི་ལས་རྣམ་པར་རྒྱལ་བ་རྡོ་རྗེ་འཆང་བ་ཉིད་དུ་གྱུར་ཏོ་ཞེས་པའོ། ། དེ་ལྟར་ན་དཀྱིལ་འཁོར་བཞི་ལས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་ཞེས་སོགས་ནས། ངོ་བོ་ཉིད་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། བཞི་པ་རྗེས་ཀྱི་བྱ་བ་ལ། དེ་རྣམས་ཀྱིས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་ཆེན་པོར་དབང་བཞི་བསྐུར་བ་མ་ཚང་བ་མེད་པ་ལེགས་པར་ཐོབ་པས། གནས་སྐབས་དེ་དག་ཏུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པ་རྣམས་ལ་བསྲུང་བསྡམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་སྩལ་ནས་བདག་གིས་བགྱི་ཞེས། དམ་ཚིག་དང་སྡོམ་པ་འཛིན་པ་ཁས་བླངས་ནས། དབང་བཞི་རྫོགས་པར་ཐོབ་པའི་གཏང་རག་ཏུ་མཎྜལ་འབུལ་བ་ཞུ། དེ་ལྟར་མཎྜལ་འབུལ་བ་མ་ཟད་ལུས་ལོངས་སྤྱོད་རྣམས་ཀྱང་སློབ་དཔོན་ལ་དྲིན་ལན་དུ་འབུལ།
ཆ་ཤས་ནས་བཞེས་ལ་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་སོགས་བརྗོད། དེ་ལྟར་ན་ཁྱེད་རྣམས་ཀྱིས་གསང་ཆེན་གྲུབ་པ་ཡོངས་ཀྱི་འཁོར་ལོས་སྒྱུར་བ་དཔལ་ལྡན་ལ་ལི་ཏ་བཛྲ་སོགས་ནས་རིམ་པར་བརྒྱུད་ཅིང༌། ལུགས་སྲོལ་འདི་ལ་མཁས་ཤིང་གྲུབ་པའི་ཡོན་ཏན་རྒྱ་མཚོའི་མངའ་བདག་རྭ་ལོ་ཙཱ་བ་ནས་ལེགས་པར་བརྒྱུད་པའི་ལུགས་སྲོལ་དྲི་མ་མེད་པ་ལས་ལེགས་པར་བྱོན་པའི། དུས་དགྲའི་དབང་པོ་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་པའི་དཀྱིལ་འཁོར་དུ་དབང་བསྐུར་བ། བདག་ཅག་གི་རིགས་བརྒྱའི་ཁྱབ་བདག་ཆེན་པོ་དཔལ་རྡོ་རྗེ་སེམས་དཔའ་དང་དབྱེར་མི་ཕྱེད་པའི་འདྲེན་མཆོག་ཆོས་ཀྱི་རྒྱལ་པོ་ཆེ་གེ་མོའི་ཞལ་སྔ་ནས་ཇི་ལྟར་སྩལ་བ་བཞིན་དུ། ཁྱེད་རྣམས་ལ་འབུལ་བར་བྱས་པས་རང་ཉིད་ཉམས་སུ་ལེན་པ་དང༌། གཞན་ལ་སྤེལ་བ་ལ་སོགས་པའི་སྒོ་ནས་རང་དང་གཞན་གྱི་དོན་རྒྱ་ཆེན་པོ་མཛད་པ་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཞེས་པ་ནས་སྲིད་པའི་མཚོ་ལས་འགྲོ་བ་སྒྲོལ་བར་ཤོག
ཅེས་བྱ་བ་ལ་སོགས་པས་དགེ་བ་བླ་ན་མེད་པའི་བྱང་ཆུབ་ཆེན་པོར་བསྔོས་ལ། སློབ་མ་རྣམས་རང་གནས་སུ་བཏང་ནས། རྗེས་ཀྱི་ཆོ་ག་རྣམས་གཞུང་བཞིན་དུ་བྱའོ། ། འདིར་སྨྲས་པ། ཡེ་ཤེས་མེ་དཔུང་འབར་ཀློང་གང་གི་སྐུ། ། གར་དགུའི་ཉམས་ཀྱིས་རོལ་པ་དབང་སྔོན་རི། ། བསྐལ་པའི་བསྲེག་ཟ་དང་འགྲོགས་ཟློས་པའི་གར། ། རྣམ་པར་རྩེན་བཞིན་འཇིགས་རུང་གཤིན་རྗེའི་དགྲ། ། འཁོར་ལོའི་བདག་པོར་བཞུགས་པའི་དཀྱིལ་འཁོར་དུ། ། སྨིན་བྱེད་མཁས་པའི་རྡོ་རྗེ་སློབ་དཔོན་གྱིས། །
ལྷས་བསྐོས་གདུལ་བྱ་སྐུ་བཞི་ཡེ་ཤེས་ལྔའི། ། ས་བོན་རྨ་མེད་འཇོག་པའི་དབང་བསྐུར་གང༌། ། ཐོས་ན་དད་པའི་རྩ་བ་བརླིང་པོར་ཚུགས། ། བསམས་པའི་བློ་གྲོས་ཡལ་ག་ཕྱོགས་སུ་རྒྱས། ། བསྒོམས་བྱུང་ཡོན་ཏན་སྙེ་མ་གཡུར་ཟ་ལ། ། རིང་མིན་ཐོག་མཐའ་བར་དགེའི་ལམ་སྲོལ་བཟང༌། ། བརྗོད་ཚུལ་རིང་ཐུང་འཚམ་ཞིང་ས་མཚམས་ཕྱེད། ། བརྗོད་བྱའི་དཀའ་གནས་རྣམ་འགྲེལ་ཚུལ་གྱིས་འཆད། ། བརྗོད་དོན་བསྒོམ་བྱ་སློབ་མའི་བློར་འཆར་བའི། ། བརྗོད་ཚུལ་སྨྲ་བ་མཁས་པའི་ལུགས་སྲོལ་ཡིན། །
རྣམ་དཀར་དགེ་བས་དུས་དགྲའི་མགོན་པོ་ཉིད། ། མངོན་དུ་མ་གྱུར་དེ་སྲིད་བླ་མ་ལྷ། ། འབྲལ་མེད་རིམ་གཉིས་རྣལ་འབྱོར་མཐར་ཕྱིན་ནས། ། བསྟན་འགྲོར་སྨན་འདོགས་བྱེད་པོར་བདག་འགྱུར་ཤོག ། ཅེས་དཔལ་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་པའི་དབང་གི་མཚམས་སྦྱོར་བཤད་པ་བཀྲ་ཤིས་འཁྱིལ་པའི་དབྱངས་སྙན་ཞེས་བྱ་བ་འདི་ནི། དུས་འཁོར་བླ་མ་མཁས་བཙུན་ཀུན་དགའ་ཕུན་ཚོགས་པའི་གསུང་གིས་བསྐུལ་ངོར། མཐུ་སྟོབས་དབང་ཕྱུག་རྭ་ཆེན་བཛྲ་ཀཱིརྟིས་མཛད་པའི་རྡོ་རྗེ་འཇིགས་བྱེད་ལྷ་བཅུ་གསུམ་པའི་བདག་ཉིད་ཅན་གྱི་དཀྱིལ་འཁོར་གྱི་མངོན་པར་རྟོགས་པ། དཀྱིལ་འཁོར་གྱི་ཆོ་ག་དབང་གི་ཆུ་བོ་བཅས་པ་དང༌། ཚར་ཆེན་ཆོས་ཀྱི་རྒྱལ་པོ་ཡབ་སྲས་སོགས་ཀྱིས་མཛད་པའི་མངོན་དཀྱིལ་གསལ་བྱེད་ཀྱི་ཡི་གེའི་རིགས་མང་དུ་བཞུགས་པ་རྣམས་དང༌། སྙིགས་དུས་བསྟན་པའི་སྣང་བྱེད་ཆེན་པོ་དཔལ་ས་སྐྱ་པ་ངག་གི་དབང་ཕྱུག་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་པས།
དཔལ་རྭ་ཚར་གཉིས་ཀྱི་ཐུན་མོང་མ་ཡིན་པའི་བཞེད་པ། རྡོ་རྗེ་འཇིགས་བྱེད་ལྷ་བཅུ་གསུམ་པའི་མངོན་དཀྱིལ་ལྷན་ཐབས་ཆ་ལག་བཅས་ཕྱོགས་གཅིག་ཏུ་བཀོད་པ་ཟབ་དོན་རབ་གསལ་ཞེས་བྱ་བ་མཛད་པའི་གསུང་རབ་རྣམས་ཀྱི་ཁ་འགེངས་ཉམས་སུ་བླང་བདེ་བར། རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལེགས་གསུངས་འཆི་བ་མེད་པའི་བཅུད་ཀྱིས་འཚོ་བའི་བནྡེ་ཚུལ་ཁྲིམས་རིན་ཆེན་ནམ། འབྱུང་དུ་རུང་བའི་ཡོན་ཏན་ལ་སྨོན་པའི་ཚུལ་གྱིས་བཏགས་མིང་དུ། ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེར་བོད་པས། ལུགས་གཉིས་ཀྱི་འདུན་ས་ཆེན་པོ་ལྷུན་གྲུབ་སྟེང་གི་རྒྱལ་ཁབ་ཕྱོགས་ལས་རྣམ་པར་རྒྱལ་བའི་བརྒྱ་བྱིན་ཕྱོགས་ཀྱི་བསྟི་གནས་སུ། རབ་བྱུང་འདོད་པའི་བྷཱ་ནུ་ཏཱ་ར་སྟེ་ཉི་སྒྲོལ་དང་དབང་ཐང་དང་མཐུན་པར་ཤིང་སྤྲེལ་དུ་བོད་པའི་བགྲང་གཞིའི་སྣྲོན་གྱིས་ཉ་བའི་ཞག་མཛོད་ལྷག་པ་ལག་སོར་འཛོམ་པའི་ཚེས་ལ་གྲུབ་པར་བགྱིས་པ་ཤུ་བྷ་མསྟུ་སརྦ་ཛ་ག་ཏཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
