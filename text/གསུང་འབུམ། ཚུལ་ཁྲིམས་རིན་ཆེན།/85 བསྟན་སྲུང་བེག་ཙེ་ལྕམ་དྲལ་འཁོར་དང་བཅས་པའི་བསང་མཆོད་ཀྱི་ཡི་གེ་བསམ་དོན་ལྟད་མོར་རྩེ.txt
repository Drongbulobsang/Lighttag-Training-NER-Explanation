གསུང་འབུམ། ཚུལ་ཁྲིམས་རིན་ཆེན།
པོད ༨༥
བསྟན་སྲུང་བེག་ཙེ་ལྕམ་དྲལ་འཁོར་དང་བཅས་པའི་བསང་མཆོད་ཀྱི་ཡི་གེ་བསམ་དོན་ལྟད་མོར་རྩེན་པའི་ཉི་མ།
༼ཆ༽ ༄༅། །བསྟན་སྲུང་བེག་ཙེ་ལྕམ་དྲལ་འཁོར་དང་བཅས་པའི་བསང་མཆོད་ཀྱི་ཡི་གེ་བསམ་དོན་ལྟད་མོར་རྩེན་པའི་ཉི་མ་ཞེས་བྱ་བ་བཞུགས།། སྔགས་རིག་གྲུབ་པའི་ལྕགས་ཀྱུས་བཏབ་ཙམ་གྱིས། ། བསྟན་སྲུང་དྲེགས་པ་རང་དབང་བཀོལ་བཟོད་པ། ། འཁོར་ལོའི་མགོན་པོ་གཤིན་རྗེའི་དགྲར་བཏུད་དེ། ། བཀའ་སྡོད་དྲེགས་པ་དགྱེས་པའི་བསང་མཆོད་འདྲི། ། འདིའི་བསང་རྫས་སྤྱི་ལྟར་དང༌། སྤྲོ་ན་སྨུག་རྩིས་བྱུགས་པའི་གཏོར་མ་རྒྱན་ལྡན་བཤམས་ལ་སྤྱན་འདྲེན་པ་ནི་འདི་སྐད་དོ། ། ཧཱུྃ་དབང་ལྡན་མ་རུ་རྩེ་ཡི་དུར་ཁྲོད་ཆེ། ། བྲག་དམར་མཆང་གླིང་མེ་རླུང་འཁྲུགས་པའི་གནས། །
བསེ་མཁར་ཐོད་པ་བརྩེགས་པའི་དཀྱིལ་འཁོར་ནས། ། སྒྲོལ་གྱིང་སྲོག་བདག་དམར་པོ་གཤེགས་སུ་གསོལ། ། སྲིད་པའི་བུ་མོ་ལས་མཁན་སྲོག་བདུད་དམར། ། གྲི་ཐོགས་བརྒྱད་དང་ཤན་པ་ཉི་ཤུ་གཅིག ། བཙན་བདུད་གཤིན་རྗེ་ལ་སོགས་མི་སྡུག་པའི། ། འཁོར་ཚོགས་ཤན་པའི་ཚོགས་བཅས་གནས་འདིར་གཤེགས། ། བཞུགས་སུ་གསོལ་བ་ནི། ཧཱུྃ་སྟེང་ཕྱོགས་བཀའ་སྲོལ་བརྒྱུད་པ་གཤིན་རྗེའི་གཤེད། ། གདོང་བཞི་དཔལ་མགོན་འཁོར་བཅས་བཞུགས་པའི་འོག ། བཀའ་སྡོད་སྐྱེས་བུ་དམར་པོ་ལྕམ་དྲལ་ནི། །
འཁོར་བཅས་འདིར་གཤེགས་བརྟན་པར་བཞུགས་སུ་གསོལ། ། གསལ་གདབ་པ་ནི། མདུན་དུ་མི་རྟའི་ཁྲག་གི་རྒྱ་མཚོ་ཆེ། ། དབའ་རླབས་གཡོ་བར་གདུག་པའི་སྲོག་ཆགས་རྩེ། ། ཟངས་རི་དམར་པོ་སྲ་བརྟན་པདྨ་ཉི། ། མི་རྟ་དགྲ་བགེགས་དབུགས་བྲལ་བསྣོལ་བའི་སྟེང༌། ། སྲོག་བདག་སྐྱེས་བུ་དམར་པོ་བེག་ཙེ་ཅན། ། པདྨ་རཱ་གའི་ལྷུན་པོར་བསྐལ་པའི་མེས། ། ལན་བརྒྱར་འཁྱུད་ལྟའི་གཟི་བརྗིད་ལྷམ་མེ་བས། ། བདུད་དགྲའི་སྙིང་ལ་མི་བཟད་མུན་པ་གཏིབས། །
ཕྱག་གཡས་ཟངས་གྲི་རྣོན་པོ་མཁར་འཕྱར་ཞིང༌། ། བསྟན་དགྲའི་མགོ་ལུས་སྲོག་རྩ་གཅོད་ཕྱིར་བསྣུན། ། གཡོན་པས་དགྲ་སྙིང་འབིགས་པའི་མདའ་གཞུ་དང༌། ། དོན་སྙིང་ཁྲག་གི་རྒྱུན་འབབ་བསྣམས་ཤིང་འདྲེད། ། བསེ་མདུང་དམར་པོ་མཆན་ཁུང་གཡོན་པར་བརྟེན། ། ཞལ་གདངས་རྣོ་དཀར་མཆེ་བའི་ཟླ་ཚེས་གཙིགས། ། སྤྱན་གསུམ་དམར་ཟླུམ་དགྲ་ལ་ཁྲག་མིག་བལྟ། ། སྐུ་ལ་དར་དམར་རལ་གུ་ཟངས་ཁྲབ་བགོས། ། ཉི་འོད་ལ་འཁུ་ཟངས་རྨོག་དབུར་བརྒྱན་ཅིང༌། ། ར་སྐྱེས་ཁམ་པའི་པགས་པ་ལྡིང་ཐབས་གྱོན། །
མི་མགོའི་ཕྲེང་བརྒྱན་སག་ཏིའི་ལྷྭམ་ལྡན་ཞབས། ། བརྐྱང་བསྐུམ་དོར་སྟབས་མེ་དཔུང་ཀློང་ན་བཞེངས། ། གཡོན་དུ་རིག་པའི་ལྷ་མོ་སྐུ་མདོག་མཐིང༌། ། བསེ་གདོང་དམར་པོར་ཁྲག་གི་མིག་གསུམ་གཡོ། ། ཕྱག་གཉིས་ཟངས་གྲི་འཕྱར་ཞིང་ཕུར་བུས་འདེབས། ། དྲེད་མོར་ཞོན་ནས་སྟོང་གསུམ་དགྲ་བགེགས་འཚོལ། ། གཙོ་བོའི་གཡས་ཕྱོགས་ལས་མཁན་ཤན་པ་དམར། ། སྐུ་ལ་བེར་དང་བསེ་ཡི་ཁྲབ་རྨོག་བགོས། ། མདུང་དམར་དགྲ་ལ་བསྣུན་ཅིང་ཞགས་པས་འཆིང༌། ། ཅེ་སྤྱང་ལ་ཞོན་ནམ་གྱི་གུང་ལ་རྒྱུ། །
སྲོག་གཅོད་གྱིང་བརྒྱད་ཤན་པ་ཉི་ཤུ་གཅིག ། མྱུར་མགྱོགས་བཙན་དམར་སྲོག་གཅོད་བདུད་ནག་སྟོང༌། ། གསོད་བྱེད་གཤིན་རྗེ་མི་སྡུག་གནོད་སྦྱིན་སྟོང༌། ། ཤ་ཟན་སྲིན་པོ་ནད་བདག་མ་མོ་འབུམ། ། ཕུང་བྱེད་ཐེའུ་རང་སྡེ་ཚོགས་གྲངས་མེད་ཀྱི། ། བཀའ་ཉན་འཁོར་ཚོགས་མང་པོས་བསྐོར་བར་གསལ། ། བསང་མཆོད་འབུལ་བ་ནི། ཨོཾ་ཨཱཿཧཱུྃ། མཆོད་རྫས་དངོས་པོ་རང་བཞིན་སྟོང་པའི་ངང༌། ། བསང་རྫས་ཕྱི་ནང་མཆོད་རྫས་བསྐལ་པའི་བར། །
བསང་མགྲོན་ཀུན་གྱི་དབང་པོ་ལྔ་ཡི་ཡུལ། ། བསང་མཆོད་རྒྱུན་མི་ཆད་པར་གནས་གྱུར་ཅིག ། བསྟན་སྲུང་འཁོར་བཅས་དགྱེས་པའི་མཐུན་རྫས་ནི། ། མཆོད་ཡོན་དག་བྱེད་ཕུང་པོའི་རླབས་ཕྲེང་གཡོ། ། བུང་བའི་གླུ་ལེན་དྲི་ལྡན་མེ་ཏོག་བཀྲ། ། ལྷན་ཅིག་སྐྱེས་སྦྱར་སྤོས་དུད་མཁའ་ལ་འཁྱུད། ། སྒྲིབ་པའི་མུན་འཕྲོག་མར་མེའི་ཕྲེང་བ་བསྟར། ། རེག་ན་བསིལ་པའི་བདེ་སྟེར་དྲི་ཆབ་མཚོ། ། རོ་དྲུག་བཅུད་ལྡན་ཞལ་ཟས་རི་བོ་སྤུངས། ། སྙན་བརྗིད་སྒྲ་དབྱངས་རོལ་མོ་རྣ་བའི་དཔྱིད། །
ཁྱད་པར་ཁྲག་ཆང་སྦྱར་བའི་མཆོད་ཡོན་དང༌། ། དབང་ལྔའི་མེ་ཏོག་ཤ་ཆེན་དུད་པའི་སྤྲིན། ། ཞུན་ཆེན་མར་མེ་མཁྲིས་པའི་དྲི་མཆོག་འཁྱིལ། ། ཤ་རུས་གཏོར་མ་དུང་ཆེན་རོལ་མོ་འབུལ། ། ཕ་རོལ་འཇོམས་པའི་མདའ་མདུང་མཚོན་ཆ་དང༌། ། རང་སྲུང་བྱེད་པ་བསེ་ཡི་ཁྲབ་རྨོག་ཕུབ། ། མི་སྡུག་སྐད་འབྱིན་དུར་ཁྲོད་འབྱུང་པོའི་བྱ། ། མཆེ་སྡེར་རྩལ་གྱིས་དྲེགས་པའི་གཅན་གཟན་རིགས། ། རྟ་དམར་རྔ་རྔོག་གཡོ་ཞིང་ལྷང་ལྷང་མཚེར། ། གཡག་རྒོད་ར་སྐྱེས་དར་གྱིས་བརྒྱན་པ་དང༌། །
དྲི་ཞིམ་སྤོས་དང་ལྷ་ཤིང་བསྲེགས་པའི་སྤྲིན། ། དབྱར་དུས་ནམ་མཁའི་གླང་པོའི་རྗེས་འགྲོ་བས། ། ཞིང་ཀུན་བགྲོད་པས་དབང་པོ་ཚིམ་བྱེད་ཅིང༌། ། ཉེས་སྒྲིབ་སྦྱོང་བའི་བསང་མཆོད་རྒྱ་ཆེན་འདི། ། བླ་མ་ཡི་དམ་གཉན་མགོན་ཞལ་བཞི་པ། ། བཀའ་སྡོད་གནོད་སྦྱིན་བེག་ཙེ་ལྕམ་དྲལ་དང༌། ། ལས་མཁན་སྲོག་བདག་གྲི་ཐོགས་ཤན་པའི་སྡེ། ། བདུད་བཙན་གཤིན་རྗེ་གནོད་སྦྱིན་སྲིན་པོ་དང༌། ། མ་མོ་ཐེའུ་རང་སྡེ་ཚོགས་བཅས་པ་ལ། ། བསང་དང་ཕྱི་ནང་མཆོད་གཏོར་འབུལ་གྱིས་བཞེས། །
བསྟོད་པ་ནི། བསྟན་དགྲ་དམ་ཉམས་འཚོ་བའི་རྒྱུན་གཅོད་ཅིང༌། ། བསྟན་པ་དེ་འཛིན་སྐྱོང་བའི་མཐུ་སྟོབས་དང༌། ། རྫུ་འཕྲུལ་ཐོགས་མེད་སྲོག་བདག་སྐྱེས་བུ་དམར། ། ལྕམ་དྲལ་འཁོར་ཚོགས་བཅས་ལ་བསྟོད་པར་བགྱི། ། མངའ་གསོལ་ཞིང་ཕྲིན་ལས་བསྐུལ་བ་ནི། རྒྱལ་བ་རྒྱལ་བའི་གདུང་འཚོབ་རིམ་བྱོན་གྱི། ། བཀའ་དང་དམ་ཚིག་ལ་གནས་སྲུང་མ་ཁྱོད། ། ཆོས་མཛད་བཀའ་སྐྱོང་གཉེན་པོར་མངའ་གསོལ་ན། ། གང་བཅོལ་ཕྲིན་ལས་སྒྲུབ་པ་མ་གཡེལ་ཞིག །
ཐབས་ཤེས་ཡི་གེས་མཚན་བསྟན་རྒྱས་པ་དང༌། ། བསྟན་འཛིན་སྐྱེས་མཆོག་རྣམས་ཀྱི་སྐུ་ཚེ་བསྲིང༌། ། སྡོམ་བརྩོན་བཤད་སྒྲུབ་འཕེལ་བར་མངའ་གསོལ་ན། ། དགེ་འདུན་སྦྱིན་བདག་དར་ཞིང་རྒྱས་པར་མཛོད། ། གཞན་ཕན་བྱང་ཆུབ་སྒྲུབ་པོར་སྡང་སེམས་ཅན། ། གང་དག་བྱུང་བ་ལོ་ཟླར་མི་འགྱང་བར། ། གསོད་བྱེད་ཤན་པའི་སྡེ་དཔོན་མངའ་གསོལ་ན། ། སོད་རྟགས་དོན་སྙིང་ཁུད་པ་ད་ལྟར་སྩོལ། ། གང་དུ་གནས་ཀྱང་ཉེས་ཕྱོགས་ཀུན་ལས་སྲུངས། ། སྲིད་ཞིའི་བདེ་ལེགས་འདོད་དགུར་དབང་འབྱོར་བའི། །
ལམ་ལྷ་དགྲ་ལྷ་མཆོག་ཏུ་མངའ་གསོལ་ན། ། ཉིན་མཚན་ཀུན་དུ་སྲུང་སྐྱོབ་མ་གཡེལ་ཅིག ། གནམ་ལོ་ཟླ་ཞག་རྩུབ་པའི་ཀེག་དང་སྲི། ། དགྲ་འདྲེ་བྱད་མས་བརྩམས་པའི་གནོད་འཚེའི་རིགས། ། ཐམས་ཅད་བཟློག་བྱེད་རྒྱལ་པོར་མངའ་གསོལ་ན། ། གནོད་བྱེད་དེ་དེའི་གཤེད་དུ་བཟློག་བསྒྱུར་མཛོད། ། མཆོད་བསྟོད་མངའ་གསོལ་ལྷུར་ལེན་རྣལ་འབྱོར་བདག ། བྱང་ཆུབ་བར་གྱི་སྐྱེ་བར་དལ་འབྱོར་ལྡན། ། གཞུང་ལུགས་ཀུན་ཤེས་སྨྲ་བའི་མཆོག་གྲུབ་པར། ། ལྷ་སྲུང་རྟག་ཏུ་འགོ་བས་ཕྲིན་ལས་སྒྲུབས། །
བླ་མ་ལྷ་སྲུང་ཐུགས་རྗེ་ནུས་མཐུ་ཡི། ། མ་ཟླུམས་མོས་པའི་མཁའ་དབྱིངས་རྟག་འཆར་བས། ། བསམ་དོན་སྣ་ཚོགས་ཉིན་མོའི་ལྟད་མོ་ལ། ། དགར་རྩེན་སྐྱིད་པའི་ག་ཞ་འབྱིན་པར་ཤོག ། ཅེས་བསྟན་སྲུང་བེག་ཙེ་ལྕམ་དྲལ་འཁོར་དང་བཅས་པའི་བསང་མཆོད་ཀྱི་ཡི་གེ་བསམ་དོན་ལྟད་མོར་རྩེན་པའི་ཉི་མ་ཞེས་བྱ་བ་འདི་ནི། བསྟན་སྲུང་འདི་ལ་མོས་པའི་དགེ་སློང་ཤཱཀྱ་བཟང་པོས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་ཞེས་བགྱི་བས། དཔལ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་སྦྱར་བ་སྭསྟི་བི་ཛ་ཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
