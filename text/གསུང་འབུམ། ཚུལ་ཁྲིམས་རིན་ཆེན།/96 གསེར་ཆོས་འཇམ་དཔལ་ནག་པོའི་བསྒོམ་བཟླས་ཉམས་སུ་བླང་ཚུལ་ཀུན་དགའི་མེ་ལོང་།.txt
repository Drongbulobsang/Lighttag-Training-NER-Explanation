གསུང་འབུམ། ཚུལ་ཁྲིམས་རིན་ཆེན།
པོད ༩༦
གསེར་ཆོས་འཇམ་དཔལ་ནག་པོའི་བསྒོམ་བཟླས་ཉམས་སུ་བླང་ཚུལ་ཀུན་དགའི་མེ་ལོང་།
༼ཇ༽ ༄༅། །གསེར་ཆོས་འཇམ་དཔལ་ནག་པོའི་བསྒོམ་བཟླས་ཉམས་སུ་བླང་ཚུལ་ཀུན་དགའི་མེ་ལོང་ཞེས་བྱ་བ་བཞུགས་སོ།། ཟབ་མོའི་བསྒོམ་བཟླས་ལྷུར་ལེན་འབྱེར་འཇིག་གིས། ། བར་ཆད་མི་མཐུན་ལྷ་མིན་དཔུང་བཅོམ་ནས། ། བདེ་མཆོག་མཐོ་རིས་དབང་འབྱོར་འཇམ་དབྱངས་ཀྱི། ། སྒྲུབ་ཐབས་ཞོ་འཐུང་རུས་པའི་རྡོ་རྗེ་གདེངས། ། འདིར་རྗེ་བཙུན་ས་སྐྱ་པའི་གསེར་ཆོས་བཅུ་གསུམ་གྱི་ཡ་གྱལ་འཇམ་དཔལ་ནག་པོའི་མན་ངག་གི་བསྒོམ་བཟླས་ཉམས་སུ་བླང་བའི་ཚུལ་ལ་དངོས་དང་ཕན་ཡོན་གཉིས། དང་པོ་ལ་གནད་བཅུ་གཅིག་སྟེ། དང་པོ་དྲན་པ་དུས་ཀྱི་གནད་ནི། ཐོ་རངས་སྐྱ་རེངས་ཤར་བའི་དུས་སོ། །
གཉིས་པ་ལྟ་བ་ཕྱོགས་ཀྱི་གནད་ནི། རང་ཁ་ཤར་དུ་ཕྱོགས་པར་རོ། ། གསུམ་པ་བཅའ་བ་ལུས་ཀྱི་གནད་ནི། རྐང་པ་གཉིས་སྐྱིལ་ཀྲུང་བཅས་ཏེ་སྒལ་ཚིགས་དྲང་པོར་བསྲང་ངོ༌། ། བཞི་པ་འབུད་པ་རླུང་གི་གནད་ནི། རླུང་སྣ་བུག་གཡས་ནས་རྔུབས་ཏེ་གཡོན་ནས་སངས་ཀྱིས་འབུད་པ་ལན་གསུམ་བྱ་ཞིང༌། ནང་གི་ནད་གདོན་བར་ཆད་ཐམས་ཅད་བུན་གྱིས་ཕྱིར་ཐོན་པར་བསམ་མོ། ། ལྔ་པ་བསྒོམ་པ་ལྷའི་གནད་ནི། སྐྱབས་འགྲོ་སེམས་བསྐྱེད་སྤྱི་ལྟར་སྔོན་དུ་འགྲོ་བས། ཨོཾ་སྭ་བྷཱ་ཝ་སོགས་ཀྱིས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པར་བྱས།
སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་རྣམ་པར་ཤེས་པའི་ངོ་བོ་དྷཱིཿམཐིང་ནག་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་འཕགས་པ་འཇམ་དཔལ་སྐུ་མདོག་ནག་པོ་ཞལ་གཅིག་ཕྱག་གཉིས་པ། གཡས་པས་རལ་གྲི་ནམ་མཁར་འཕྱར་བ། གཡོན་པས་ཨུཏྤ་ལའི་ཡུ་བ་ཐུགས་ཀར་བཟུང་ནས། འདབ་མ་སྙན་གྱི་ཐད་ཀར་ཁ་གྱེས་པའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏི་བསྣམས་པ། རུས་པ་དང་རིན་པོ་ཆེའི་རྒྱན་གྱིས་བརྒྱན་པ།
དར་གྱི་ཅོད་པཎ་ཅན། ཡེ་ཤེས་ཀྱི་མེ་དཔུང་འབར་བའི་དབྱིངས་ན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པར་བསམ། འདི་ནི་བསྙེན་པ་དང་རྒྱུན་གྱི་ཉམས་ལེན་གྱི་ཚེ་འདི་ཁོ་ན་གཙོ་བོར་བསྒོམ། གལ་ཏེ་ཆོ་འཕྲུལ་ཆེ་ཞིང་ཐེ་ཚོམ་དང་རྣམ་རྟོག་ཆེར་ཟ་ན། སྟོང་པའི་ངང་ལས་པདྨ་དང་ཉི་མའི་སྟེང་ན་སྐད་ཅིག་གིས་རང་ཉིད་འཇམ་དཔལ་ཁྲོ་བོ་སྐུ་མདོག་ནག་པོ། དབུ་སྐྲ་ནག་པོ་སྤྱི་བོར་བཅིངས་པ། ཞལ་གཅིག་ཕྱག་གཉིས་པ། གཡས་པས་རལ་གྲི་མེ་འབར་བས་གནོད་བྱེད་དགྲ་བགེགས་ཐམས་ཅད་ལ་བསྣུན་པར་བྱེད་པ། གཡོན་པོ་ཏི་ཐུགས་ཀར་བསྣམས་པ། སྤྱན་གསུམ་དམར་ལ་ཟླུམ་པ།
མཆེ་བ་གཙིགས་ཤིང་ལྗགས་འདྲིལ་བ། ལྟོ་བ་ཆེ་བ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྤྱི་བོར་རྩ་བའི་བླ་མ་མི་བསྐྱོད་པའི་རྣམ་པས་བཞུགས་པར་བསྒོམས་ཏེ། བསྐྱེད་ཆོག་འདི་གཉིས་ཆར་ལ། གནས་གསུམ་བྱིན་རླབས་དང་དགུག་གཞུག་སོགས་མི་དགོས་པའི་ཁྱད་པར་རོ། ། དྲུག་པ་བཟླས་པ་སྔགས་ཀྱི་གནད་ནི། རང་ལྷར་གསལ་བས། ཨོཾ་པྲ་སོད། ཆུ་སོད། དུར་ཏ་སོད།
སྙིང་མགོ་ལ་ཆོད། ཁ་ལ་ཛཿ ཀཾ་ཤཾ་རྦད་ཕཊ་སྭཱ་ཧཱ། ཡང་ལུགས་གཅིག་ལ། ཨོཾ་པྲ་སོད། ཆུ་སོད། དུར་ཏ་སོད། དུར་མི་སོད། སྙིང་མགོ་ལ་ཆོད། ཁ་ལ་ཛཿ
ཀཾ་ཤཾ་ཏྲཾ་རྦད་སྭཱ་ཧཱ། ཞེས་པ་རྩ་བའི་སྔགས་འདི་གཉིས་གང་ཡང་རུང་བ་ལ། གྲུབ་ན་ཉི་ཤུ་རྩ་གཅིག་ནས་སྟོང་ལ་སོགས་པ་ཅི་འགྲུབ་བཟླས་མཐར། རྩ་སྔགས་ཤམ་བུར་རིམས་ལ། སརྦ་ཛྭཱ་རྭཿ ནད་ལ། རོ་གཱཿ གདོན་ལ། དུཥྚཱན། བགེགས་ལ།
བིགྷྣཱ་ན། གཞན་ཐམས་ཅད་ལ། ཨུ་པ་དྲ་བྱཱཿཤཱནྟིཾ་ཀུ་རུ་སྭཱ་ཧཱ། ཞེས་སྐབས་སུ་གང་བབ་ལྟར་གདགས་པའང་ཅི་ནུས་བཟླས་སོ། ། བདུན་པ་རྟེན་འབྲེལ་རྫས་ཀྱི་གནད་ནི། སྔགས་བཟླས་པའི་མཆིལ་མ་དང་བཅས་ཏེ་སྲིན་མཛུབ་གཉིས་ཀྱིས་རང་གི་རྐང་པའི་རྒྱུད་མོ་ཁུག་གཉིས་ནས་དྲི་མ་བླང་པའོ། ། བརྒྱད་པ་བྱུག་པ་བུ་གའི་གནད་ནི། དྲི་མ་བླངས་པ་དེས་རང་གི་བུ་ག་དགུ་དང་བཅུ་དྲུག་འཛོམ་རྣམས་སུ་བྱུག་གོ ། དགུ་པ་འབྱེད་གཅོད་སྒོའི་གནད་ནི། ཕྱི་སྒོ་མ་ཕྱེ་གོང་དུའོ། །
བཅུ་པ་གདབ་པ་རྐན་སྒྲའི་གནད་ནི། རྐན་སྒྲ་དྲག་པོ་ལན་གསུམ་དུ་གཏོགས་སོ། ། བཅུ་གཅིག་པ་བཟློག་པ་མཐེབ་རྒྱའི་གནད་ནི། རྐང་པ་གཡས་པའི་མཐེ་བོང་གཡོན་པའི་སེན་མོས་མནན་ཏེ། ཚངས་པའི་འཇིག་རྟེན་མན་ཆད་ཀྱི་རང་ལ་གནོད་པའི་དགྲ་བགེགས་ཐམས་ཅད་རྐང་འོག་ཏུ་མནན་པར་བསམས་ལ། ཐལ་མོ་སྦྱར་ཏེ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་བར་དུ་གཅོད་པ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བའི་དངོས་གྲུབ་ཐམས་ཅད་སྩལ་དུ་གསོལ། ཞེས་འདོད་དོན་གསོལ་བ་བཏབ་ནས། དགེ་བ་འདི་ཡིས་མྱུར་དུ་བདག ། འཕགས་པ་འཇམ་དཔལ་འགྲུབ་གྱུར་ནས། །
ཞེས་སོགས་བསྔོ་བ་སྨོན་ལམ་གྱི་རྒྱས་གདབ། གཉིས་པ་ནི། དེ་ལྟར་ཉམས་སུ་བླངས་པས་ཕ་རོལ་གྱི་རྦོད་གཏོང་དྲག་པོ་བྱས་པ་དང༌། རིམས་སོགས་འགོ་བའི་ནད་དང་གཉན་རིགས་ཀྱི་ནད་ཐམས་ཅད་དང༌། གདོན་ཆེན་པོས་གནོད་པར་དོགས་པའི་ཕྱོགས་དང་གཟའ་སྐར་ངན་པ་དང་ཕྱོགས་ངན་བདུད་གཅོད་ཀྱི་ཕྱོགས་སུ་འགྲོ་བ། ཁྲོམ་དང་དགེ་འདུན་གྱི་ཚོགས་དཔོན་བྱེད་པ། ས་མ་དུལ་བའི་གནས་སུ་དབང་བསྐུར་བ་དང༌། ཧོམ་དང་རོ་སྲེག་བྱེད་པ། གཏོར་ཟོར་འཕེན་པ་སོགས་དྲག་པོའི་ལས་རྩོམ་པ། སྲོད་དང་ཐོ་རེངས་ལ་འགྲོ་བ།
རོ་བག་གི་གྲིབ་དང་མི་གཙང་བ་འབགས་བཙོག་ལ་སོགས་པ་གྲིབ་ཀྱི་རིགས་ཐམས་ཅད་དང་གཏོ་བཅོས་བཏང་བ་དང༌། སྐྱས་སྣ་དང་འཕྲད་པ་ཤ་མ་ཆང་མ། ཤི་བའི་བར་ཆེན། སྔོན་ཐལ། ལག་བདེ། རོ་ཁུར་བ། རོ་སྣ་འདྲེན་པ། རོའི་ཤུལ་དུ་ཉལ་བ་སོགས་འདྲེ་ཅན་གདོང་ཐུག་གི་གནོད་པ་དང་མཚན་ལྟས་ངན་པའི་གནོད་པ་ཐམས་ཅད་ཀྱིས་མི་ཚུགས་ཤིང༌། ས་གཉན་བརྐོ་བ། ཤིང་གཉན་གཅོད་པ།
རྡོ་གཉན་བཅོག་པ། མཁར་ཁང་གསར་དུ་བྱེད་པ། རྙིང་པ་བཤིག་པ། ཟར་མི་བཏུབ་པ་བཟའ་བ། ཉོར་མི་བཏུབ་པ་ཉོ་བ་སོགས་མདོར་ན་ཉམ་ང་བའི་རྣམ་རྟོག་ཅི་བྱུང་ཡང༌། འདི་ཉམས་སུ་བླངས་པས་གནོད་པ་ཐམས་ཅད་ཀྱིས་མི་ཚུགས་པ་ནི་སྔགས་རྒོད་ཀྱི་ནུས་པ་ཡིན་པས་གང་ལའང་རྣམ་རྟོག་དགོས་རེ་ཀན་ཞེས་རྗེ་ས་སྐྱ་པས་དབུ་སྙུང་བཞེས་པའི་གདམས་པ་ཟབ་མོ་མཁས་ཤིང་གྲུབ་པའི་དབང་ཕྱུག་རྣམས་ཀྱིས་ཐུགས་ཉམས་སུ་བཞེས་ཤིང་མི་བསླུ་བ་མྱོང་བས་གྲུབ་པ་ཉིད་དོ། ། ཐུན་མཚམས་སུ་གཏོར་མ་འབུལ་ན། ཟླུམ་གཏོར་ཆབ་ཀྱིས་བྲན་ཏེ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ལ། གཏོར་མགྲོན་སྤྲོ་ན། མདུན་གྱི་ནམ་མཁར་པཾ་ལས་པདྨ་སོགས་ནས་སྐྱིལ་ཀྲུང་གིས་བཞུགས་པའི་བར་གྱིས་བསྐྱེད། བསྡུ་ན། རང་གི་སྙིང་གའི་འོད་ཟེར་གྱིས་རང་བཞིན་གྱི་གནས་ནས་རྗེ་བཙུན་འཇམ་དཔལ་ནག་པོ་མདུན་གྱི་ནམ་མཁར་སྐད་ཅིག་གིས་རྡོ་རྗེ་བསྡུ་བའི་སྔགས་རྒྱས་སྤྱན་དྲངས་ལ། གང་ལྟར་ཡང་ཨོཾ་ཨཱརྻ་ཀྲྀཥྞ་མཉྫུ་ཤྲཱི་ཨོཾ་ཨ་ཀཱ་རོ་བཏགས་པ་ལན་གསུམ་གྱིས་ཕུལ། ཉེར་སྤྱོད་རྣམས་ཀྱིས་མཆོད། དུས་གསུམ་སངས་རྒྱས་ཐམས་ཅད་ཀྱི། ། མཁྱེན་བརྩེ་ནུས་པའི་ངོ་བོ་ཉིད། །
སྒྲུབ་ལ་དངོས་གྲུབ་མཆོག་སྩོལ་བའི། ། ཡི་དམ་ལྷ་ལ་ཕྱག་འཚལ་བསྟོད། ། ཅེས་པས་བསྟོད། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ནས། ཡིད་ལ་འདོད་པ་ཀུན་འགྲུབ་མཛོད། ། ཅེས་པའི་བར་གྱིས་འདོད་དོན་གསོལ་བ་གདབ། མ་འབྱོར་པ་དང་སོགས་ཀྱིས་ནོངས་པ་བཤགས། ཨོཾ་བཛྲ་མུཿཞེས་པས་ཡེ་ཤེས་པ་གཤེགས་སུ་གསོལ་བའམ་མི་དམིགས་པའི་ངང་དུ་གཞག་གོ ། བསྙེན་པ་བྱེད་ན་གནད་དྲུག་པ་ཡན་ཆད་ཉམས་སུ་ལེན་ཅིང་རྩ་སྔགས་བཞི་འབུམ་ལ་སོགས་པ་བསགས་པའི་རྗེས་སུ།
ཤམ་བུ་བཏགས་པ་རྣམས་ཀྱང་མང་ཉུང་ཅི་རིགས་པ་རེ་བཟླས་ནས། གཏོར་མ་འབུལ་བའམ་དགེ་བ་བསྔོས་ལ་སྤྱོད་ལམ་ཐམས་ཅད་དུ་རང་ལྷའི་ང་རྒྱལ་དང་མ་བྲལ་བར་བྱའོ། ། བསྟན་པའི་སྣང་བྱེད་རྗེ་བཙུན་བརྩེ་བ་ཆེའི། ། ཐུགས་ཀའི་བུམ་བཟང་ལས་འཕྲོས་གདམས་པའི་བཅུད། ། གབ་སྦས་འཁྲུགས་བསྡེབས་བགྱིས་པའི་དགེ་བ་ཡིས། ། འགྲོ་ཀུན་མི་མཐུན་ཕྱོགས་ལས་རྣམ་རྒྱལ་ཤོག ། ཅེས་གསེར་ཆོས་འཇམ་དཔལ་ནག་པོའི་བསྒོམ་བཟླས་ཉམས་སུ་བླང་ཚུལ་ཀུན་དགའི་མེ་ལོང་ཞེས་བྱ་བ་འདི་ནི། ལྷུན་གྲུབ་སྟེང་གི་དབུ་མཛད་བླ་མ་ཀུན་དགའ་བསོད་ནམས་པའི་གསུང་བསྐུལ་ལ་ཅུང་ཟད་འགྱངས་བར། སླར་པར་དཔོན་ཚུལ་ཁྲིམས་ཏིང་འཛིན་པའི་གསུང་གིས་བསྐུལ་འཕྲལ། གོང་མ་རྣམས་ཀྱི་ཡིག་ཆའི་དགོངས་པ་མི་འགལ་བར་བནྡེ་ཚུལ་ཁྲིམས་རིན་ཆེན་གྱིས་བསྡེབས་པ་སྭསྟི་བི་ཛ་ཡནྟུ།། །།
༄༅། །གསེར་ཆོས་འཇམ་དཔལ་ནག་པོའི་རྗེས་གནང་བྱ་ཚུལ་ཀུན་དགའི་མེ་ལོང་ཞེས་བྱ་བ་བཞུགས།། ༄༅། །ཆེས་ཟབ་གདམས་པའི་རྩེ་བརྒྱ་གདེངས་ཙམ་གྱིས། ། བར་ཆད་སྦྱིན་སྐྱེས་དགྲ་ལས་རྣམ་རྒྱལ་ནས། ། བདེ་ལེགས་ཡིད་བཟང་རྒྱལ་སྲིད་སྟེར་བའི་ལྷ། ། འཇམ་དཔལ་རྗེས་གནང་ངག་གི་འདོད་འཇོ་སྤེལ། ། དེའང་གསེར་ཆོས་ལུགས་ཀྱི་འཇམ་དཔལ་ནག་པོའི་རྗེས་སུ་གནང་བ་ཇི་ལྟར་བྱ་བའི་ཚུལ་ལ་གཉིས་ཏེ། སློབ་དཔོན་གྱི་བྱ་བ་དང༌། སློབ་མ་ལ་བྱ་བའོ། ། དང་པོ་ལ་སྟེགས་ཀྱི་གཞིར་མཎྜལ་ཚོམ་བུ་གཅིག་པར་བཀོད། དེའི་མདུན་དུ་ཟླུམ་གཏོར་རྒྱན་ལྡན་དང་མཐའ་སྐོར་དུ་ཉེར་སྤྱོད་ཀྱིས་བསྐོར་བ།
སློབ་དཔོན་གྱི་མདུན་དུ་རྡོ་རྗེ་དྲིལ་བུ་མེ་ཏོག་རྣམས་བཤམ་མོ། ། དེ་ནས་རང་ཉིད་སྟན་ལ་འཁོད་དེ། མཆོད་པ་བྱིན་རླབས་དང༌། སྐྱབས་འགྲོ་སེམས་བསྐྱེད་སྤྱི་ལྟར་བྱས། ཨོཾ་སྭ་བྷཱ་ཝ་སོགས་བརྗོད་པས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་སོགས་ནས་ཡེ་ཤེས་ཀྱི་མེ་དཔུང་འབར་བའི་དབྱིངས་ན་ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་ཞེས་པའི་བར་གྱིས་སྐྱིལ་ཀྲུང་ཅན་གྱི་མངོན་རྟོགས་གོང་བཞིན་བསྒོམ། བཟླས་པ་ཅི་ནུས་བྱས་མཐར། འདོད་དོན་གསོལ་བ་གདབ། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་པར་བསམ། མདུན་བསྐྱེད་སྒྲུབ་པ་ནི།
ཚོམ་བུ་ལ་དམིགས་ཏེ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་པཾ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། དྷཱིཿམཐིང་ནག་ལས་འོད་འཕྲོས་སོགས་ནས་སྐྱིལ་ཀྲུང་གིས་བཞུགས་པའི་བར་གྱིས་བསྐྱེད། མཆོད་པ་བྱིན་རླབས་བྱས། ཨོཾ་ཨཱརྻ་ཀྲྀཥྞ་མཉྫུ་ཤྲཱི་ས་པ་རི་ཝཱ་ར་སྔོན་དུ་འགྲོ་བའི་ཆུ་གཉིས་ཉེར་སྤྱོད་དྷརྨ་ར་ཎི་དང་བཅས་པས་མཆོད། དུས་གསུམ་སངས་རྒྱས་སོགས་སྤྱི་བསྟོད་བྱ། གཏོར་མ་སྒྲུབ་ཐབས་ལྟར་ཕུལ།
མདུན་བསྐྱེད་ལ་དམིགས་པའི་བཟླས་པ་ཅུང་ཟད་བྱའོ། ། གཉིས་པ་སློབ་མ་ལ་བྱ་བ་ནི། སློབ་མ་རྣམས་ཁྲུས་བྱས་གྲལ་ལ་འཁོད་པ་ལ། མེ་ཏོག་བཀྱེ་བསྡུ་བྱས་ནས། སློབ་དཔོན་གྱིས་སེམས་བསྐྱེད་གསལ་གདབ་བརྗོད་རྗེས། འདིར་སྐབས་སུ་བབ་པའི་རྗེས་སུ་གནང་བ་ནི། ཡང་དག་པར་རྫོགས་པའི་སངས་རྒྱས་ཀྱི་བསྟན་པ་རིན་པོ་ཆེའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལ་ཟབ་པ་དང་རྒྱ་ཆེ་བའི་གདམས་པ་རྒྱ་མཚོ་ལྟར་མངའ་བའི་ནང་ནས། མཆོག་ཏུ་གྱུར་པ་ཟབ་ཆོས་ལྕགས་རི་ལས་མི་འདའ་བའི་གསེར་ཆོས་བཅུ་གསུམ་གྱི་ནང་ཚན། བར་དུ་གཅོད་པ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་བྱེད་པའི་གདམས་པ་ཁྱད་པར་ཅན། རྗེ་བཙུན་འཇམ་དཔལ་ནག་པོ་སྐྱིལ་ཀྲུང་ཅན་གྱི་རྗེས་སུ་གནང་བ་སྒྲུབ་པ་ལ།
སློབ་དཔོན་གྱིས་བགྱི་བར་འོས་པ་ཐམས་ཅད་ལེགས་པར་གྲུབ་ནས། ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་ལ་བྱ་བའི་རིམ་པ་ལ། ཐོག་མར་སློབ་དཔོན་རྗེ་བཙུན་འཇམ་དཔལ་ནག་པོ་དང་ཐ་མི་དད་སྙམ་པའི་མོས་གུས་དང་ལྡན་པས་རྗེས་སུ་གནང་བ་ཞུ་བའི་ཡོན་དུ་དམིགས་ནས་མཎྜལ་འབུལ་བ་ཞུ། མཎྜལ་ཕུལ་ནས་མེ་ཏོག་དང་བཅས་པའི་ཐལ་མོ་སྦྱར་ཏེ་འདིའི་རྗེས་ཟློས་མཛོད། ཀུན་མཁྱེན་ཡེ་ཤེས་ཕུང་པོ་སོགས་ལན་གསུམ་གྱིས་གསོལ་བ་གདབ། རྒྱུད་དག་པའི་སླད་དུ་ཁྱེད་རྣམས་ཀྱི་མདུན་གྱི་ནམ་མཁར་བླ་མ་དང་གཉིས་སུ་མེད་པའི་འཇམ་དཔལ་ནག་པོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱི་བསྐོར་བའི་སྤྱན་སྔར་བདག་གཞན་གྱི་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་མཛོད། དཀོན་མཆོག་གསུམ་ལ་སོགས་ནས་འགྲུབ་པར་ཤོག་ཅེས་ལན་གསུམ་གྱིས་སྡོམ་པ་བཟུང་བ་རྣམས་རྗེས་གནང་གི་སྔོན་འགྲོ་ཡིན། དངོས་གཞི་ལ་རྗེས་གནང་གི་གཞི་དགོད་པའི་སླད་དུ་སློབ་དཔོན་གྱིས། ཨོཾ་སྭ་བྷཱ་ཝ་སོགས་བརྗོད་པས་ཁྱེད་རྣམས་ཀྱི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་དང་རྣམ་སྨིན་གདོས་བཅས་ཀྱི་ཕུང་པོ་ཁམས་དང་སྐྱེ་མཆེད་ལ་སོགས་པ་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་བཞིན་གྱིས་མ་དམིགས་པའི་སྟོང་པ་ཉིད་འོད་གསལ་ནམ་མཁའ་ལྟ་བུར་གྱུར་པར་མོས། སྟོང་པའི་ངང་ལས་པཾ་ལས་པདྨ་སོགས་ནས་སྐྱིལ་ཀྲུང་གིས་བཞུགས་པའི་བར་གྱིས་སློབ་མ་ལྷར་བསྐྱེད།
དེ་ལྟར་ཁྱེད་རྣམས་འཇམ་དཔལ་ནག་པོར་གསལ་བའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོས་མཚན་པར་གསལ་བཏབ། སློབ་དཔོན་འཇམ་དཔལ་ནག་པོར་གསལ་བ་དང༌། མདུན་བསྐྱེད་ཀྱི་ལྷ་འཇམ་དཔལ་ནག་པོ་གཉིས་ཀའིའང་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོས་མཚན་པར་བསམས་ལ། སློབ་དཔོན་མདུན་བསྐྱེད་དང་བཅས་པ་ལ་མོས་གུས་བྱས་པས། སློབ་དཔོན་དང་མདུན་བསྐྱེད་ཀྱི་འཇམ་དཔལ་གཉིས་ཀའི་དཔྲལ་བར་ཨོཾ་ལས། འཇམ་དཔལ་ནག་པོའི་སྐུའི་ངོ་བོ་ཨོཾ་དཀར་པོ་དཔག་ཏུ་མེད་པ་བྱུང༌།
ཁྱེད་རྣམས་ཀྱི་དཔྲལ་བར་ཨོཾ་དེ་ལ་ཐིམ་པས། འཇམ་དཔལ་གྱི་སྐུའི་བྱིན་རླབས་ཐམས་ཅད་རྒྱུད་ལ་ཞུགས་པའི་མོས་པ་མཛོད། སླར་ཡང་སློབ་དཔོན་མདུན་བསྐྱེད་དང་བཅས་པ་ལ་མོས་གུས་བྱས་པས། སློབ་དཔོན་དང་མདུན་བསྐྱེད་ཀྱི་འཇམ་དཔལ་གཉིས་ཀའི་མགྲིན་པའི་ཨཱཿལས། འཇམ་དཔལ་ནག་པོའི་གསུང་གི་ངོ་བོ་ཨཱཿདམར་པོ་དཔག་ཏུ་མེད་པ་བྱུང༌། ཁྱེད་རྣམས་ཀྱི་མགྲིན་པའི་ཨཱཿདེ་ལ་ཐིམ་པས། འཇམ་དཔལ་གྱི་གསུང་གི་བྱིན་རླབས་ཐམས་ཅད་རྒྱུད་ལ་ཞུགས་པའི་མོས་པ་མཛོད། སླར་ཡང་སློབ་དཔོན་མདུན་བསྐྱེད་དང་བཅས་པ་ལ་མོས་གུས་བྱས་པས། སློབ་དཔོན་དང་མདུན་བསྐྱེད་ཀྱི་འཇམ་དཔལ་གཉིས་ཀའི་ཐུགས་ཀའི་ཧཱུྃ་ལས། འཇམ་དཔལ་ནག་པོའི་ཐུགས་ཀྱི་ངོ་བོ་ཧཱུྃ་སྔོན་པོ་དཔག་ཏུ་མེད་པ་བྱུང༌།
ཁྱེད་རྣམས་ཀྱི་ཐུགས་ཀའི་ཧཱུྃ་དེ་ལ་ཐིམ་པས། འཇམ་དཔལ་གྱི་ཐུགས་ཀྱི་བྱིན་རླབས་ཐམས་ཅད་རྒྱུད་ལ་ཞུགས་པའི་མོས་པ་བྱ་སྟེ། མདོར་ན་འཇམ་དཔལ་ནག་པོའི་སྐུ་གསུང་ཐུགས་ཀྱི་བྱིན་རླབས་ཐམས་ཅད་ཁྱེད་རྣམས་ཀྱི་ལུས་ངག་ཡིད་གསུམ་ལ་ཞུགས་པའི་མོས་པ་མཛོད་ཅིག ཅེས་དང༌། རོལ་མོ་བྱས་ལ། ཨོཾ་བཛྲ་ཨཱ་ཝེ་ཤ་ཡ་ཨཿཨཿཨཿཞེས་མང་དུ་བརྗོད། དེ་ནས་བཟླས་ལུང་གི་སླད་དུ་དམིགས་པ་འདི་བཞིན་མཛོད། སློབ་དཔོན་དང་འཇམ་དཔལ་ཐ་དད་མ་མཆིས་པའི་ཐུགས་ཀའི་ཧཱུྃ་ལས་སྐྱེ་བའི་ཚུལ་གྱིས་སྔགས་ཀྱི་ཕྲེང་བ་བྱུང༌། སློབ་དཔོན་གྱི་ཞལ་ནས་འཐོན། ཁྱེད་རྣམས་ཀྱི་ཞལ་དུ་ཞུགས།
ཐུགས་ཀའི་ཧཱུྃ་ལ་ཐིམ་པར་མོས་ཏེ། མེ་ཏོག་དང་བཅས་པའི་ཐལ་མོ་སྦྱར་ནས། སྔགས་འདིའི་རྗེས་ཟློས་ལན་གསུམ་མཛོད། གསུམ་སོང་བ་དང༌། དེ་ལྟར་ལན་གསུམ་བཟླས་པས་དང་པོས་རྒྱུད་བྱིན་གྱིས་བརླབས། གཉིས་པས་དབྱེར་མེད་དུ་བྱས། གསུམ་པས་བརྟན་པར་བྱས་པར་མོས་ཏེ། སློབ་དཔོན་ལ་མེ་ཏོག་འཐོར་བ་དང་བཅས་ཏེ་འདིའི་རྗེས་ཟློས་མཛོད། བཅོམ་ལྡན་བདག་གིས་གཟུང་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། །
ཞེས་ལན་གསུམ། དེ་ལྟར་གསོལ་བ་བཏབ་ནས། སློབ་དཔོན་གྱིས་ཀྱང་མེ་ཏོག་ཕྲེང་བ་སྔགས་སུ་བྱས་ཏེ་ཁྱེད་རྣམས་ཀྱི་སྤྱི་བོར་བཞག་སྟེ་བྱིན་གྱིས་བརླབ་པར་མོས། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་འགོ་བར་མཛད་དུ་གསོལ། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། རྡོ་རྗེའི་སློབ་མའི་རྒྱུད་ལ་འཇམ་དཔལ་ནག་པོའི་གསང་སྔགས་ཀྱི་བྱིན་རླབས་དང་ནུས་མཐུ་མ་ལུས་པ་འཇུག་པར་གྱུར་ཅིག་ཅེས་བརྗོད་ཅིང་མེ་ཏོག་གཏོར། སློབ་དཔོན་རང་སྔར་བསྒོམ་ལུང་ཐོབ་པ་ཞིག་ཡིན་ན། བར་འདིར་གནད་བཅུ་གཅིག་དང་བཅས་པའི་བསྒོམ་ལུང་སྒྲུབ་ཐབས་འབོགས།
དེ་དག་གི་གནས་སྐབས་སུ་ཐོབ་པའི་དམ་ཚིག་ཐམས་ཅད་ཚུལ་བཞིན་དུ་འཛིན་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་དང༌། གཏང་རག་གི་མཎྜལ་དང༌། དེང་ནས་བརྩམས་ཏེ་བདག་བྲན་སོགས་སྤྱི་དང་མཐུན་པར་བྱའོ། ། རྗེས་མཆོད་པ་ཁ་གསོས་པ་བྱིན་གྱིས་བརླབས་ནས་མདུན་བསྐྱེད་ལ་མཆོད་བསྟོད་འདོད་དོན་ཞུས་ལ། ཡིག་བརྒྱས་ལྷག་ཆད་བསྐང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ལ། ཛཿཧཱུྃ་བཾ་ཧོཿཞེས་པས་ཚོམ་བུའི་ལྷ་རང་ལ་ཐིམ་པར་བསམས་ལ། བསྔོ་བ་སྨོན་ལམ་དང་བཀྲ་ཤིས་ཀྱིས་མཐའ་བརྒྱན་པར་བྱའོ། ། ཡང་འདིའི་རྗེས་གནང་གཞི་དེ་ཉིད་ལས་ཅུང་ཟད་སྤྲོས་ཙམ་བྱས་པ་ལ་གནད་བཅུ་གཅིག་གི་སྒོམ་ལུང་འབོགས་པ་དང་བཅས་པ་ཞིག་བཅོ་བརྒྱད་པ་བྱམས་པ་ངག་དབང་ལྷུན་གྲུབ་པའི་ཕྱག་ལེན་ལྟར་རྨོར་ཆེན་རྗེས་མཛད་པའི་ཡིག་ཆའི་སྟེང་ནས་རྗེ་དེ་ཉིད་ནས་ཁོ་བོས་ཐོབ་ཅིང༌།
དེ་ལྟར་དུ་བྱེད་པར་འདོད་པས་ཡིག་ཆ་དེའི་ལུགས་ལྟར་རང་གིས་ཐོབ་ནས། དེའི་རྒྱུན་གཞན་ལའང་སྤེལ་བར་བྱས་ན་ལེགས་པར་སེམས་སོ། ། ཞེས་གསེར་ཆོས་འཇམ་དཔལ་ནག་པོའི་རྗེས་གནང་བྱ་ཚུལ་ཀུན་དགའི་མེ་ལོང་ཞེས་བྱ་བ་འདི་ནི། ས་སྐྱ་པ་སྔགས་འཆང་ཀུན་དགའ་བསོད་ནམས་པས་མཛད་པའི་ཡི་གེ་ཅུང་ཟད་ཚིག་འདོམས་ཆེས་པར་བརྟེན། ཕྱིས་སུ་ཡི་གེ་དེ་ཡང་རང་རང་གིས་འདོན་བདེ་བའི་ཆེད་དུ་མཆན་བཏབ་པ་དག་ཀྱང་འབྲེལ་མ་འབྲེལ་འདྲ་མིན་སྣ་ཚོགས་ཤིག་བྱུང་བ་དང༌། འགའ་ཞིག་གཅིག་ཤེས་ཀུན་གྲོལ་རང་གི་བློ་ངོ་དང་བསྟུན་པ་སོགས་ཅི་ཡང་རུང་བས་ཚིམ་པར་བྱེད་པ་མཐོང་ནས། རང་དང་སྐལ་མཉམ་འགའ་ལ་ཕན་པར་འགྱུར་སྲིད་སྙམ་ནས་ཡི་གེ་དེ་ཉིད་ཀྱི་བཞེད་པ་མ་འཕྱུགས་པར་སྐབས་འགར་ཉམས་སུ་བླང་བདེ་བའི་ངག་འདོན་བཀླག་ཆོག་བསྟར་ཏེ། འཇམ་མགོན་བཀྲ་ཤིས་ལྷུན་གྲུབ་པ་དང༌། ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་པ་ལ་སོགས་པ་ཡོངས་འཛིན་ཆོས་བཞིན་དུ་མཁྱེན་ཀྱིན་ཆོས་བཞིན་འདོམས་པ་རྣམས་ཀྱི་ཕྱག་ལེན་ཇི་ལྟར་མཛད་པ་དྲན་འཛིན་དུ་བནྡེ་ཚུལ་ཁྲིམས་རིན་ཆེན་དུ་བོད་པས། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་བི་ཛ་ཡནྟུ།། །།
འདིའི་སྒྲུབ་ཐབས་ཀྱི་ལུང་རྗེས་གནང་དུ་བཅས་པའི་བརྒྱུད་པ་ནི། རྫོགས་པའི་སངས་རྒྱས། ཕྱག་ན་རྡོ་རྗེ། ཛེ་ཏཱ་རི་པ། བླ་མ་རྡོ་རྗེ་གདན་པ་ཆུང་བ། བ་རི་ལོ་ཙཱ་བ། བླ་མ་ས་སྐྱ་པ་ཆེན་པོ། སློབ་དཔོན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། ས་སྐྱ་པཎྜི་ཏ་ཀུན་དགའ་རྒྱལ་མཚན།
འཕགས་པ་རིན་པོ་ཆེ་བློ་གྲོས་རྒྱལ་མཚན། ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ། ཡེ་ཤེས་དཔལ། བློ་བཟང་དཀར་མོ། དཀོན་མཆོག་ཐུགས་རྗེ། གླིང་སྨད་པཎྜི་ཏ་ཤེས་རབ་དཔལ་ལྡན། གོང་དཀར་རྡོ་རྗེ་གདན་པ་ཀུན་དགའ་རྣམ་རྒྱལ། སློབ་དཔོན་རིན་པོ་ཆེ་ཆོས་མཆོག མདོ་ཁམས་པ་ཡོན་ཏན་རྒྱ་མཚོ།
གོང་དཀར་ཚེ་དབང་བཀྲ་ཤིས། རྣམ་རྒྱལ་བཀྲ་ཤིས། རྗེ་དབང་ཕྱུག་རབ་བརྟན། མཁན་ཆེན་ངག་དབང་ཆོས་གྲགས། མཁན་ཆེན་ངག་དབང་རྣམ་རྒྱལ། བདག་ཆེན་ངག་དབང་ཀུན་དགའ་བཀྲ་ཤིས། མཁན་ཆེན་ལྷུན་གྲུབ་དཔལ་ལྡན། འཇམ་མགོན་སངས་རྒྱས་ཕུན་ཚོགས། ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ། དེས་བདག་བནྡེ་ཚུལ་ཁྲིམས་རིན་ཆེན་ཅན་ལའོ། །
ཡང་ན་འཇམ་དབྱངས་སངས་རྒྱས་ཕུན་ཚོགས་ནས། རྡོ་རྗེ་འཛིན་པ་བསྟན་འཛིན་ལྷུན་གྲུབ། མཁན་ཆེན་འཇམ་མགོན་བཀྲ་ཤིས་ལྷུན་གྲུབ། དེས་བདག་བནྡེ་ཚུལ་ཁྲིམས་རིན་ཆེན་ལའོ། ། ཡང་ན་ཕན་ཁང་བསྟན་འཛིན་ལྷུན་གྲུབ་པ་ནས། མཁན་ཆེན་འཇམ་པའི་དབྱངས་སངས་རྒྱས་དཔལ་བཟང༌། དེས་བདག་བནྡེ་ཚུལ་ཁྲིམས་རིན་ཆེན་ལའོ། ། ཡང་ན་སངས་རྒྱས་ཕུན་ཚོགས་ནས། གྲུབ་དབང་ཀུན་དགའ་བསྟན་འཛིན། དེས་བདག་ལའོ། །
ཡང་ན་ས་སྐྱ་པ་སྔགས་འཆང་ངག་དབང་ཀུན་དགའ་བཀྲ་ཤིས། རྨོར་ཆེན་ཐམས་ཅད་མཁྱེན་པ་ངག་དབང་ཀུན་དགའ་ལྷུན་གྲུབ། དེས་བདག་ལ་རྗེ་ཉིད་ཀྱིས་མཛད་པའི་ཡི་གེའི་སྟེང་ནས་རྗེས་སུ་གནང་བ་གནད་བཅུ་གཅིག་གི་བསྒོམ་ལུང་འབོགས་པ་དང་བཅས་པ་ལེགས་པར་ཐོབ་པ་ལགས་སོ།། །། ༄། །སེང་གེའི་གདོང་ཅན་མའི་སྒྲུབ་ཐབས་ཉུང་འདུས་བདུད་ལས་རྒྱལ་བའི་བཞད་སྒྲ་ཞེས་བྱ་བ་བཞུགས།། ༄༅། །ན་མོ་གུ་རུ་བྷྱཿ འདིར་རྗེ་བཙུན་ས་སྐྱ་པའི་གསེར་ཆོས་ལུགས་ཀྱི་སེང་གེའི་གདོང་ཅན་མའི་བསྒོམ་བཟླས་ཉམས་སུ་བླང་བའི་ཚུལ་ལ། བླ་མ་ཡི་དམ་མཁའ་འགྲོའི་ཚོགས། ། བདག་སོགས་གཏན་གྱི་སྐྱབས་སུ་གཟུང༌། ། གཞན་དོན་བདུད་ལས་རྒྱལ་བྱའི་ཕྱིར། ། ཡེ་ཤེས་ཁྲོ་མོ་བསྒོམ་པར་བགྱི། །
ལན་གསུམ་གྱིས་སྐྱབས་འགྲོ་སེམས་བསྐྱེད་བྱས། ཨོཾ་ཆོས་ཀུན་སྟོང་པའི་ངང་ཉིད་ལས། ། ཧཱུྃ་ལས་རྡོ་རྗེའི་སྲུང་འཁོར་ཆེ། ། པད་ཉི་མི་རོའི་སྟེང་དུ་བདག ། ཡེ་ཤེས་མཁའ་འགྲོ་སེང་གེའི་གདོང༌། ། སྤྱན་གསུམ་ཞལ་གདངས་མཆེ་བ་གཙིགས། ། མཐིང་ནག་ཕྱག་གཡས་གྲི་གུག་འཕྱར། ། གཡོན་ན་ཐོད་ཁྲག་མཁའ་དབྱུག་འཁྱུད། ། མགོ་ཕྲེང་རུས་རྒྱན་སྟག་ཤམ་བཀླུབས། ། མེ་དཔུང་ཀློང་ན་བརྐྱང་བསྐུམ་གར། །
དབང་རྟགས་རྡོ་རྗེས་སྤྱི་བོར་མཚན། ། སྤྲུལ་པའི་ཁྲོ་མོའི་འཕྲོ་འདུ་ཡིས། ། གནོད་བྱེད་བཟློག་ཅིང་ཚར་གཅོད་མཛད། ། བཟླས་པ་བྱ་བ་ནི། ཐུགས་ཀའི་ཉི་མར་ཧཱུྃ་སྔགས་ཕྲེང༌། ། འོད་ཀྱི་མེ་འབར་གནོད་བྱེད་དང༌། ། བསམ་སྦྱོར་ངན་པའི་ནུས་མཐུ་བསྲེགས། ། རྒྱལ་ཀུན་མཐུ་སྟོབས་བདག་ལ་བསྡུས། ། ཞེས་བསམ་ཞིང༌། ཨཿཀཿསཿམཿརཿཙཿཤཿདཿརཿསཿམཿཡཿརཿཡཿཕཊཿ
ཅི་ནུས་བཟླས། བཟློག་པ་བྱེད་ན། སྔགས་དེའི་མཐར། མི་དང་མི་མ་ཡིན་པའི་བྱད་ཁ་ཕུར་ཁ་རྦོད་གཏོང་ཐམས་ཅད་ཨེས་བྷྱོཿབྷྱོཿབཟློག་བཟློག ཅེས་བཏགས་པ་ཅི་ནུས་བཟླས་མཐར། ཕྱག་གཉིས་ཉི་ཟླའི་དཀྱིལ་འཁོར་དུ་བསམས་པའི་བར་དུ་གནོད་བྱེད་དགྲ་བགེགས་དམིགས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌།
མཁའ་འགྲོ་མ་སེང་གེའི་གདོང་ཅན་མཁའ་འགྲོ་བྱེ་བ་འབུམ་སྡེའི་ཚོགས་དང་བཅས་པའི་བདེན་པ་དང་བདེན་པ་ཆེན་པོའི་བྱིན་གྱིས་རླབས་ཀྱིས། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང༌། བདག་ཅག་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། བསམ་པ་ངན་པ་དང་སྦྱོར་བ་རྩུབ་མོར་བརྩམས་པའི་བྱད་ཁ་རྦོད་གཏོང་རྨི་ལམ་ངན་པ། མཚན་ལྟས་ངན་པ། དུས་མ་ཡིན་པར་འཆི་བར་འགྱུར་བ་ལ་སོགས་པ་མི་མཐུན་པའི་ཕྱོགས་ཐམས་ཅད་ཕྱིར་བཟློག་པར་གྱུར་ཅིག མེད་པར་གྱུར་ཅིག ཞི་བར་གྱུར་ཅིག
གལ་ཏེ་ཞི་བར་མ་གྱུར་པ་དེའི་ཚེ། གནོད་བྱེད་དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེས་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག་ཅེས་པའི་བར་བརྗོད་ཅིང༌། ཐལ་མོ་ལན་གསུམ་བརྡབས་པས་གནོད་བྱེད་ཀྱི་ལུས་ངག་ནུས་མཐུ་དང་བཅས་རྡུལ་ཕྲན་བཞིན་དུ་བརླག་པར་བསམས་ལ།
ཁྲོ་མོ་འབར་བའི་ཚོགས་རྣམས་ཀྱིས། ། དགྲ་བགེགས་རྣམས་ནི་ཐམས་ཅད་ཀྱི། ། ལུས་ངག་ཐལ་བ་རྡུལ་དུ་རློག ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཞེས་བརྗོད་ཅིང་བསྒྲལ་བྱ། སྒྲོལ་བྱེད། སྒྲོལ་བ་པོ་ཐམས་ཅད་ཀྱི་རང་བཞིན་དཔྱད་ན་གཤིས་ལུགས་ཡོད་པ་ཅིར་ཡང་མ་གྲུབ་པར་ཤེས་པ་དེའི་ངང་དུ་ཅི་གནས་སུ་མཉམ་པར་གཞག དེ་ལས་ལྡང་བ་ན། དགེ་བ་འདི་ཡིས་མྱུར་དུ་བདག ། སེང་གེའི་གདོང་ཅན་འགྲུབ་གྱུར་ནས་ཞེས་སོགས་བསྔོ་བ་དང་སྨོན་ལམ་གང་ཤེས་བརྗོད་དོ། །
ཞེས་གསེར་ཆོས་ལུགས་ཀྱི་སེང་གེའི་གདོང་ཅན་མའི་སྒྲུབ་ཐབས་ཉུང་འདུས་བདུད་ལས་རྒྱལ་བའི་བཞད་སྒྲ་ཞེས་བྱ་བ་འདི་ནི། རྒྱ་མོ་རོང་པའི་དགེ་སློང་བསོད་ནམས་དཔལ་ལྡན་ལ་སོགས་པ་དོན་གཉེར་འགས་རྒྱུན་དུ་འཁྱེར་བདེ་ཟབ་མོ་ཞིག་དགོས་ཞེས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་སུག་བྲིས་སུ་བགྱིས་པ་རྣམ་པར་རྒྱལ་བར་གྱུར་ཅིག ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
