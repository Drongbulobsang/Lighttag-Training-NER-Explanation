གསུང་འབུམ། ཚུལ་ཁྲིམས་རིན་ཆེན།
པོད ༤༩
གདུགས་དཀར་པོ་ཅན་མའི་དཀྱིལ་འཁོར་དུ་སློབ་མ་དབང་བསྐུར་བའི་ཆོ་ག་བདུད་རྩིའི་ཆུ་རྒྱུན།
༼ཅ༽ ༄༅། །མཎྜལཾཤིཀྵཱབཱིཥེཀཥྱབིདྷྱཤྲཱྀཏཱམྦུདྷཱརཱནཱམཏཱཐཱགཏོཥྞིཥོདྡྷབསྱསིཏཏཔཏྲིཀཱཡོབིཛཧཱརཾ།།
༄༅། །དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་དཀྱིལ་འཁོར་དུ་སློབ་མ་དབང་བསྐུར་བའི་ཆོ་ག་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ།། ན་མོ་བཛྲ་དྷ་རཱ་ནནྡ་ནི་རཱ་བྷོ་གཱ་ཡ། རྒྱལ་བ་གཙུག་ཏོར་རྣམ་པར་ལྟ་བའི་ཏིང་ངེ་འཛིན། ། ཆུ་གཏེར་སྙོམས་ཞུགས་གཙུག་ཏོར་མཐོན་མཐིང་ལྷུན་པོའི་ཕྲག ། ཉེར་འཕོས་དཔའ་མོ་ཞལ་ཕྱག་སྟོང་མའི་རྒྱུ་སྐར་བདག ། བླ་མ་སྲིད་ཞིའི་འཇིགས་པའི་གདུང་སྐྱོབ་ཅན་ལ་འདུད། ། ཚད་མེད་ཐུགས་རྗེ་ནུས་པའི་སྐྱབས་སྦྱིན་བརྐྱངས་པའི་འོག ། འདུ་བ་རྣམ་བཞིའི་བྲོ་དང་གདོན་བགེགས་ཀྱིས་གཙེས་སམ། །
འཁོར་བ་མྱ་ངན་ལས་འདས་འཇིགས་དང་རྒུད་པ་རྣམས། ། སྣང་དང་མུན་ལྟར་སྐད་ཅིག་འཇིལ་ལ་འདི་རྨད་བྱུང༌། ། ཡེ་ཤེས་རྣམ་ལྔའི་རང་གཟུགས་ཟློས་པ་བཅུ་བདུན་ལྷས། ། རྣམ་པར་རྩེན་པ་བྱང་ཆུབ་ཕྱོགས་ཀྱི་ཆོས་གཟུགས་དངོས། ། ཐར་པའི་གྲོང་ཁྱེར་རྨད་བྱུང་གང་དུ་སྐལ་བ་ཅན། ། མངོན་པར་བཅུག་སྟེ་དབང་རབ་བསྐུར་བའི་ཆོ་ག་བཤད། ། དེ་ལ་འདིར་བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་དཀྱིལ་འཁོར་དུ་སློབ་མ་དབང་བསྐུར་བའི་ཆོ་ག་ལ་སྦྱོར་བ་དང༌། དངོས་གཞི་དང༌། མཇུག་གི་ཆོ་ག་སྟེ་གསུམ་ལས། དང་པོ་རྡུལ་ཚོན་ཕྱོགས་ལྟར་ན། །
ས་ཆོག་སྤྱི་ལྟར་བྱས་པའི་སར། ། སྐྱ་ཐིག་ལེགས་པར་བཏབ་པའི་སྟེང༌། ། རས་བྲིས་ཡིན་ན་སྟེགས་ཀྱི་ཁར། ། མཎྜལ་དྲི་ཡི་ཐིག་ལེ་དང༌། ། མེ་ཏོག་ཚོམ་བུ་བཅུ་བདུན་བཀོད། ། དེ་མཐར་དབང་ལྡན་མཚམས་འཛིན་ནས། ། བརྩམས་ཏེ་ཆུ་གཉིས་ཉེར་སྤྱོད་རྣམས། ། གཡས་སྐོར་ཕྱོགས་བཞི་ཤར་བཅས་པར། ། སྤོས་དང་མར་མེ་ཞལ་ཟས་ལྔ། ། འོག་ཏུ་ས་ལྷའི་ཚོམ་བུ་དང༌། །
གཏོར་མ་སྒོས་མཆོད་རྣམས་ཀྱང་བཤམས། ། དབང་ལྡན་ནས་བརྩམས་ཤར་ལྷོའི་བར། ། གཏོར་མ་རྒྱས་པ་ཞེ་གསུམ་མམ། ། ཟླུམ་གཏོར་ལྔ་དང་དམར་གཏོར་གཅིག ། གཞི་བདག་དཀར་གཏོར་ལྷོ་ཕྱོགས་ནས། ། ཆ་གསུམ་དཀྱིལ་འཁོར་སྤྱི་ལྟར་བཤམ། ། ལོགས་སུ་སྔོན་འགྲོ་དཀར་དམར་གཉིས། ། སློབ་དཔོན་མདུན་དུ་རྡོ་རྗེ་དྲིལ། ། བུམ་པ་གཉིས་ལ་ནང་བཅུད་དང༌། ། ཁ་རྒྱན་མཆོད་ཡོན་གཟུངས་རྡོར་བཅས། །
རས་བཟང་མགུལ་ཆིངས་པྲོག་ལྔའམ། ། བདུན་པ་ལེགས་བཅིངས་མཚན་མ་གདགས། ། གཙང་མ་ཆུ་ཡིས་སུམ་གཉིས་དགང༌། ། ལོགས་སུ་སློབ་མ་སྟ་གོན་ཆས། ། ཉེར་སྤྱོད་སོ་ཤིང་ཁྱོར་ཆུ་དང༌། ། སྲུང་སྐུད་ཀུ་ཤ་སོགས་བཤམ་མོ། ། ཆོ་ག་དངོས་ལ་སྟ་གོན་དང་དངོས་གཞི་གཉིས་ལས། དང་པོ་ལ་བདག་གི་རྣལ་འབྱོར་བསྒོམ་པ། མདུན་བསྐྱེད་དང་འབྲེལ་བའི་བྱ་བ། རྗེས་ཀྱི་ཆོ་ག་སྟེ་གསུམ་ལས།
དང་པོ་དཀྱིལ་འཁོར་གྱི་སྔོན་དུ་འགྲོ་བའི་གཏོར་མ་བཤམས། རྡོ་རྗེ་ཐལ་མོ་སྙིང་གར་སྦྱར་ལ་འདི་སྐད་དོ། ། ཨོཾ་དུས་གསུམ་བདེ་གཤེགས་སྤྲུལ་པའི་སྐུ། ། གཞན་གྱིས་མི་ཐུབ་དྲུག་ཤུལ་ཆེ། ། གཏུམ་པ་ཆེན་མོ་སྟོབས་ཆེན་མོ། ། འབར་བ་ཆེན་མོ་གཟི་བརྗིད་ཆེ། ། དཀར་མོ་ཆེན་མོ་སྟོབས་ཆེན་མོ། ། འབར་བའི་ཕྲེང་བ་གོས་དཀར་མོ། ། འཕགས་པ་སྒྲོལ་མ་ཁྲོ་གཉེར་ཅན། ། རྒྱལ་བའི་རྡོ་རྗེ་ཕྲེང་ཞེས་གྲགས། །
པདྨའི་མངོན་མཚན་རྡོ་རྗེའི་མཚན། ། གཞན་གྱིས་མི་ཐུབ་ཕྲེང་བ་ཅན། ། རྡོ་རྗེ་མཁར་བསྣམས་འཇོམས་པ་མོ། ། ཞི་བའི་ལྷ་རྣམས་ཀྱིས་མཆོད་མ། ། གཟུགས་ཞི་གཟི་བརྗིད་ཆེན་མོ་ཅན། ། འཕགས་མ་སྒྲོལ་མ་སྟོབས་ཆེན་མོ། ། རྡོ་རྗེ་ལུ་གུ་རྒྱུད་གཞན་དང༌། ། རྡོ་རྗེ་གཞོན་ནུའི་རིག་འཛིན་མ། ། ལག་ན་རྡོ་རྗེ་རིགས་གསེར་ཕྲེང༌། ། ལེ་བརྒན་རྩི་དང་རིན་ཆེན་མ། །
སྣང་མཛད་རྡོ་རྗེའི་གཙུག་ཏོར་གྲགས། ། རྣམ་པར་བསྒྱིངས་མའི་རྡོ་རྗེ་དང༌། ། གསེར་འོད་ལྟ་བུའི་སྤྱན་མངའ་མ། ། རྡོ་རྗེའི་འགྲོས་དང་དཀར་མོ་དང༌། ། པདྨའི་སྤྱན་དང་ཟླ་འོད་དང༌། ། ཕྱག་རྒྱའི་ཚོགས་ལ་ཕྱག་འཚལ་ལོ། ། ཞེས་བརྗོད། དེ་ནས་རང་ཕྱག་ན་རྡོ་རྗེའི་ང་རྒྱལ་གྱིས། གཏོར་མ་ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས།
སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་གཏོར་མ་ཁ་དོག་དྲི་རོ་རེག་བྱ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ལན་གསུམ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་སྭཱ་ཧཱ་ཞེས་པ་ལན་གསུམ་གྱིས་བསྔོས་ལ། སྤོས་དང་བཅས་ཏེ་ཐལ་མོ་སྦྱར་ལ་འདི་སྐད་ཅེས་བརྗོད་པར་བྱ་སྟེ། སངས་རྒྱས་ལ་ཕྱག་འཚལ་ལོ། ། ཆོས་ལ་ཕྱག་འཚལ་ལོ། ། དགེ་འདུན་ལ་ཕྱག་འཚལ་ལོ། ། ཡང་དག་པར་རྫོགས་པའི་སངས་རྒྱས་བྱེ་བ་ཕྲག་བདུན་གྱི་བྱང་ཆུབ་སེམས་དཔའི་དགེ་འདུན་རྣམས་དང༌། ཉན་ཐོས་ཀྱི་དགེ་འདུན་དང་བཅས་པ་རྣམས་ལ་ཕྱག་འཚལ་ལོ། ། ཕྱག་འཚལ་ལོ་ཞེས་པ་ཀུན་ལ་སྦྱར་ཏེ།
འཇིག་རྟེན་ན་དགྲ་བཅོམ་པ་རྣམས་ལ། རྒྱུན་དུ་ཞུགས་པ་རྣམས་ལ། ལན་ཅིག་ཕྱིར་འོང་བ་རྣམས་ལ། ཕྱིར་མི་འོང་བ་རྣམས་ལ། འཇིག་རྟེན་ན་ཡང་དག་པར་སོང་བ་རྣམས་ལ། ཡང་དག་པར་ཞུགས་པ་རྣམས་ལ། ལྷའི་དྲང་སྲོང་དམོད་པ་འདོར་བ་ཕན་འདོགས་ནུས་པ་རྣམས་ལ། རིག་སྔགས་འཆང་གྲུབ་པ་རྣམས་ལ། ཚངས་པ་ལ། དབང་པོ་ལ།
ལེགས་ལྡན་དྲག་པོ་དཀའ་ཐུབ་བཟློག་པའི་བདག་པོ་དང་ལྷན་ཅིག་པ་རྣམས་ལ། ལེགས་ལྡན་སྲེད་མེད་ཀྱི་བུ་ཕྱག་རྒྱ་ཆེན་པོ་ལྔས་ཕྱག་བྱས་པ་ལ། ལེགས་ལྡན་ནག་པོ་ཆེན་པོ་གྲོང་ཁྱེར་སུམ་བརྩེགས་འཇིག་པར་བྱེད་པ་དུར་ཁྲོད་ན་གནས་པར་མོས་པ་མ་མོའི་ཚོགས་ཀྱིས་ཕྱག་བྱས་པ་ལ། བཅོམ་ལྡན་འདས་དེ་བཞིན་གཤེགས་པའི་གདུང་ལ། པདྨའི་གདུང་ལ། རྡོ་རྗེའི་གདུང་ལ། ནོར་བུའི་གདུང་ལ། གླང་པོའི་གདུང་ལ། གཞོན་ནུའི་གདུང་ལ། ཀླུའི་གདུང་ལ།
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔའ་བརྟན་པའི་སྡེ་མཚོན་ཆའི་རྒྱལ་པོ་ལ་ཕྱག་འཚལ་ལོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་མེད་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མི་འཁྲུགས་པ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྨན་གྱི་བླ་བཻཌཱུརྻ་འོད་ཀྱི་རྒྱལ་པོ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སཱ་ལའི་དབང་པོའི་མེ་ཏོག་ཀུན་དུ་རྒྱས་པ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེ་ཏོག་གི་རྒྱལ་པོ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པར་ཡང་དག་པར་རྫོགས་པའི་སངས་རྒྱས་ཀུན་ཏུ་བཟང་པོ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྤྱན་རྒྱས་པ་ཨུཏྤ་ལའི་བསུང་གི་ཏོག་གི་རྒྱལ་པོ་ལ་ཕྱག་འཚལ་ལོ། །
དེ་རྣམས་ལ་ཕྱག་འཚལ་ནས། བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་མ་ཞེས་བྱ་བ་ཕྱིར་བཟློག་པ་ཆེན་མོ་འདིས་འབྱུང་པོའི་གདོན་ཐམས་ཅད་ཚར་གཅོད་པ། གཞན་གྱི་རིག་སྔགས་ཐམས་ཅད་གཅོད་པ། དུས་མ་ཡིན་པར་འཆི་བ་ལས་བཟློག་པ། སེམས་ཅན་གསོད་པ་དང་བཅིངས་པ་ཐམས་ཅད་ལས་དགྲོལ་བ། སྡང་བ་དང་རྨི་ལམ་ངན་པ་དང་ལྟས་ངན་པ་ཐམས་ཅད་བཟློག་པ། གནོད་སྦྱིན་དང་སྲིན་པོའི་གདོན་ཐམས་ཅད་འཇིགས་པར་བྱེད་པ། གདོན་སྟོང་ཕྲག་བརྒྱད་ཁྲི་བཞི་སྟོང་འཇིགས་པར་བྱེད་པ། རྒྱུ་སྐར་ཉི་ཤུ་རྩ་བརྒྱད་དགའ་བར་བྱེད་པ། གཟའ་ཆེན་པོ་བརྒྱད་འཇིགས་པར་བྱེད་པ།
དགྲ་ཐམས་ཅད་བཟློག་པ། མ་རུངས་པ་དང་སྡང་བ་དང་རྨི་ལམ་ངན་པ་ཐམས་ཅད་འཇིགས་པར་བྱེད་པ། དུག་དང་མཚོན་དང་མེ་དང་ཆུ་ལས་སྒྲོལ་བ་སྟེ། རིག་སྔགས་ཀྱི་ཆོ་ག་འདི་སྦྱར་བར་བྱའོ། ། མིང་འདི་ཞེས་བྱ་བ་ལ་རིག་སྔགས་འདི་འགྲུབ་པར་གྱུར་ཅིག་སྭཱ་ཧཱ། འབྱུང་པོའི་ཚོགས་གང་སུ་དག་ས་ལ་རྒྱུ་བ་རྣམས་དང༌། ནམ་མཁའ་ལ་རྒྱུ་བ་རྣམས་དང༌། ཆུ་ལ་རྒྱུ་བ་རྣམས་དང༌། ལྷ་རྣམས་དང༌། ཀླུ་རྣམས་དང༌།
ལྷ་མ་ཡིན་རྣམས་དང༌། རླུང་ལྷ་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། གནོད་སྦྱིན་རྣམས་དང༌། སྲིན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌།
འབྱུང་པོ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། སྐེམ་བྱེད་རྣམས་དང༌། སྨྱོ་བྱེད་རྣམས་དང༌། བརྗེད་བྱེད་རྣམས་དང༌། གྲིབ་གནོན་རྣམས་དང༌། རྣོན་པོ་རྣམས་བདག་ལ་ཉོན་ཅིག འབྱུང་པོའི་ཚོགས་གཟི་བརྗིད་འཕྲོག་པ་རྣམས་དང༌།
མདངས་འཕྲོག་པ་རྣམས་དང༌། ཟས་སུ་མངལ་ཟ་བ་རྣམས་དང༌། ཟས་སུ་ཁྲག་འཐུང་བ་རྣམས་དང༌། ཟས་སུ་ཞག་ཟ་བ་རྣམས་དང༌། ཟས་སུ་ཤ་ཟ་བ་རྣམས་དང༌། ཟས་སུ་ཚིལ་ཟ་བ་རྣམས་དང༌། ཟས་སུ་རྐང་ཟ་བ་རྣམས་དང༌། ཟས་སུ་བཙས་པ་ཟ་བ་རྣམས་དང༌། སྲོག་འཕྲོག་པ་རྣམས་དང༌། ཟས་སུ་གཏོར་མ་ཟ་བ་རྣམས་དང༌།
ཟས་སུ་ཕྲེང་བ་ཟ་བ་རྣམས་དང༌། ཟས་སུ་དྲི་ཟ་བ་རྣམས་དང༌། ཟས་སུ་བདུག་པ་ཟ་བ་རྣམས་དང༌། ཟས་སུ་མེ་ཏོག་ཟ་བ་རྣམས་དང༌། ཟས་སུ་འབྲས་བུ་ཟ་བ་རྣམས་དང༌། ཟས་སུ་ལོ་ཏོག་ཟ་བ་རྣམས་དང༌། ཟས་སུ་སྦྱིན་སྲེག་ཟ་བ་རྣམས་དང༌། ཟས་སུ་རྣག་ཟ་བ་རྣམས་དང༌། ཟས་སུ་ཕྱི་ས་ཟ་བ་རྣམས་དང༌། ཟས་སུ་གཅིན་འཐུང་བ་རྣམས་དང༌།
ཟས་སུ་ལྷག་མ་ཟ་བ་རྣམས་དང༌། ཟས་སུ་མཆིལ་མ་ཟ་བ་རྣམས་དང༌། ཟས་སུ་ངར་སྣབས་ཟ་བ་རྣམས་དང༌། ཟས་སུ་མི་གཙང་བ་ཟ་བ་རྣམས་དང༌། ཟས་སུ་སྐྱུག་པ་ཟ་བ་རྣམས་དང༌། ཟས་སུ་སྟོར་ཁུང་ནས་འབབ་པ་འཐུང་བ་རྣམས་དང༌། སྡིག་པ་དང་སྡིག་པའི་སེམས་དང་ལྡན་པ་རྣམས་དང༌། སྡང་བ་དང་སྡང་བའི་སེམས་དང་ལྡན་པ་རྣམས་དང༌། དྲག་ཤུལ་དང་དྲག་ཤུལ་གྱི་སེམས་དང་ལྡན་པ་རྣམས་དང༌། གཞན་གྱི་སྲོག་འཕྲོག་པ་རྣམས་བདག་ལ་ཉོན་ཅིག
རིག་སྔགས་ཆེན་མོ་འདི་བསྒྲུབ་པར་བྱའོ། ། སྤོས་དང་མེ་ཏོག་དང་བདུག་པ་དང་གཏོར་མ་ཡང་སྦྱིན་ནོ། ། གཏོར་མ་དང་མཆོད་པ་འདི་བཞེས་ནས་མགུ་བར་གྱིས་ལ། མིང་འདི་ཞེས་བྱ་བ་ལ་སྡིག་པ་དང་སྡིག་པའི་སེམས་དང་ལྡན་པ་རྣམས་དང༌། སྡང་བ་དང་སྡང་བའི་སེམས་དང་ལྡན་པ་རྣམས་དང༌། དྲག་ཤུལ་དང་དྲག་ཤུལ་གྱི་སེམས་དང་ལྡན་པ་རྣམས་དང༌། གཞན་གྱི་སྲོག་འཕྲོག་པ་རྣམས་དང༌། གཟི་བརྗིད་འཕྲོག་པའི་གདོན་ཐམས་ཅད་དེངས་ཤིག ཅེས་བརྗོད་ལ་རོལ་མོ་དྲག་པོ་བྱའོ། ། གུ་གུལ་གྱི་དུད་པས་བདུག་ཅིང་ཐམས་ཅད་འཇོམས་པའི་སྔགས་དང་གཙོ་མོའི་སྔགས་དང་ཨ་མྲྀ་ཏ་བརྗོད་ཅིང་གཏོར་མ་ཕྱི་རོལ་དུ་དོར་རོ། །
དེ་ནས་མཚམས་གཅད་པར་བྱ་སྟེ། བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་མ་ཆེན་མོའི་བཀས་མིང་འདི་ཞེས་བྱ་བ་ལ་སྡིག་པ་དང་སྡིག་པའི་སེམས་དང་ལྡན་པ་རྣམས་དང༌། སྡང་བ་དང་སྡང་བའི་སེམས་དང་ལྡན་པ་རྣམས་དང༌། དྲག་ཤུལ་དང་དྲག་ཤུལ་གྱི་སེམས་དང་ལྡན་པ་རྣམས་དང༌། ལྷའི་གདོན་རྣམས་དང༌། ཀླུའི་གདོན་རྣམས་དང༌། ལྷ་མ་ཡིན་གྱི་གདོན་རྣམས་དང༌། རླུང་ལྷའི་གདོན་རྣམས་དང༌། ནམ་མཁའ་ལྡིང་གི་གདོན་རྣམས་དང༌། དྲི་ཟའི་གདོན་རྣམས་དང༌།
མིའམ་ཅིའི་གདོན་རྣམས་དང༌། ལྟོ་འཕྱེ་ཆེན་པོའི་གདོན་རྣམས་དང༌། གནོད་སྦྱིན་གྱི་གདོན་རྣམས་དང༌། སྲིན་པོའི་གདོན་རྣམས་དང༌། ཡི་དྭགས་ཀྱི་གདོན་རྣམས་དང༌། ཤ་ཟའི་གདོན་རྣམས་དང༌། འབྱུང་པོའི་གདོན་རྣམས་དང༌། གྲུལ་བུམ་གྱི་གདོན་རྣམས་དང༌། སྲུལ་པོའི་གདོན་རྣམས་དང༌། ལུས་སྲུལ་པོའི་གདོན་རྣམས་དང༌།
སྐེམ་བྱེད་ཀྱི་གདོན་རྣམས་དང༌། སྨྱོ་བྱེད་ཀྱི་གདོན་རྣམས་དང༌། གྲིབ་གནོན་གྱི་གདོན་རྣམས་དང༌། བརྗེད་བྱེད་ཀྱི་གདོན་རྣམས་དང༌། གནོན་པོའི་གདོན་རྣམས་དང༌། མཁའ་འགྲོ་མའི་གདོན་རྣམས་དང༌། ནམ་གྲུའི་གདོན་རྣམས་དང༌། གཤིན་རྗེའི་གདོན་རྣམས་དང༌། བྱའི་གདོན་རྣམས་དང༌། མ་མོ་དགའ་བར་བྱེད་པའི་གདོན་རྣམས་དང༌།
ཀུན་དུ་འགྲོ་བའི་གདོན་རྣམས་དང༌། རེ་ལྡེ་འདོན་པའི་གདོན་རྣམས་དང༌། ཚེར་མ་འདོན་པའི་གདོན་རྣམས་དང༌། རིམས་ཉིན་གཅིག་པ་རྣམས་དང༌། ཉིན་གཉིས་པ་རྣམས་དང༌། ཉིན་གསུམ་པ་རྣམས་དང༌། ཉིན་བཞི་པ་རྣམས་དང༌། ཉིན་བདུན་པ་རྣམས་དང༌། རྟག་པའི་རིམས་རྣམས་དང༌། རིམས་མི་བཟད་པ་རྣམས་དང༌།
རིམས་ལྡང་དུབ་པ་དང༌། འབྱུང་པོའི་རིམས་རྣམས་དང༌། རླུང་ལས་གྱུར་པ་དང༌། མཁྲིས་པ་ལས་གྱུར་པ་དང༌། བད་ཀན་ལས་གྱུར་པ་དང༌། འདུས་པ་ལས་གྱུར་པ་དང༌། རིམས་ནད་ཐམས་ཅད་དང༌། ཀླད་པ་ན་བ་དང༌། གཞོགས་ཕྱེད་ན་བ་དང༌། ཡི་ག་འཆུས་པ་དང༌།
མིག་ནད་དང༌། སྣ་ནད་དང༌། ཁ་ནད་དང༌། མགུལ་ནད་དང༌། སྙིང་ནད་དང༌། ལྐོག་མའི་ལྷ་གོར་ན་བ་དང༌། རྣ་བ་ན་བ་དང༌། སོ་ན་བ་དང༌། རྩིབ་ལོགས་ན་བ་དང༌། རྒྱབ་ན་བ་དང༌།
ལྟོ་བ་ན་བ་དང༌། རྐེད་པ་ན་བ་དང༌། ཆུ་སོ་ན་བ་དང༌། བརླ་ན་བ་དང༌། རྗེ་ངར་ན་བ་དང༌། ལག་པ་ན་བ་དང༌། རྐང་པ་ན་བ་དང༌། ཡན་ལག་ན་བ་དང༌། ཉིང་ལག་ན་བ་དང༌། རིམས་དང༌།
ཤུ་བ་དང༌། གཡའ་བ་དང༌། འབྲུམ་བུ་ཕྲ་མོ་དང༌། མཚན་བར་རྡོལ་བ་དང༌། མཛེ་དང༌། ཕོལ་མིག་དང༌། བས་ལྡགས་དང༌། མེ་དབལ་དང༌། གཡན་པ་དང༌། ལྷོག་པ་དང༌།
སྐེམས་པ་དང༌། སྐྲག་པ་དང༌། ལུད་པ་ལུ་བ་དང༌། དབུགས་མི་བདེ་བ་དང༌། མི་དྲན་པ་དང༌། དབྱིག་དུག་དང༌། དུག་སྦྱར་མ་དང༌། བྱད་དང༌། མེ་དང༌། ཆུ་དང༌།
མི་ངས་དང༌། དགྲ་དང༌། གནོད་པ་དང༌། དུས་མ་ཡིན་པར་འཆི་བ་དང༌། གཞན་གྱི་སྲོག་འཕྲོག་པ་ཐམས་ཅད་ཀྱི་རིག་སྔགས་བཅིང་བར་བགྱིའོ། ། གཟི་བརྗིད་དབྲོག་པར་བགྱིའོ། ། གཞན་གྱི་རིག་སྔགས་ཐམས་ཅད་གཅད་པར་བགྱིའོ། ། གདོན་ཐམས་ཅད་བཟློག་པར་བགྱིའོ། ། གནོད་པ་ཐམས་ཅད་ལས་བསྲུང་བར་བགྱིའོ། ། གདུགས་དཀར་པོ་ཅན་རྡོ་རྗེ་གཙུག་ཏོར་ཕྱིར་བཟློག་པ་ཆེན་མོ་འདིས་དཔག་ཚད་བཅུ་གཉིས་ཀྱི་ནང་ཚུན་ཆད་དུ་གནོད་པ་ཐམས་ཅད་བསྲུང་བར་བགྱིའོ། །
བདག་མིང་འདི་ཞེས་བགྱི་བ་ལ་བསྲུང་དུ་གསོལ། ལོ་བརྒྱ་འཚོ་བར་གྱུར་ཅིག སྟོན་བརྒྱ་མཐོང་བར་གྱུར་ཅིག་སྭཱ་ཧཱ། ཨོཾ་ཥྚོཾ་བནྡྷ་བདྡྷ་བཛྲ་མ་མ་རཀྵ་རཀྵ་བཛྲ་པཱ་ཎི་ཧཱུྃ་ཕཊ་སྭཱ་ཧཱ། ཞེས་བརྗོད་དོ། ། དེ་ནས་མཆོད་པ་རྣམས་བསང་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་ཞེས་པ་ནས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར་པར་བསམས་ལ་ཨོཾ་བཛྲ་ཨརྒྷཾ་སོགས་ནས་ཤབྡ་སྭཱ་ཧཱའི་བར་སོ་སོའི་ཕྱག་རྒྱ་དང༌། དྷརྨཱ་ར་ཎི་སོགས་དང་རོལ་མོར་བཅས་པས་བྱིན་དབབ་བོ། ། དེ་ནས་བདག་གི་རྣལ་འབྱོར་ལ་སྔོན་འགྲོ་ཚོགས་བསགས་པ་དང༌། དངོས་གཞི་ལྷ་བསྐྱེད་པ་གཉིས་ལས།
དང་པོ་ལ་སྐྱབས་འགྲོ་སེམས་བསྐྱེད་སྤྱི་ལྟར་བྱས། རང་ཉིད་སྐད་ཅིག་གིས་གདུགས་དཀར་པོ་ཅན་དུ་གསལ་བའི་སྙིང་གའི་དབུས་སུ་པདྨ་འདབ་མ་བརྒྱད་པའི་སྟེང་དུ་ཟླ་བའི་དཀྱིལ་འཁོར་གྱི་དབུས་སུ། དྲི་མ་མེད་པའི་ཤེལ་ལྟར་དཀར་ཞིང་གསལ་བའི་ཨོཾ་དཀར་པོ་དེ་ལས་འོད་ཟེར་འཕྲོས་པས་ལུས་ཐམས་ཅད་གང༌། ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས། བ་སྤུའི་བུ་ག་ནས་ཕྱི་རོལ་དུ་འཕྲོས་པས་སེམས་ཅན་ཐམས་ཅད་ཀྱི་དོན་བྱས། འོད་ཀྱི་སྣང་བ་དེས་རང་བཞིན་གྱི་གནས་ནས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་མའི་ཡེ་ཤེས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། བཅོམ་ལྡན་ལྷ་མོ་གདུགས་དཀར་ཅན། ། ཞལ་སྟོང་ཐུགས་རྗེའི་སྤྱན་དང་ལྡན། ། ཕྱག་སྟོང་འཇིགས་པ་ཀུན་ལས་སྐྱོབ། ། གཙུག་ཏོར་ལས་བྱུང་ཁྱོད་ཕྱག་འཚལ། །
གཞན་གྱིས་མི་ཐུབ་དབུས་དང་གཞན། ། ཕྱོགས་མཚམས་གྲྭ་སྒོ་བཞི་བཞི་རུ། ། བཞུགས་ནས་ཐ་དད་ལས་མཛད་མ། ། དཀྱིལ་འཁོར་ལྷ་ཚོགས་རྣམས་ལ་བསྟོད། ། གདུང་བདུན་དེ་བཞིན་གཤེགས་པ་བཅུ། ། རྒྱལ་བ་སྲས་དང་བཅས་རྣམས་དང༌། ། ལེགས་ལྡན་མཆེད་གསུམ་འཁོར་དང་བཅས། ། དྲང་སྲོང་རིག་འཛིན་གྲུབ་རྣམས་ལ། ། ལུས་ངག་ཡིད་ཀྱིས་ཕྱག་འཚལ་ལོ། ། ཞེས་པས་ཕྱག་བྱ།
སོ་སོའི་ཕྱག་རྒྱ་དང༌། ཨོཾ་སརྦ་ཏ་ཐཱ་ག་ཏོཥྞི་ཥ་སི་ཏཱ་ཏ་པ་ཏྲེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ནས་ཤབྡ་པྲ་ཏཱིཙྪ་སྭཱ་ཧཱའི་བར་གྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱི་རྒྱུན་བཤགས་ལན་གསུམ་བྱས་ལ། ཨོཾ་བཛྲ་མུཿཞེས་པས་ཚོགས་རྟེན་རྣམས་རང་བཞིན་གྱི་གནས་སུ་གཤེགས་པར་བསམ། ཚད་མེད་བཞི་སྤྱི་ལྟར་བསྒོམ། ཨོཾ་སྭཱ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ཞེས་བརྗོད་པས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་བསྒོམས་པ་ནི་ཡེ་ཤེས་ཀྱི་ཚོགས་བསགས་པའོ། ། གཉིས་པ་ནི། སྟོང་པའི་ངང་ལས་པཾ་ལས་པདྨ་དང༌། ཨ་ལས་ཟླ་བའི་དཀྱིལ་འཁོར་གྱི་སྟེང་དུ།
རང་གི་སེམས་ཉིད་ཡི་གེ་ཨོཾ་དཀར་པོ་འོད་ཟེར་འཕྲོ་བ་དང་བཅས་པར་གྱུར། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཚུར་འདུས་ཨོཾ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་མ་སྐུ་མདོག་གངས་རིའི་ཕུང་པོ་ལྟར་དཀར་བ། ཞལ་གཅིག་ཕྱག་གཉིས་མ། ཕྱག་གཡས་པས་སྐྱབས་སྦྱིན་གྱི་ཕྱག་རྒྱ་མཛད་པ། གཡོན་པས་བདག་ཉིད་ཡུལ་འཁོར་སྲིད་འབངས་དང་བཅས་པ་ཁེབས་པའི་གདུགས་དཀར་པོ་བསྣམས་པ། རྡོ་རྗེའི་སྐྱིལ་ཀྲུང་གིས་བཞུགས་པ་ཞེས་ཕྱག་གཉིས་མ་བསྐྱེད་པའམ།
ཡང་ན་ཞལ་གསུམ་ཕྱག་བརྒྱད་མ། རྩ་ཞལ་དཀར་པོ་ཞི་བའི་ཞལ། གཡས་ཞལ་སྔོན་པོ་དྲག་པོའི་ཞལ་མཆེ་བ་གཙིགས་པ། གཡོན་ཞལ་དམར་པོ་ཆགས་པའི་ཉམས་ཅན། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོས་གདུགས་དཀར་པོ་རིན་པོ་ཆེའི་ཏོག་གིས་སྤྲས་པ་འཛིན་པ། གཉིས་པ་ན་རྡོ་རྗེ། གསུམ་པ་ན་མདའ། བཞི་པ་ན་ལྕགས་ཀྱུ། གཡོན་གྱི་དང་པོས་རིན་པོ་ཆེའི་རྒྱལ་མཚན།
གཉིས་པ་ན་འཁོར་ལོ། གསུམ་པ་ན་གཞུ། བཞི་པ་ན་ཞགས་པ་དང་བཅས་པའི་སྡིགས་མཛུབ་མཛད་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ལྷ་རྫས་ཀྱི་དར་སྣ་ཚོགས་ཀྱི་སྟོད་གཡོགས་དང་སྨད་གཡོགས་གསོལ་བ། པདྨ་དང་ཟླ་བའི་གདན་ལ་རྡོ་རྗེའི་སྐྱིལ་མོ་ཀྲུང་གིས་བཞུགས་པ། མ་རུངས་པ་ཐམས་ཅད་འཇིགས་ཤིང་འཇིགས་པར་བྱེད་པ། ཞེས་ཕྱག་བརྒྱད་མ་བསྒོམ་པའམ། ཡང་ན་རྒྱས་པ་ལ་དགའ་བས་འགྲོ་མགོན་འཕགས་པའི་གསུང་རབ་ལས་འབྱུང་བ་དང༌། སྙེ་མདོ་ཤཱཀྱ་དཔལ་བ་ལ་སོགས་པས་བདག་བསྐྱེད་ཀྱི་སྐབས་སུའང་གཞན་གྱིས་མི་ཐུབ་མ་བཅས་ཞལ་ཕྱག་རྫོགས་པར་བསྐྱེད་པར་བཤད་པ་ལྟར་ན།
སྔར་གྱི་ས་བོན་གྱི་སྐབས། ཚུར་འདུས་ཨོཾ་ལ་ཐིམ་ཞེས་པའི་རྗེས་སུ། དེ་ཡོངས་སུ་གྱུར་པ་ལས་འཁོར་ལོ་དཀར་པོ་ལྟེ་བ་ལ་ཨོཾ་གྱིས་མཚན་པར་གྱུར། དེ་ལས་ཀྱང་འོད་ཟེར་འཕྲོས། སེམས་ཅན་ཐམས་ཅད་བཅོམ་ལྡན་འདས་མའི་གོ་འཕང་ལ་བཀོད། ཁྱད་པར་འཇིགས་པར་བྱེད་པའི་གདོན་དང་མདངས་འཕྲོག་པར་བྱེད་པའི་གདོན་བགེགས་ཐམས་ཅད་ཚར་བཅད། ཚུར་འདུས་ས་བོན་ཕྱག་མཚན་དང་བཅས་ལ་ཐིམ་པས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཞན་གྱིས་མི་ཐུབ་མ་ཕྱིར་བཟློག་པ་ཆེན་མོ། སྐུ་མདོག་གངས་རིའི་ཕུང་པོ་ལྟར་དཀར་བ། ཕྱག་སྟོང་མངའ་བ་ཆེན་མོ།
དབུ་སྟོང་མངའ་བ་ཆེན་མོ། རྩ་ཞལ་ཉིས་བརྒྱ་སྙིང་རྗེ་དང་ཞི་བའི་ཞལ་དཀར་པོ། གཡས་ཞལ་གཉིས་བརྒྱ་སྒེག་པ་དང་དཔའ་བའི་ཞལ་སེར་པོ། རྒྱབ་ཞལ་ཉིས་བརྒྱ་དགོད་པ་དང་དྲག་ཤུལ་གྱི་ཞལ་དམར་པོ། གཡོན་ཞལ་ཉིས་བརྒྱ་རྔམས་པ་དང་ཉམས་སྣ་ཚོགས་པའི་ཞལ་ལྗང་གུ། སྟེང་ཞལ་ཉིས་བརྒྱ་མི་སྡུག་པ་དང་འཇིགས་སུ་རུང་བའི་ཞལ་སྔོན་པོ། ཞལ་རེ་རེ་ལ་ཉམས་སྣ་ཚོགས་པའི་སྤྱན་གསུམ་གསུམ་གྱིས་མཚན་པ། ཞལ་ལ་ལ་བཞད་པ། ལ་ལ་མཆེ་བ་གཙིགས་པ། ལ་ལ་རབ་ཏུ་གདངས་པ།
ལ་ལ་ལྗགས་འདྲིལ་ཞིང་ཧ་ཧ་ཞེས་དྲག་ཏུ་བཞད་པ། ཕྱག་སྟོང་མངའ་བ་ཆེན་མོ། ཕྱག་གཡས་ཀྱི་དང་པོས་འཁོར་ལོ་དང་བཅས་པའི་སྐྱབས་སྦྱིན། གཡས་འོག་མ་རྣམས་ན་འཁོར་ལོ་དགུ་བཅུ་གོ་དགུ། རྡོ་རྗེ་བརྒྱ། རིན་པོ་ཆེ་བརྒྱ། པདྨ་བརྒྱ། སྣ་ཚོགས་རྡོ་རྗེ་འབར་བ་བརྒྱ་བསྣམས་པའོ། ། གཡོན་གྱི་དང་པོས་མདའ་དང་བཅས་པའི་གདུགས་དཀར་པོ་རིན་པོ་ཆེའི་ཏོག་གིས་སྤྲས་པ་འཛིན་པ། གཡོན་འོག་མ་རྣམས་ན་མདའ་དགུ་བཅུ་གོ་དགུ།
གཞུ་བརྒྱ། ལྕགས་ཀྱུ་བརྒྱ། ཞགས་པ་བརྒྱ། རལ་གྲི་འབར་བ་བརྒྱ་བསྣམས་པའོ། ། ཞབས་གཡས་ལྔ་བརྒྱ་བསྐུམ་ཞིང༌། གཡོན་ལྔ་བརྒྱ་བརྐྱངས་པས་འཇིགས་པར་བྱེད་པའི་གདོན་ཐམས་ཅད་དང༌། མདངས་འཕྲོག་པའི་གདོན་ཐམས་ཅད་དང༌། མ་རུངས་པའི་གདོན་ཐམས་ཅད་མནན་པ། སྐུ་ལ་རིན་པོ་ཆེའི་རྒྱན་སྣ་ཚོགས་པས་བརྒྱན་པ། ལྷ་རྫས་ཀྱི་གོས་བཟང་པོའི་སྟོད་གཡོགས་དང་སྨད་གཡོགས་གསོལ་བ།
སྐུའི་ཆ་ཐམས་ཅད་ལས་འཛུམ་པ་དང༌། ཟུར་གྱིས་བལྟ་བ་དང༌། རྣམ་པར་བགྲད་པ་དང༌། གློག་ལྟར་འགྱུ་བ་ལ་སོགས་པའི་སྤྱན་བྱེ་བ་བརྒྱ་སྟོང་མང་པོས་མ་རུངས་པ་ཐམས་ཅད་འཇིགས་ཤིང་འཇིགས་པར་བྱེད་པ། སྤྱི་གཙུག་ན་མི་ཕྱེད་འབར་བའི་མཚན་རྟགས་སུ་ཁྲོ་བོའི་རྡོ་རྗེ་སྔོན་པོ་རྩེ་ལྔ་པ་རྭ་གདེངས་པ་མེ་འོད་རབ་ཏུ་འབར་བས་མཚན་པ། འཕགས་པ་ཐམས་ཅད་ལ་མཆོད་པ་དང༌། སྡུག་བསྔལ་ཅན་རྣམས་ལ་སྐྱབས་ཀྱི་སྦྱིན་པ་དང༌། མ་རུངས་པ་རྣམས་ཟིལ་གྱིས་གནོན་པ་སྟེ་འོད་ཟེར་སྣ་ཚོགས་པ་འཕྲོ་བའི་དབུས་ན་གདུག་པ་ཅན་ཐམས་ཅད་ཚར་གཅོད་པའི་ཚུལ་དུ་བཞུགས་པའོ། ། དེའི་ཐུགས་ཀར་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། གཞན་གྱིས་མི་ཐུབ་མ་སྐུ་མདོག་ནག་མོ་ཞལ་གཅིག་ཕྱག་གཉིས་མ།
གཡས་རྡོ་རྗེ་གཡོན་སྡིགས་མཛུབ་མཛད་པ། རིན་པོ་ཆེའི་རྒྱན་གྱིས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ་ཞེས་པའི་ཞལ་ཕྱག་རྫོགས་པར་བསྒོམ་པ་སྟེ། དེ་གསུམ་གང་མོས་རེ་བསྒོམས་ནས། དེའི་སྤྱི་བོར་ཨོཾ། མགྲིན་པར་ཨཱཿཐུགས་ཀར་ཧཱུྃ། ཐུགས་ཀའི་སྟོད་དུ་ཨོཾ་དཀར་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་རྡོ་རྗེ་བསྡུ་བའི་སྔགས་དང་ཕྱག་རྒྱས་སྤྱན་དྲངས་ལ། གོང་ལྟར་མཆོད། ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་བསྟིམ།
སླར་ཡང་ཐུགས་ཀའི་ཨོཾ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས་ནས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དེ་བཞིན་གཤེགས་པ་དེ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང༌།
བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས། རྣམ་པར་སྣང་མཛད་ཀྱིས་དབུར་བརྒྱན། དེ་ལ་མཚན་སྔགས་རེ་རེའི་སྔོན་དུ་འགྲོ་བའི་ཉེར་སྤྱོད་ཀྱིས་མཆོད། རྒྱལ་བ་ཀུན་གྱི་སྐུ་ཡི་རིགས་ལས་བྱུང༌། ། གངས་རི་ལྟར་དཀར་ཞལ་གསུམ་ཕྱག་བརྒྱད་མངའ། ། དར་དང་རིན་ཆེན་སྣ་ཚོགས་རྒྱན་གྱིས་སྤྲས། ། མི་མཐུན་ཕྱོགས་འཇོམས་ཁྱེད་ལ་ཕྱག་འཚལ་ལོ། །
ཞེས་པ་ཙམ་མམ། རིགས་གསུམ་བསྡུས་ཕྱིར་དཀར་སྔོ་དམར་བའི་ཞལ། ། བར་ཆད་ཞི་ཞིང་གདོན་བགེགས་དྲག་པོ་འདུལ། ། ཁམས་གསུམ་བརྟན་གཡོ་མ་ལུས་དབང་དུ་སྡུད། ། ཕྲིན་ལས་སྣ་ཚོགས་མཛད་ལ་ཕྱག་འཚལ་ལོ། ། གདུགས་དང་རྒྱལ་མཚན་འཁོར་ལོ་རྡོ་རྗེ་དང༌། ། མདའ་གཞུ་ལྕགས་ཀྱུ་ཞགས་པ་སྡིགས་མཛུབ་མཛད། ། གཞན་གྱི་སྦྱོར་ངན་དགྲ་དང་གནོད་བྱེད་བགེགས། ། ཚར་གཅོད་རྗེས་སུ་འཛིན་ལ་ཕྱག་འཚལ་ལོ། ། ཞེས་བསྟོད་ལ།
ལྷ་སྐུ་མེ་ལོང་ནང་གི་གཟུགས་བརྙན་ནམ། དབང་པོའི་གཞུ་ལྟ་བུ་ལ་ཡིད་རྩེ་གཅིག་ཏུ་མཉམ་པར་གཞག་པར་བྱའོ། ། ཤེས་པ་འཕྲོ་ན་སྔགས་ཀྱི་བཟླས་པ་ལ་འཇུག་སྟེ། ལྷ་མོའི་ཐུགས་ཀའི་ཟླ་བའི་དཀྱིལ་འཁོར་གྱི་སྟེང་ཨོཾ་གྱི་མཐའ་མར་སྔགས་ཀྱི་ཕྲེང་བ་གཡས་སྐོར་དུ་བཀོད་པ་ལས་ལས་དང་མཐུན་པའི་འོད་ཟེར་འཕྲོས་པས་ཕྲིན་ལས་བཞིས་སེམས་ཅན་གྱི་དོན་བྱས། ཁྱད་པར་གདུག་པ་ཅན་རྣམས་ཚར་གཅད་པར་བསམ་ཞིང༌། ཏདྱ་ཐཱ། ཨོཾ་ཨ་ན་ལེ་ཨ་ན་ལེ། ཁ་ས་མེ་ཁ་ས་མེ། བཻ་ར་བཻ་ར། སཽ་མེ་སཽ་མེ།
སརྦ་བུདྡྷ་ཨ་དྷིཥྛཱ་ན་ཨ་དྷིཥྛི་ཏེ། སརྦ་ཏ་ཐཱ་ག་ཏ་ཨུཥྞི་ཥ་སི་ཏཱ་ཏ་པ་ཏྲེ་ཧཱུྃ་ཕཊ། ཧཱུྃ་མ་མ་ཧཱུྃ་ནི་སྭཱ་ཧཱ། ཞེས་པ་ཅི་ནུས་བཟླས་པ་ནི་བསྙེན་པའི་སྔགས་སོ། ། ལས་ཀྱི་སྔགས་ནི་གཟུངས་རིང་སྟེ། དེ་ཟློ་བར་འདོད་པས་རང་གི་སྐུའི་ཆ་ལས་འཕྲོས་པའི་ཁྲོ་བོ་དང་ཁྲོ་མོའི་ཚོགས་མཚོན་ཆ་དུ་མ་ཐོགས་པ་དཔག་ཏུ་མེད་པས་ཕ་རོལ་གྱི་རིག་སྔགས་ཀྱི་ཞགས་པ་ཐམས་ཅད་བཅད། རིག་སྔགས་སྦྱོར་བ་པོ་དང་ཟློ་བ་པོ་ཕུར་བུས་བཏབ་པ་དང་མནན་པར་བསམ་ཞིང༌། ཨོཾ་སི་ཏཱ་ན་ལཱརྐ་པྲ་བྷཱ་སྥུ་ཊ་བི་ཀ་སི་ཏཱ་ཏ་པ་ཏྲེ། ཛྭ་ལ་ཛྭ་ལ། ཁཱ་ད་ཁཱ་ད།
ཧ་ན་ཧ་ན། ད་ཧ་ད་ཧ། དྷ་ར་དྷ་ར། བི་དྷ་ར་བི་དྷ་ར། ཚིནྡྷ་ཚིནྡྷ། བྷིནྡ་བྷིནྡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཧེ་ཧེ་ཕཊ། ཧོ་ཧོ་ཕཊ། ཨ་མོ་གྷཱ་ཡ་ཕཊ། ཨ་པྲ་ཏི་ཧ་ཏཱ་ཡ་ཕཊ།
ཝ་ར་དཱ་ཡ་ཕཊ། ཝ་ར་པྲ་དཱ་ཡ་ཕཊ། པྲ་ཏྱཾ་གི་རཱ་ཡ་ཕཊ། ཅེས་པ་བཟླའོ། ། བཟླས་པ་ཚར་བ་དང༌། བདག་བསྐྱེད་ ་་་་་ཤཱཀྱ་དཔལ་གྱིས་མ་བཤད་ཀྱང་འགྲོ་མགོན་འཕགས་པས་བདག་བསྐྱེད་ཀྱི་ཡེ་ཤེས་པ་དབྱུང་བར་བཤད་པ་རྒྱུད་གཞུང་གི་བཞེད་པར་འཐད་ཆེ་བ་ལྟར་བྱས། ཀྱི་ཡེ་ཤེས་པ་མདུན་གྱི་ནམ་མཁར་བྱོན་པར་བསམས་ལ། སྔར་བཞིན་མཆོད་བསྟོད་དང༌། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་འདོད་དོན་ཞུས་ལ་ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ཏེ།
ཨོཾ་བཛྲ་མུཿཞེས་པས་ཡེ་ཤེས་པ་རང་བཞིན་གྱི་གནས་སུ་གཤེགས་སུ་གསོལ་ལ། རང་དམ་ཚིག་པའི་ང་རྒྱལ་གྱིས་གནས་པར་བྱའོ། ། བདག་བསྐྱེད་རྐྱང་པ་ཉམས་སུ་ལེན་ན་སྐྱབས་འགྲོ་ནས་འདིའི་བར་བྱ་ཞིང་དགེ་བ་བསྔོའོ། ། གཉིས་པ་ལ་བཞི་ལས། དང་པོ་ས་ལྷ་སྟ་གོན་ནི། ཚོམ་བུ་བསང་སྦྱངས། སྟོང་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། བཾ་ལས་སའི་ལྷ་མོ་སྐུ་མདོག་སེར་མོ་ཞི་བའི་ཆ་ལུགས་ཅན། རིན་པོ་ཆེའི་རྒྱན་གྱིས་བཀླུབས་པ། ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཀར་བཟུང་བ།
ལག་པ་གཡས་པའི་མཐིལ་དུ་ཧཱུྃ་བསམས་ལ་ཧཱུྃ་ཞེས་བརྗོད་པས། ས་འོག་ནས་སའི་ལྷ་མོ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས་ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་ཐིམ། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། དེ་རྣམས་ཀྱིས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན་པར་བསམ། ཨོཾ་པྲྀ་ཐི་ཝཱི་དེ་ཝཱི་རེ་རེའི་སྔོན་དུ་འགྲོ་བའི་ཨརྒྷཾ་ནས་ཤབྡའི་བར་རོལ་མོ་དང་བཅས་པས་མཆོད།
གཏོར་མ་ཆུ་གཙང་གིས་བྲན་ལ། ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས་ནས། མཆོག་སྦྱིན་གྱི་ཕྱག་རྒྱ་དང༌། ཨོཾ་པྲྀ་ཐི་ཝཱི་དེ་ཝཱི་ཨོཾ་ཨ་ཀཱ་རོ་བཏགས་པ་ལན་གསུམ་གྱིས་ཕུལ། སྤོས་དང་བཅས་ཏེ་རྡོ་རྗེ་དྲིལ་བུ་ཐོགས་ནས་མཁྱེན་པར་གསོལ་བ་ནི། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང༌། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེང་གི་སྐྱོབ་པ་ཡིས། །
ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ཀྱི་སྟོབས། ། ཕམ་པར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་བརྗོད་པའི་མཐར། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང༌། སེམས་ཅན་ཐམས་ཅད་ཀྱི་དོན་དུ་མཆོག་གི་དངོས་གྲུབ་ཐོབ་པར་བྱ་བའི་ཕྱིར། སའི་ཕྱོགས་འདིར་བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་དབང་བླང་བ་དང༌། སློབ་མ་གཞུག་ཅིང་དབང་བསྐུར་བ་འཚལ་ན། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ།
ཞེས་བརྗོད་པས། དེས་ཀྱང་རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་བྱིན་པར་བསམས་ལ། ལག་པ་གཡས་ས་ལ་རེག་སྟེ། ཨོཾ་བཛྲ་མུཿསའི་ལྷ་མོ་ས་དེ་ཉིད་ལ་ཐིམ་པར་བསམ་མོ། ། གཉིས་པ་ལྷ་སྟ་གོན་ནི། བསང་སྦྱངས། སྟོང་པའི་ངང་ལས་སྲུང་འཁོར་གཞལ་ཡས་ཁང་གདན་དང་བཅས་པ་འོག་ནས་འབྱུང་བ་ལྟར་བསྐྱེད་ལ། ཨོཾ་སརྦ་ཏ་ཐཱ་ག་ཏ་ཨུཥྞཱི་ཥ་སི་ཏཱ་ཏ་པ་ཏྲེ་ནཱ་མ། དབུས་ཀྱི་གདན་གྱི་སྟེང་དུ་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཞན་གྱིས་མི་ཐུབ་མ་ཕྱིར་བཟློག་པ་ཆེན་མོ།
སྐུ་མདོག་གངས་རིའི་ཕུང་པོ་སོགས་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ཞེས་པའི་བར་སྒྲུབ་ཐབས་ལྟར་དང༌། ཛི་མ་ཧཱ་ཙཎྜ་ལཱི་ནཱ་མ། པདྨའི་འདབ་མ་བརྒྱད་ཀྱི་གདན་ལ་ཤར་དུ་གཏུམ་པ་ཆེན་མོ། སྟྭཱཾ་མ་ཧཱ་ཛྭ་ལཱ་ནཱ་མ། ལྷོར་འབར་བ་ཆེན་མོ། མོཾ་མ་ཧཱ་གཽ་རཱི་ནཱ་མ། ནུབ་ཏུ་དཀར་མོ་ཆེན་མོ། ལཾ་ཏཱ་རཱ་ནཱ་མ། བྱང་དུ་སྒྲོལ་མ། བཾ་ཛི་ན་བ་ཛྲི་ནཱི་ནཱ་མ།
བྱང་ཤར་དུ་གཞན་གྱིས་མི་ཐུབ་མ། པཾ་པདྨཱ་བྷི་ལཀྵ་ཎཱ་ནཱ་མ། ཤར་ལྷོར་པདྨའི་མངོན་མཚན་ཅན། སཾ་ཨ་པ་རཱ་ཛི་ཏཱ་ནཱ་མ། ལྷོ་ནུབ་ཏུ་གཞན་གྱིས་མི་ཐུབ་མ། སཾ་བཛྲཽཥྛཱི་ནཱི་ནཱ་མ། ནུབ་བྱང་དུ་རྡོ་རྗེ་མཆུ་ཅན་མ། དྷཾ་ཤཱནྟ་དེ་ཝཱི་ནཱ་མ། དེའི་ཕྱི་རོལ་གྱི་གྲྭ་བཞིའི་བྱང་ཤར་དུ་ཞི་བའི་ལྷ་མོ། པཾ་ཤཱནྟ་ཀ་ན་ཀ་མཱ་ལཱི་ནཱི་ནཱ་མ།
ཤར་ལྷོར་ཞི་བ་གསེར་ཕྲེང་ཅན། ཨཱཾ་མ་ཧཱ་གཽ་རཱི་ཛྭ་ལཱ་ནཱ་མ། ལྷོ་ནུབ་ཏུ་དཀར་ཆེན་འབར་མ། གཾ་ཨཱརྻཱ་ཏཱ་རཱ་ནཱ་མ། ནུབ་བྱང་དུ་འཕགས་མ་སྒྲོལ་མ། སཾ་བཛྲ་པ་རམྤ་ར་ཎཱི་ནཱ་མ། ཤར་སྒོར་རྡོ་རྗེ་ལུ་གུ་རྒྱུད་མ། ཙཾ་བཛྲ་ཀཽ་མཱ་རཱི་ནཱ་མ། ལྷོ་སྒོར་རྡོ་རྗེ་གཞོན་ནུ་མ། ཨོཾ་བཛྲ་པཱ་ཎཱི་ནཱ་མ།
ནུབ་སྒོར་ལག་ན་རྡོ་རྗེ་མ། ཨོཾ་རཏྣ་བཛྲི་ནཱི་ནཱ་མ། བྱང་སྒོར་རིན་ཆེན་རྡོ་རྗེ་མ་ལྗང་གུ་སོགས་སོ་སོའི་སྐུ་མདོག་ཕྱག་མཚན་རྒྱན་ཆ་ལུགས་རྣམས་འོག་གི་དངོས་གཞིའི་སྐབས་ལྟར་དང༌། ཕྱིའི་ཁོར་ཡུག་གི་འཇིག་རྟེན་སྐྱོང་བའི་ཚོགས་དང་བཅས་པ་བསྐྱེད་ནས། དེ་ཐམས་ཅད་ཀྱི་དཔྲལ་བར་ཨོཾ་སོགས་ནས་ཁྲོ་བོའི་རྡོ་རྗེ་རྩེ་ལྔ་པ་རེ་རེས་དབུར་བརྒྱན་པའི་བར་འོག་མདུན་བསྐྱེད་ཀྱི་སྐབས་ལྟར་བྱས་ལ། མཆོད་པ་རྣམས་བྱིན་གྱིས་བརླབས་ནས། མཆོད་པ་འབུལ་བ་དང་བསྟོད་པ་རྣམས་བྱས་ལ། དེ་ནས་ལག་པ་གཡས་རྡོ་རྗེ་དང་བཅས་པའི་སྤོས་བཟུང༌། གཡོན་དྲིལ་བུ་བཅད་གཏུབས་སུ་དཀྲོལ་ཞིང༌། འཕགས་མ་གདུགས་དཀར་ལྷ་མོ་མཆོག །
རིག་སྔགས་རྒྱལ་ལ་ཕྱག་འཚལ་ལོ། ། ཐུགས་རྗེའི་བདག་ཉིད་དཀྱིལ་འཁོར་ནི། ། མགོན་པོ་འདྲི་བར་འཚལ་ལགས་ན། ། སློབ་མ་རྣམས་ལ་བརྩེ་བ་དང༌། ། ཁྱེད་རྣམས་ལ་ཡང་མཆོད་པའི་ཕྱིར། ། བཅོམ་ལྡན་འདས་མ་བདག་ནི་གུས། ། དེས་ན་བཀའ་དྲིན་མཛད་པར་རིགས། ། འགྲོ་བ་འཁོར་ལོ་བྱ་དོན་གསོལ། ། སངས་རྒྱས་རྣམས་ནི་བདག་ལ་དགོངས། ། བྱང་ཆུབ་སེམས་དཔའ་འབྲས་གནས་དང༌། །
གང་ཡང་གསང་སྔགས་ལྷ་རྣམས་དང༌། ། འཇིག་རྟེན་སྐྱོང་བ་མ་ལུས་དང༌། ། འབྱུང་པོ་བྱང་ཆུབ་ཉེ་བར་གནས། ། གང་དག་རྡོ་རྗེའི་སྤྱན་མངའ་བའི། ། བསྟན་ལ་མངོན་པར་དགའ་བ་ཀུན། ། བདག་ནི་རྡོ་རྗེ་ཆེ་གེ་སྟེ། ། འཕགས་མ་གདུགས་དཀར་དཀྱིལ་འཁོར་ནི། ། འགྲོ་བའི་དོན་ཕྱིར་འདྲི་ལགས་ན། ། ཐུགས་རྗེས་བརྩེ་བར་དགོངས་སུ་གསོལ། ། དེང་བདག་སློབ་མར་བཅས་པ་ལ། །
དཀྱིལ་འཁོར་ལྷན་ཅིག་གྱུར་པ་ཀུན། ། ཉེ་བ་རུ་ནི་མཛད་པར་རིགས། ། ལན་གསུམ་གྱིས་སྙན་གསན་དབབ། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག་ཅེས་གནང་བ་བྱིན་པར་བསམ་མོ། ། དེ་ནས་གཏོར་མ་འབུལ་བ་ནི། བཅོམ་ལྡན་འདས་མ་ནས་བགེགས་གཏོར་གྱི་བར་དངོས་གཞིའི་སྐབས་ཇི་ལྟ་བ་བཞིན་བྱའོ། ། གསུམ་པ་བུམ་པ་སྟ་གོན་ནི། ལེགས་པར་བཤམས་པའི་བུམ་པ་གཉིས་བསང་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ། བྷྲཱུྃ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ།
ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷ་རྫས་ཀྱི་གོས་ཀྱིས་མགུལ་པ་བཅིངས་པ། ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ལྷའི་ཆུ་དང་བཅུད་ཀྱིས་བཀང་བ། ཨོཾ་ཀལྤ་བྲྀཀྵཱ་ཡ་སྭཱ་ཧཱ། དཔག་བསམ་གྱི་ཤིང་གིས་ཁ་བརྒྱན་པ།
ཆུའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་སེང་གེས་བཏེག་པའི་ཁྲི་པདྨ་དང་ཟླ་བའི་གདན་འདབ་མ་བརྒྱད་ལ་ཉི་མ་དང༌། ཕྱིའི་མཚམས་བཞིར་པདྨ་དང་ཟླ་བ། ཕྱོགས་བཞིར་པདྨ་དང་ཉི་མའི་གདན། དབུས་ཀྱི་གདན་གྱི་སྟེང་དུ་ཨོཾ་དཀར་པོ། དེ་ལས་འོད་ཟེར་འཕྲོས་སོགས་ནས་ཐུགས་ཀར་གཞན་གྱིས་མི་ཐུབ་མ་བཅས་པ་བསྐྱེད་པ་ནས་བརྩམས་ཏེ། ལྷ་མོ་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ལྷ་རྫས་ཀྱི་དར་གྱི་སྟོད་གཡོགས་དང་ཤམ་ཐབས་ཅན་ནོ། ། ཞེས་པའི་བར་གྱིས་གཙོ་འཁོར་བཅུ་བདུན་མདུན་བསྐྱེད་ཀྱི་སྐབས་ལྟར་དང༌། ལས་ཐམས་ཅད་པའི་བུམ་པར་པདྨ་དང་ཉི་མའི་སྟེང་དུ་ཧཱུྃ་ལས་ཁྲོ་བོ་བདུད་རྩི་འཁྱིལ་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་སྣ་ཚོགས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ།
ཅུང་ཟད་ཁྲོ་བའི་ཉམས་ཅན། རིན་པོ་ཆེ་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པ། ལྷ་དེ་ཐམས་ཅད་ཀྱི་སྤྱི་བོར་ཨོཾ་སོགས་ནས་རང་རང་གི་ས་བོན་གྱིས་མཚན་པ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་ལྷ་བཅུ་བདུན་བདུད་རྩི་འཁྱིལ་པ་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿམ་ལུས་སེམས་ཅན་སོགས་ཤླཽ་ཀ་གསུམ་སྔགས་དང་བཅས་པས་སྤྱན་དྲངས། ཆུ་གཉིས་ཉེར་སྤྱོད་ཀྱིས་མཆོད་པ་ནས་གཙོ་འཁོར་ཐམས་ཅད་ལ་རྣམ་པར་སྣང་མཛད་དང༌། བདུད་རྩི་འཁྱིལ་པ་ལ་དོན་ཡོད་གྲུབ་པས་དབུར་བརྒྱན་པའི་ཁྱད་པར་ཙམ་མ་གཏོགས་གཞན་ཐམས་ཅད་མདུན་བསྐྱེད་ལྟར་ཡན་ལག་བཞི་རྫོགས་སུ་བྱའོ། ། མཚན་སྔགས་རེ་རེའི་སྔོན་དུ་འགྲོ་བས་མཆོད་པ་དང༌།
བཅོམ་ལྡན་ལྷ་མོ་གདུགས་དཀར་ཞེས་སོགས་དང༌། གཞན་གྱིས་མི་ཐུབ་མ་སོགས་དང་འཇིགས་པའི་ཧཱུྃ་སྒྲ་སོགས་ཤླཽ་ཀ་རེས་བསྟོད། གཟུངས་ཐག་ནས་བཟུང་ལ། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ཏེ་སོང་བས་བུམ་ནང་གི་ལྷ་རྣམས་ཀྱི་ཐུགས་ཀའི་སྔགས་ཕྲེང་ལ་ཕོག་པས། དེ་རྣམས་དང་ལྷ་རྣམས་ཀྱི་སྐུ་ལས་བདུད་རྩིའི་ཆུ་རྒྱུན་བྱུང་བས་བུམ་པ་གང་བར་བསམས་ལ། ཏདྱ་ཐཱ། ཨ་ན་ལེ་སོགས་བསྙེན་སྔགས་ཅི་ནུས་དང༌། ཨོཾ་སརྦ་ཏ་ཐཱ་ག་ཏོཥྞཱི་ཥ་སི་ཏཱ་ཏ་པ་ཏྲེ་ཧཱུྃ་དྲུཾ་ཧྲཱིཥྚོཾ། བཅོམ་ལྡན་འདས་མ་གཞན་གྱིས་མི་ཐུབ་མའི་སྔགས་སོ། ། ཨོཾ་ཛམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ།
གཏུམ་པ་ཆེན་མོའི་འོ། ། ཨོཾ་སྟམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། འབར་བ་ཆེན་མོའི་འོ། ། ཨོཾ་མོ་ཧ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། གོས་དཀར་མོའི་འོ། ། ཨོཾ་ལམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། སྒྲོལ་མའི་འོ། ། ཨོཾ་བ་ཧ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། རྒྱལ་བའི་རྡོ་རྗེ་མའི་འོ། ། ཨོཾ་པ་ར་བི་ཥ་སཾ་བྷཀྵ་ན་ཀ་རཱི་ཧཱུྃ་དྲུཾ་ཧྲཱིཥྚོཾ།
པདྨའི་མངོན་མཚན་མའི་འོ། ། ཨོཾ་སརྦ་དུཥྚཱན་པྲ་དུཥྚཱ་ནཱཾ་སྟམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། གཞན་གྱིས་མི་ཐུབ་མའི་འོ། ། ཨོཾ་སརྦ་ཡཀྵ་རཱཀྵ་ས་གྲ་ཧཱ་ཎཱཾ་བི་དྷྭནྶན་ཀ་རཱི་ཧཱུྃ་དྲུཾ་ཧྲཱིཥྚོཾ། རྡོ་རྗེ་མཆུ་ཅན་མའི་འོ། ། ཨོཾ་བཛྲ་དྷཱུ་པེ་ཨཱཿཧཱུྃ་དྲུཾ། ཞི་བ་ཆེན་མོའི་འོ། ། ཨོཾ་བཛྲ་པུཥྤེ་ཨཱཿཧཱུྃ་དྲུཾ། ཞི་བ་གསེར་ཕྲེང་མའི་འོ། ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ་དྲུཾ།
དཀར་ཆེན་མའི་འོ། ། ཨོཾ་བཛྲ་གནྡྷེ་ཨཱཿཧཱུྃ་དྲུཾ། འཕགས་མ་སྒྲོལ་མའི་འོ། ། ཨོཾ་སརྦ་པ་རཱ་བི་དྱཱ་ཙྪེ་ད་ན་ཀ་རཱི་ཧཱུྃ་དྲུཾ་ཧྲཱིཥྚོཾ། རྡོ་རྗེ་ལུ་གུ་རྒྱུད་མའི་འོ། ། ཨོཾ་ཙ་ཏུ་ར་ཤཱི་ཏཱི་ནཱཾ་གྲ་ཧ་ས་ཧ་སྲཱ་ཎཱཾ་བི་དྷྭནྶ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། རྡོ་རྗེ་གཞོན་ནུ་མའི་འོ། ། ཨོཾ་ཨཥྚཱ་བིཾ་ཤ་ཏཱི་ནཱཾ་ནཀྵ་ཏྲ་པྲ་སཱ་ད་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ལག་ན་རྡོ་རྗེ་མའི་འོ། ། ཨོཾ་ཨཥྚཱ་ནཱཾ་མ་ཧཱ་གྲ་ཧཱ་ནཱཾ་བིདྷྭནྶ་ན་ཀ་རཱི་ཧཱུྃ་དྲུཾ་ཧྲཱིཥྚོཾ།
རྡོ་རྗེ་རིན་ཆེན་མའི་སྔགས་ཏེ་དེ་རྣམས་ཅི་ནུས་རེ་དང༌། ལས་བུམ་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ། ཅེས་པ་ཉེར་གཅིག་ཙམ་བཟླས་མཐར་མཆོད་བསྟོད་གོང་བཞིན་དང་འདོད་དོན་གསོལ་བ་གདབ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ལ། ཨོཾ་ཨཱཿཧཱུྃ་གིས་མཆོད་ཡོན་ཕུལ། ལས་བུམ་ལ་བུམ་པའི་ཆུ་ཁ་རྒྱན་གྱིས་འཐོར་ཞིང༌། དབང་གི་བྱ་བ་མཐར་མ་ཕྱིན་གྱི་བར་དུ་བགེགས་བཟློག་པའི་ཕྲིན་ལས་མཛོད་ཅིག་ཅེས་བརྗོད་དེ། ཡེ་ཤེས་པ་གཤེགས།
དམ་ཚིག་པ་ཞུ་བ་བུམ་པའི་ཆུར་གྱུར་པར་བསམ་མོ། ། བཞི་པ་སློབ་མ་སྟ་གོན་ནི། དཀྱིལ་འཁོར་ཡོལ་བས་བཅད་དེ། དབང་གི་སྣོད་དུ་རུང་བའི་སློབ་མ་གཅིག་ནས་ཉེར་ལྔའི་བར་ཟུང་དུ་མ་གྱུར་པ་རྣམས་ཁྲུས་བྱས་ནས་གྲལ་དུ་འཁོད་པ་ལ། མེ་ཏོག་བཀྱེ་བསྡུ་གྲུབ་ནས། སེམས་བསྐྱེད་གསལ་བཏབ། འདིར་གང་གསན་པར་བྱ་བའི་ཆོས་ནི་རང་རེ་རྣམས་ཀྱི་སྟོན་པ་ཚད་མེད་པའི་ཐུགས་རྗེ་མངའ་བ་བཅོམ་ལྡན་འདས་ཐུབ་པའི་དབང་པོས་གདུལ་བྱ་རྣམས་ཀྱི་ཁམས་དང་བསམ་པ་དང་མཐུན་པར་ཆོས་ཀྱི་རྣམ་གྲངས་དཔག་ཏུ་མེད་པར་གསུངས་པ་རྣམས་ཕྱོགས་རིས་སུ་བསྡུ་ན་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་སྔགས་ཀྱི་ཐེག་པ་གཉིས་ལས། འདིར་སྔགས་ཀྱི་ཐེག་པའི་ནང་ཚན་རིག་སྔགས་འཆང་གི་སྡེ་སྣོད་ཐམས་ཅད་ཀྱི་རྩ་བར་གྱུར་པ་བྱ་བའི་རྒྱུད་ཡིན། དེ་ལའང་བྱ་བ་སྤྱི་དང་སོ་སོའི་རྒྱུད་གཉིས་ལས་ཕྱི་མ་སྟེ།
དེ་ལ་རྒྱུད་སྡེའི་དབྱེ་སྒོ་དྲུག་ཏུ་ཡོད་པ་ལས། འདིར་དེ་བཞིན་གཤེགས་པའི་རིགས་ཀྱི་རྒྱུད་ཡིན། དེ་ལའང་རིགས་ཀྱི་གཙོ་བོ། རིགས་ཀྱི་བདག་པོ། རིགས་ཀྱི་ཡུམ། རིགས་ཀྱི་གཙུག་ཏོར། རིགས་ཀྱི་ཁྲོ་བོ་ཁྲོ་མོ། རིགས་ཀྱི་ཕོ་ཉ་ཕོ་མོ། རིགས་ཀྱི་སེམས་དཔའ། རིགས་ཀྱི་གནས་གཙང་སྟེ་བརྒྱད་ལས་འདིར་རིགས་ཀྱི་གཙུག་ཏོར་འཕགས་པ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་པ་ཕྱིར་བཟློག་པ་ཆེན་མོ་མཆོག་ཏུ་གྲུབ་པ་ཞེས་བྱ་བའི་གཟུངས་ཀྱི་རྒྱལ་པོ་པཎྜི་ཏ་ཆེན་པོ་ཤཱུ་རཾ་ག་ཝརྨ་དང༌།
སློབ་དཔོན་གྷི་རི་ཝ་ཏ་དང༌། བི་མ་ལ་མི་ཏྲ་སོགས་ཀྱིས་ལེགས་པར་བཀྲལ་བ་གཙུག་ཏོར་གདུགས་དཀར་ལྷ་བཅུ་བདུན་པའི་དཀྱིལ་འཁོར་དུ་དབང་བསྐུར་བ་སྒྲུབ་པ་ལ། སྟ་གོན་དང༌། དངོས་གཞིའི་ཆོ་ག་གཉིས་ལས། དང་པོ་ལ་སློབ་དཔོན་གྱི་བྱ་བ་བདག་གི་རྣལ་འབྱོར་སྔོན་དུ་འགྲོ་བའི་ས་ལྷ་དང༌། ལྷ་དང༌། བུམ་པ་སྟ་གོན་རྣམས་དགོས་པ་ལེགས་པར་གྲུབ་ནས། ད་ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་སྟ་གོན་ལ། ཆོས་བཅུ་གསུམ་ཡོད་པ་ལས། དང་པོ་ལུས་ཀྱི་བྱ་བ་ཁྲུས་བྱས།
ཕྱག་དང་འཇུག་པའི་ཡོན་ཕུལ་ནས་རང་རང་གི་གྲལ་ལ་སྙིམ་པ་མེ་ཏོག་དང་བཅས་པས་འཁོད་དེ། སློབ་དཔོན་ལ་བཅོམ་ལྡན་འདས་མ་གདུགས་དཀར་པོ་ཅན་དངོས་ཡིན་སྙམ་པའི་མོས་གུས་དང་ལྡན་པས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཕུལ་མཛོད། དེ་ལྟར་མཎྜལ་ཕུལ་ནས་མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་གཞུག་པ་ནི། སྔགས་ཀྱི་དངོས་གྲུབ་དོན་གཉེར་གང༌། ། ཞེས་སོགས་ནས། འབད་པ་མེད་པར་འདི་འབྲས་འགྲུབ། ། ཅེས་གསུངས་ཏེ། དེའི་དོན་ནི། དཀྱིལ་འཁོར་དུ་གཞུག་པའི་སྐབས་ཀྱི་དོན། ཚེ་འདིར་ཚེ་རིང་བ་དང༌།
ཕྱི་མར་ལྷ་མིའི་གོ་འཕང་ཙམ་དང༌། འཁོར་བ་སྤང་བའི་ཉན་རང་ཙམ་དོན་དུ་གཉེར་བའི་སྒོ་ནས་མ་ཡིན་པར་གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་བའི་སླད་དུ་དཀྱིལ་འཁོར་འདིར་ཞུགས་ལ་དབང་བླངས་ཏེ་དམ་ཚིག་ལ་བསྲུང་བསྡམ་བགྱི་སྙམ་པ་མཛོད། བསམ་པ་དེ་ལྟ་བུ་ཞིག་སྐྱེས་ན་ཚེ་འདིའི་ནད་གདོན་ཞི་བ་དང༌། ཕྱི་མར་ལྷ་མིའི་གོ་འཕང་ལ་སོགས་པ་ཞར་བྱུང་དུ་འབྱུང་བ་ཡིན་ནོ། ། ཁྱད་པར་ཅན་གྱི་དོན་ཞུ་བའི་སླད་དུ་བླ་མ་དང་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཉིས་སུ་མེད་པར་བཞུགས་པ་ལ་སྐྱབས་སུ་འགྲོ་བ་དང༌། སེམས་བསྐྱེད་པ་དང༌། རིག་འཛིན་སྔགས་ཀྱི་དམ་ཚིག་རྣམས་བདག་ལ་སྩལ་དུ་གསོལ་སྙམ་པས། སྙིམ་པ་མེ་ཏོག་དང་བཅས་པས་ཐལ་མོ་སྦྱར་ཏེ་འདིའི་རྗེས་ཟློས་ལན་གསུམ་མཛོད། དགའ་ཆེན་ཁྱོད་བདག་སྟོན་པ་སྟེ། ། ཞེས་སོགས་ལན་གསུམ་གྱིས་གསོལ་བ་བཏབ་ནས།
རྡོ་རྗེ་ཐེག་པའི་ལམ་ལ་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ། བུ་ཚུར་ཐེག་པ་ཆེན་པོ་ཡི། ། ཞེས་སོགས་ནས། བུ་ཡིས་བློ་གྲོས་འདི་གྱིས་ཤིག ། ཅེས་གསུངས་ཏེ། དེའི་དོན་ནི། དེ་ལ་བུ་ཞེས་ཉེ་ཚིག་གིས་བོས་ཏེ། ཁྱེད་རྣམས་ཆེན་པོ་བདུན་དང་ལྡན་པའི་ཐེག་ཆེན་གྱི་ཆོས་ཀྱི་སྣོད་ཡིན་ལ། ཐེག་ཆེན་ལ་ཡང་རྒྱུ་འབྲས་གཉིས་ལས། མཆོག་ཏུ་གྱུར་པ་རྡོ་རྗེ་ཐེག་པ་ཁོ་བོས་ཁྱོད་ལ་བསྟན་པར་བྱ་སྟེ།
རྡོ་རྗེ་ཐེག་པ་འདི་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། ཁྱད་པར་དུ་ཡང་འོ་སྐོལ་རྣམས་ཀྱི་སྟོན་པ་ཤཱཀྱའི་རྒྱལ་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང༌། འོག་མིན་དུ་སངས་རྒྱས་སུ་ཟིན་ཀྱང༌། འཇིག་རྟེན་པ་རྣམས་དྲང་བའི་ཕྱིར་དུ་སླར་ཛམྦུའི་གླིང་འདིར་འཚང་རྒྱ་བའི་ཚུལ་བསྟན་པ་ཡིན་པས་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལས་བློ་གཞན་དུ་མི་འགྱུར་བ་གྱིས་ཤིག་ཅེས་པའི་དོན་ཡིན། རྒྱུན་བཤགས་སྔོན་དུ་འགྲོ་བའི་བྱང་ཆུབ་མཆོག་ཏུ་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མངོན་སུམ་བཞིན་དུ་བཞུགས་པར་མོས་པ་བྱས། དེ་དག་གི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས་ཚེ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་སྟོབས་བཞི་ཚང་བའི་སྒོ་ནས་བཤགས་པ་ལ་སོགས་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། ཕྱོགས་བཅུ་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་དང༌། སློབ་དཔོན་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་བས་ཚེ་ཐོག་མ་མེད་པ་ནས་ད་ལྟའི་བར་དུ། འདོད་ཆགས་དང༌། ཞེ་སྡང་དང༌། གཏི་མུག་གི་དབང་གིས་ལུས་ངག་ཡིད་གསུམ་གྱི་སྒོ་ནས་སྡིག་པ་མི་དགེ་བའི་ལས་བགྱིས་པ་དང༌། བགྱིད་དུ་སྩལ་བ་དང༌། བགྱིད་པ་ལ་རྗེས་སུ་ཡི་རང་བ་བགྱིས་པ་དེ་དག་ཐམས་ཅད་སོ་སོར་བཤགས་ཤིང་ཡང་མི་བགྱིད་དོ། ། ཞེས་ལན་གསུམ། འཁོར་འདས་ཀུན་གྱིས་དུས་གསུམ་དུ་བསགས་པའི་དགེ་བའི་རྩ་བ་ལ་དགའ་ཞིང་ཕྲག་དོག་མེད་པར་རྗེས་སུ་ཡི་རང་བ་བགྱིའོ་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་བཞུགས་པའི་ཞེས་པ་ནས་དགོངས་སུ་གསོལ། སོ་སོ་སྐྱེ་བོ་དང༌།
འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་དགེ་བའི་རྩ་བ་དེ་དག་ཐམས་ཅད་ལ་དགའ་ཞིང་རྗེས་སུ་ཡི་རང་བར་བགྱིའོ་ཞེས་ལན་གསུམ། ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་ལ་སོགས་པ་ཆོས་ཀྱི་འཁོར་ལོ་བསྐོར་བར་མི་མཛད་པ་དེ་དག་ལ། སེམས་ཅན་གྱི་དོན་དུ་ཆོས་ཀྱི་འཁོར་ལོ་བསྐོར་བར་གསོལ་བ་གདབ་པར་བགྱིའོ་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་ནས་དགོངས་སུ་གསོལ། གང་དག་ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་བཅོམ་ལྡན་འདས་ལྷ་དང་མི་རྣམས་ཀྱི་སྟོན་པ་སྲས་དང་བཅས་པ་ཆོས་ཀྱི་འཁོར་ལོ་བསྐོར་བར་མི་མཛད་པ་དེ་དག་ལ། སེམས་ཅན་ཐམས་ཅད་ཀྱི་དོན་དུ་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་སོ། ། ཞེས་ལན་གསུམ།
ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་ཡོངས་སུ་མྱ་ངན་ལས་འདའ་བར་བཞེད་པ་དེ་དག་མྱ་ངན་ལས་མི་འདའ་བར་གསོལ་བ་འདེབས་སོ་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་ནས་དགོངས་སུ་གསོལ། གང་དག་ཕྱོགས་བཅུའི་འཇིག་རྟེན་གྱི་ཁམས་ན་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདའ་བར་བཞེད་པ་དེ་དག་ཡོངས་སུ་མྱ་ངན་ལས་མི་འདའ་བར་གསོལ་བ་འདེབས་སོ། ། ཞེས་ལན་གསུམ། རྡོ་རྗེ་ཐེག་པའི་དཀོན་མཆོག་གསུམ་ལ་དུས་ད་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་ཞིང༌། དེའི་བསླབ་པ་ལ་སློབ་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་ནས་དགོངས་སུ་གསོལ། བདག་མིང་འདི་ཞེས་བགྱི་བས། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག
སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག དགེ་འདུན་ལ་སྐྱབས་སུ་མཆིའོ། ། གསང་སྔགས་དང༌། རིག་སྔགས་དང༌། ཡི་དམ་གྱི་ལྷ་དང༌། བླ་མ་དམ་པ་རྣམས་ལ་སྐྱབས་སུ་མཆིའོ། ། ཞེས་ལན་གསུམ།
བདག་གཞན་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་ནས་དགོངས་སུ་གསོལ། བདག་མིང་འདི་ཞེས་བགྱི་བས། སེམས་ཅན་མ་བསྒྲལ་བ་རྣམས་བསྒྲལ་བའི་བགྱི་བ་དང༌། མ་གྲོལ་བ་རྣམས་དགྲོལ་བར་བགྱི་བ་དང༌། དབུགས་མ་ཕྱུང་བ་རྣམས་དབུགས་དབྱུང་བར་བགྱི་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་བའི་ཕྱིར། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བྱང་ཆུབ་ཆེན་པོར་སྨོན་པའི་སེམས་བསྐྱེད་པ་དེ་བཞིན་དུ། བདག་གིས་ཀྱང་སེམས་བསྐྱེད་པར་བགྱིའོ། ། ཞེས་ལན་གསུམ་གྱིས་སྨོན་པ་སེམས་བསྐྱེད།
དེའི་ཆེད་དུ་སེམས་ཅན་གྱི་དོན་རྒྱ་ཆེན་པོ་སྒྲུབ་ཅིང་རྡོ་རྗེ་ཐེག་པའི་ཐབས་ཚུལ་རྣམས་ལ་རིམ་པ་བཞིན་དུ་བསླབ་པར་བགྱིའོ་སྙམ་པས་འདིའི་རྗེས་ཟློས་མཛོད། ཕྱོགས་བཅུ་ན་ནས་དགོངས་སུ་གསོལ། བདག་མིང་འདི་ཞེས་བགྱི་བས་འདས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སྤྱོད་པ་ལ་ཇི་ལྟར་བསླབས་པ་དང༌། མ་བྱོན་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པར་འགྱུར་བ་དང༌། ད་ལྟར་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་སློབ་པ་དེ་བཞིན་དུ་བདག་གིས་ཀྱང༌། བྱང་ཆུབ་སེམས་དཔའ་རྣམས་ཀྱིས་བསླབ་པ་ལ་བསླབ་པར་བགྱིའོ། ། ཞེས་ལན་གསུམ་གྱིས་འཇུག་པ་སེམས་བསྐྱེད། སྨོན་འཇུག་བརྟན་པའི་ཕྱིར་དུ་འདིའི་རྗེས་ཟློས་མཛོད། ཇི་ལྟར་དུས་གསུམ་མགོན་པོ་རྣམས། ། ཞེས་པ་ནས།
སོ་སོར་བརྟན་པོར་གཟུང་བར་བགྱི། ། ཞེས་ལན་གསུམ། དེ་ལྟར་བགྱིས་པའི་དགེ་བའི་རྩ་བ་དེས་བདག་དང་སེམས་ཅན་ཐམས་ཅད་ཀྱིས་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་གྱུར་ཅིག་སྙམ་པས་འདིའི་རྗེས་ཟློས་མཛོད། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་གིས་ནི་རྗེས་སུ་བདག་སློབ་ཅིང༌། ། དགེ་བ་འདི་དག་ཐམས་ཅད་ཡོངས་སུ་བསྔོ། ། ཞེས་ལན་གསུམ་གྱིས་རྒྱུད་དག་པར་བྱས་ནས། སེམས་བསྐྱེད་པའི་སློབ་མ་ལ་བར་ཆད་བསྲུང་བའི་སླད་དུ་ལས་བུམ་གྱི་ཆུས་གཏོར་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ།
ཅེས་བརྗོད་པས་བར་དུ་གཅོད་པ་དང་སྡིག་སྒྲིབ་རྣམས་སྦྱངས་པར་མོས་ནས། བྱིན་གྱིས་བརླབ་པའི་སླད་དུ་ཁྱེད་རང་རྣམས་སྐད་ཅིག་གིས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་སྐུ་མདོག་གངས་རིའི་ཕུང་པོ་ལྟར་དཀར་བ། ཞལ་གཅིག་ཕྱག་གཉིས་མ། གཡས་པས་སྐྱབས་སྦྱིན་གྱི་ཕྱག་རྒྱ་མཛད་པ། གཡོན་པས་བདག་ཉིད་ཡུལ་འཁོར་སྲིད་འབངས་དང་བཅས་པ་ཁེབས་པའི་གདུགས་དཀར་པོ་བསྣམས་པ། རྡོ་རྗེའི་སྐྱིལ་མོ་ཀྲུང་གིས་བཞུགས་པའི་སྐུ་ཅན་དུ་གསལ་བ་ལ་སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པས་གནས་གསུམ་དུ་རེག་སྟེ། ཨོཾ་ཨཱཿཧཱུྃ་ཞེས་བརྗོད་པས་ཁྱེད་རང་རྣམས་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿཡིས་མཚན་པ། སྙིང་གར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་རྣམས་ལམ་གྱིས་བྱུང་བར་མོས་པ་མཛོད། དེ་ལྟར་ལུས་ངག་ཡིད་གསུམ་ལྷའི་སྐུ་གསུང་ཐུགས་ཀྱི་ངོ་བོར་བྱིན་གྱིས་བརླབས་པ་དེ་མཆོད་པའི་ཡུལ་དུ་བཟང་བ་ཡིན་པས།
སློབ་དཔོན་གྱིས་མེ་ཏོག་དབུ་ལ་ཕུལ་ནས་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ། བདུག་སྤོས་ཤངས་ལ། དྷུ་པེ། མར་མེ་སྤྱན་ལམ་དུ། ཨཱ་ལོ་ཀེ ཐུགས་ཀར་དྲིའི་བྱུག་པ། གནྡྷེ། ཞེས་པས་མཆོད་ནས། དངོས་གྲུབ་ཀྱི་མཚན་ལྟས་བརྟག་པའི་སླད་དུ་སོང་ཤིང་སྦྱིན་པ་ནི།
བུམ་ཆུས་གཏོར་ཞིང༌། བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་གི་ཅོད་པཎ་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར། ཞེས་དང༌། ཨོཾ་ཨཱཿཛི་ཧྭ་སཾ་ཝརྡྷ་ནི་སྭཱ་ཧཱ། ཞེས་པས་བསྔགས་པའི་སོ་ཤིང་དེ་ཉིད་ཁྱེད་རྣམས་ཀྱི་ཕྱག་ཐལ་མོ་སྦྱར་བའི་བར་དུ་དངོས་གྲུབ་ཀྱི་མཚན་མ་བརྟག་པའི་སླད་དུ་བྱིན་པར་མོས་པ་མཛོད། ཅེས་དང༌། སྔགས་དེ་ཉིད་ཀྱིས་བྱིན་ཏེ། སོ་དྲུད་པ་བཞིན་བྱས་པས་སྡིག་སྒྲིབ་ཐམས་ཅད་སྐྱུགས་པར་མོས་ལ། སོ་ཤིང་གི་རྭ་བ་ཚོམ་བུ་དགུ་བཀོད་པའི་དབུས་སུ་ཨོཾ་བཛྲ་ཧ་ས་ཧཾ་ཞེས་གསུང་ཞིང་ཐལ་མོ་ཁ་ཕྱེ་སྟེ་ལྟོས་པ་མེད་པར་དོར་ཅིག
དེ་ལྟར་དོར་བའི་རྩེ་མོ་རང་ངམ་སྟེང་དུ་ཕྱོགས་ན་མཆོག་གི་དངོས་གྲུབ། ཤར་དུ་ཕྱོགས་ན་ཞི་བ། ལྷོར་མངོན་སྤྱོད། ནུབ་ཏུ་དབང༌། བྱང་དུ་རྒྱས་པ། མཚམས་རྣམས་སུ་ཕྱོགས་ན་བུམ་པ་བཟང་པོ་ལ་སོགས་པའི་དངོས་གྲུབ་ཕྲན་ཚེགས་རེ་དང༌། འོག་ཏུ་ཕྱོགས་ན་ས་འོག་གི་དངོས་གྲུབ་འགྲུབ་པར་འགྱུར་རོ། ། སྒོ་གསུམ་གྱི་དྲི་མ་སྦྱང་བའི་སླད་དུ་ཁྱོར་ཆུ་བླུད་པ་ནི། ཨོཾ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པཾ་ནིཤྩ་སྱ་སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ་ཞེས་བཟླས་པའི་ཆུ་ཨོཾ་ཧྲཱིཿབི་ཤུདྡྷའི་སྔགས་ཀྱིས་ལན་གསུམ་སྦྱིན་ནོ། ། བར་ཆད་བསྲུང་བའི་སླད་དུ་སྲུང་སྐུད་སྦྱིན་པ་ནི།
སྲུང་སྐུད་ལ་བུམ་ཆུས་གཏོར་ཞིང༌། བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པ་སུམ་བསྒྲིལ་དུ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ། རྡོ་རྗེ་སློབ་མ་རྣམས་ཀྱི་བར་ཆད་སྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ཨོཾ་ལས་འོད་ཟེར་འཕྲོས་པས། སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་གི་སྲད་བུ་ལ་ཐིམ་ཞེས་དང༌། ཨོཾ་ཨ་སི་ཏ་སོགས་ཀྱིས་བྱིན་གྱིས་བརླབས་ཏེ། སློབ་མ་སྐྱེས་པའི་དཔུང་པ་གཡོན་དང་བུད་མེད་ཀྱི་གཡས་པར་གཙོ་བོའི་སྔགས་བཟླ་ཞིང་བཅིང༌། བུམ་ཆུས་གཏོར། སརྦ་བུདྡྷཱ་མཻ་ཏྲི་རཀྵ་རཀྵ་སརྦནྟུ་སྭཱ་ཧཱ།
སརྦ་བུདྡྷཱ་ཨ་དྡྷིཥྛཱ་ན་ཨ་དྷིཥྛི་ཏེ་སྭཱ་ཧཱ། དྷ་ར་ཀ་སྱ་རཀྵ་རཀྵ་ཀུ་རུ་ཀུ་རུ་སྭཱ་ཧཱ། བྱང་ཆུབ་མ་ཐོབ་ཀྱི་བར་དུ་བར་དུ་གཅོད་པ་ཐམས་ཅད་བསྲུང་དུ་གསོལ། ཞེས་བརྗོད་དོ། ། རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པར་བྱ་བའི་ཕྱིར་རྩ་ཀུ་ཤའི་སྔས་སྟན་སྦྱིན་པ་ནི། ཀུ་ཤའི་ཕོན་པོ་ཆེ་ཆུང་གཉིས་བསང་སྦྱངས། སྟོང་པའི་ངང་ལས་དྷཱིཿདང་ཧ་ལས་བྱུང་བའི་ཀུ་ཤ་ཆེ་ཆུང་གཉིས་རྩ་བ་དང་རྩེ་མོ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུག་པའི་ནུས་པ་དང་ལྡན་པར་གྱུར་ཅེས་དང༌། དྷཱིཿཧ་བཟླས་པས་བྱིན་གྱིས་བརླབས་ནས། ཀུ་ཤ་ཆུང་བ་གཡས་སུ་དྷཱིཿདང་ཆེ་བ་གཡོན་དུ་ཧ་བཟླས་པས་བྱིན་ནོ། ། ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་ནི།
འཇིག་རྟེན་དུ་ནི་ཀུན་མཁྱེན་དག ། ཅེས་སོགས་བརྗོད་དེ། དེའི་དོན་ནི། འཇིག་རྟེན་ན་ཨུ་དུམ་ཝཱ་རའི་མེ་ཏོག་དཀོན་པ་ལྟར་སངས་རྒྱས་འཇིག་རྟེན་དུ་འབྱོན་པ་དང༌། བྱོན་ནས་ཆོས་གསུངས་པ་དང་གསུངས་པའི་བསྟན་པ་གནས་པ་དང་བསྟན་པའི་རྗེས་སུ་བདག་གཞན་འཇུག་པ་ཡོད་པ་རྣམས་དཀོན། དེའི་ནང་ནས་ཀྱང་གསང་སྔགས་ཀྱི་ཐེག་པ་དང་མཇལ་བ་ཤིན་ཏུ་དཀོན་ནོ། ། དཀོན་པ་དེ་ཡང་ཕན་ཡོན་ཆེན་པོ་དང་ལྡན་པ་ཡིན་ཏེ། དཀྱིལ་འཁོར་དུ་ཞུགས་ཏེ་དབང་བླངས་ནས་དམ་ཚིག་ལ་བསྲུང་བསྡམ་དང་ལམ་ལ་འབད་པ་བྱས་ན་བརྩོན་འགྲུས་དང་བསྟུན་པའི་བྱེ་བྲག་གིས་ཚེ་འདི་འམ་བར་དོའམ་སྐྱེ་བ་བདུན་ནམ། བཅུ་དྲུག་ཚུན་ཆད་ན་འབྲས་བུ་འགྲུབ་པར་གསུངས་པས། མཐར་ཐུག་གི་འབྲས་བུ་ལ་ཉེ་ཞིང་གནས་སྐབས་ཀྱི་འབྲས་བུ་ཚེ་འདིར་ཚེ་རིང་བ་དང་ནད་དང་སྡུག་བསྔལ་ཞི་བ་ལ་སོགས་པའང་རྩོལ་སྒྲུབ་ལོགས་ནས་མི་དགོས་པར་ཞར་ལས་འབྱུང་བའི་ཚུལ་གྱིས་འགྲུབ་པ་ཡིན་པས་རྙེད་པར་དཀའ་ལ་ཕན་ཡོན་ཆེ་བའི་གསང་སྔགས་ཀྱི་ཐེག་པ་དང་མཇལ་བ་འདི་སྐལ་བ་བཟང་བ་ཡིན་སྙམ་དུ་ཤེས་པའི་སྒོ་ནས་ལམ་ལ་འབད་པ་དང༌།
དམ་ཚིག་ལ་བསྲུང་བསྡམ་ཚུལ་བཞིན་དུ་བགྱི་སྙམ་པ་གྱིས། རྨི་ལམ་བརྟག་ཅིང་ངན་ན་བསྲུང་བ་ནི། དོ་ནུབ་ཉལ་བའི་ཚེ་སྔར་གྱི་ཀུ་ཤ་ཆུང་བ་སྔས་དང༌། ཆེ་བ་སྟན་དུ་གྱིས་ལ་ལྷ་དང་བླ་མ་ཡིད་ལ་དྲན་པའི་སྒོ་ནས་མགོ་བོ་ཤར་རམ་བྱང་དུ་སྟན་ལ་ཉོལ་ཞིག ལུང་སྟོན་པའི་རྨི་ལམ་འབྱུང་བར་འགྱུར་རོ། ། དེ་ཡང་རྨི་ལམ་བཟང་བའི་ལྟས་ནི། དེ་བཞིན་གཤེགས་པའི་སྐུ་གཟུགས་དང་མཆོད་རྟེན་མཐོང་བ། དམ་པའི་ཆོས་ཀྱི་གླེགས་བམ་ལག་ཏུ་ཐོགས་པ། འཕགས་པའི་དགེ་འདུན་གྱི་སྡེའི་དབུས་སུ་ཞུགས་པ། རང་གི་བླ་མ་དང་མཇལ་བ།
དེ་ལས་ཆོས་མཉན་པ། ཉི་ཟླ་ཤར་བ། རྒྱལ་པོར་དབང་བསྐུར་བ། རྟ་དང་གླང་པོ་ཞོན་པ་ལ་སོགས་པ་བྱུང་ན་བཟང་བ་ཡིན་པས་ཞེན་པ་མེད་པའི་དགའ་བ་བསྒོམ་ཞིང་དགའ་སྟོན་བྱ། གལ་ཏེ་ངན་པའང་འབྱུང་སྲིད་དེ། དེའི་ལྟས་ནི། རྒྱ་སྐྱེགས་ཀྱི་རི་ལ་འཛེགས་པ། ཀ་ར་ཝཱི་རའི་མེ་ཏོག་རྒྱས་པ་འཐུ་བ། མཆོད་སྡོང་དང་བྱེ་མ་དང་ཐལ་ཕུང་ལ་འཛེགས་པ། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ཏེ་འགྲོ་བ།
ཆུས་ཁྱེར་བ། སྐྲ་བྲེགས་པ། ལུས་ཏིལ་མར་གྱིས་བྱུགས་པ་ལ་སོགས་པ་བྱུང་ན་ཅུང་ཟད་ངན་པ་ཡིན་པས་གཉིད་སད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ། དོན་ལ་གྲུབ་པ་གང་ཡང་མེད་སྙམ་དུ་བདེན་མེད་ཀྱི་སྦྱང་བའི་རྒྱས་འདེབས་པ་དང༌། ཞི་བའི་སྦྱིན་སྲེག་བླུགས་པ་ལ་སོགས་པའི་སྒོ་ནས་རྨི་ལམ་ངན་པའི་འབྲས་བུ་མི་འབྱུང་བའི་ཐབས་ལ་འབད་པར་བྱ་དགོས་པ་ཡིན་ནོ། ། དེ་རྣམས་ཀྱིས་སློབ་མ་སྟ་གོན་གྱི་ཆོས་རྣམས་སོང་ནས། འདིའི་དངོས་གཞི་སང་ཉིན་འབྱུང་བ་ཡིན་ནོ། ། ཞེས་བརྗོད་ལ་སློབ་མ་རྣམས་རང་གནས་སུ་གཏང་ངོ༌། ། གསུམ་པ་རྗེས་ཀྱི་ཆོ་ག་ནི། མཆོད་པ་རྣམས་ཁ་གསོས་ལ་བྱིན་གྱིས་བརླབས་ཏེ།
བུམ་བསྐྱེད་ཀྱི་སྐབས་ལྟར་མཆོད་བསྟོད་འདོད་དོན་ཞུས་ལ། ལྷག་ཆད་ཁ་བསྐང་བ་དང༌། ནོངས་པ་བཟོད་པར་གསོལ་ལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱི་མཐར། མཐེབ་སྲིན་གྱི་སེ་གོལ་དང་ཨོཾ་བཛྲ་མུཿ སྟ་གོན་གྱི་ལྷ་རྣམས་སང་ནང་པར་འབྱོན་པར་བཞེད་བཞིན་པས་རང་བཞིན་གྱི་གནས་སུ་གཤེགས་ཞེས་བརྗོད་ཅིང་བསམས་ལ། སྟ་གོན་གྱི་ཡོ་བྱད་དམན་པ་རྣམས་བསྡུས་ཏེ། དེའི་ནུབ་མོ་དགེ་བའི་གཉིད་ཀྱིས་ལོག་གོ ། གཉིས་པ་དངོས་གཞིའི་ཆོ་ག་ལ་གསུམ་སྟེ།
དཀྱིལ་འཁོར་དང་རྒྱན་འགྲམ་པ། སྒྲུབ་ཅིང་མཆོད་པ། འཇུག་ཅིང་དབང་བླང་བའོ། ། དང་པོར་རས་རིས་ཕྱོགས་ལ་ནི། ། སྟ་གོན་བྱས་པའི་གཞི་དབུས་དེར། ། བྲིས་ཐང་རབ་གནས་ལྡན་པའི་ཞལ། ། ཤར་དུ་ཕྱོགས་པར་བཀྲམ་པའི་མཐར། སྤྱི་མཆོད་སྒོས་མཆོད་གྲུ་བཞིར་བཤམ། ། རྡུལ་ཚོན་ཕྱོགས་ལ་ལས་ཐིག་གི ། ཆ་དབྱེ་སྔོན་དུ་གྲུབ་ནས་ནི། །
ཐོག་མར་ཐིག་ཚོན་བྱིན་བརླབ་ནི། ། ཚོན་སྟེགས་དབུས་སུ་ཚོན་དཀར་ལ། ། རྡོ་རྗེའི་རྩེ་ཡིས་ཨོཾ་ཡིག་བྲི། ། ཤར་དུ་སྔོན་པོ་ལ་ནི་ཛཾ། ། ལྷོ་སེར་སྟཾ་དང་ནུབ་དམར་མོཾ། ། བྱང་དུ་ལྗང་གུ་ལཾ་ཡིག་བྲིས། ། དེ་སྟེང་སོ་སོའི་ཁ་དོག་དང༌། ། མཐུན་པའི་ཐིག་སྐུད་རྣམས་ཀྱང་གཞག ། མདུན་དུ་མཆོད་པ་རྣམ་ལྔ་བཤམ། ། དེ་ནས་སློབ་དཔོན་ཡི་དམ་གྱི་ང་རྒྱལ་དང་ལྡན་པས་ཐིག་ཚོན་རྣམས་བསང་སྦྱངས།
སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་གདན་ལྔའི་སྟེང་དུ། ཐིག་ཚོན་དཀར་པོ་ཨོཾ་ལས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་མ་སྐུ་མདོག་གངས་རིའི་ཕུང་པོ་ལྟར་དཀར་བ། ཞལ་གཅིག་ཕྱག་གཉིས་པ་སོགས་གོང་ལྟར་དང༌། སྔོན་པོ་ཛཾ་ལས་གཏུམ་པ་ཆེན་མོ་སྔོན་མོ། སེར་པོ་སྟཾ་ལས་འབར་བ་ཆེན་མོ། དམར་པོ་མོཾ་ལས་གོས་དཀར་མོ། ལྗང་གུ་ལཾ་ལས་སྒྲོལ་མ་སོགས་ནས་སེམས་དཔའི་སྐྱིལ་མོ་ཀྲུང་གིས་བཞུགས་པའོ་ཞེས་པའི་བར་སྐུ་མདོག་ཞལ་ཕྱག་རྣམས་གསལ་གདབ། དེ་ཐམས་ཅད་ཀྱི་སྤྱི་བོར་ཨོཾ་སོགས་ནས་རྣམ་པར་སྣང་མཛད་ཀྱིས་དབུར་བརྒྱན་པའི་བར་གྱིས་བསྐྱེད་ལ། ཉེར་སྤྱོད་ལྔས་མཆོད། བཅོམ་ལྡན་ལྷ་མོ་གདུགས་དཀར་ཞེས་སོགས་ཤླཽ་ཀ་གཅིག་གིས་བསྟོད།
ཚོན་ལ་ཨོཾ་བཛྲ་ཙི་ཏྲ་ས་མ་ཡ་ཧཱུྃ། ཞེས་བརྒྱ་རྩ་བརྒྱད་དང་ཐིག་ལ་ལས་སྔགས་བརྒྱ་རྩ་བརྒྱད་བཟླས་ལ། མཆོད་པ་ལྔས་མཆོད། ལྷ་རྣམས་འོད་དུ་ཞུ་བ་ལས་བྱུང་བའི་ཡེ་ཤེས་ལྔའི་རང་བཞིན་གྱི་ཐིག་ཚོན་དུ་གྱུར་ཅེས་བརྗོད་ཅིང༌། གཡོན་པའི་མཐེབ་སྲིན་གྱིས་ཡི་གེ་རྣམས་བསུབས། ཐིག་སྐུད་རྣམས་སློབ་དཔོན་གྱི་ལག་པར་བླངས་ལ། ལས་ཀྱི་རྡོ་རྗེ་ལ་ཐིག་སྐུད་དཀར་སྔོ་སོགས་རིམ་པར་གཏད་དེ་བརྐྱངས་ལ། ཕན་ཚུན་ ་་་་་སྔགས་སུ་ཡོད་ཀྱང་བོད་སྐད་དུ་བྲིས་སོ།། རྗེས་སུ་རྟོགས་པ་སྟེ། ། ཆོས་ཀུན་ཕན་ཚུན་རྗེས་སུ་རྟོགས། །
ཆོས་རྣམས་ཐམས་ཅད་ཤིན་ཏུ་ཡངས། ། ཀུན་ཏུ་འགྲོ་བ་ཆོས་ཀུན་བརྗོད། ། ཅེས་བརྗོད་ཅིང་དང་པོར་སོ་སོ་དང༌། དེ་ནས་ལྷན་ཅིག་ཏུ་བསྒྲིལ་བས་དེ་བཞིན་གཤེགས་པ་ཐམས་ཅད་གཉིས་སུ་མེད་པར་གྱུར་པར་བསམས་ལ་རྡོ་རྗེ་ལ་དཀྲིས་ཏེ་དྲི་བཟང་གི་ཆུས་གཏོར་ཏེ་གཞག་གོ ། དེ་ནས་སློབ་དཔོན་གྱིས་རྡོ་རྗེ་དྲིལ་བུ་འཛིན་པས་ལངས་ལ་དཀྱིལ་འཁོར་གྱི་གཙོ་བོའི་ང་རྒྱལ་དང༌། སློབ་མ་གཞན་གྱིས་མི་ཐུབ་མར་བསམས་ཤིང༌། སློབ་དཔོན་དཀྱིལ་འཁོར་ ་་་་་སྙེ་མདོ་བས་ནུབ་ནས་ཤར་དུ་ཕྱོགས་པར་བཤད་ཅིང༌། རྗེ་དཀོན་མཆོག་ལྷུན་གྲུབ་པས་བྱ་སྤྱོད་ཐིག་ཚོན་གྱི་ཆོ་གར་དཀྱུས་ལྟར་བྱ་བར་གསུངས་སོ།། གྱི་ཤར་ནས་ནུབ་ཏུ་ཕྱོགས་པས་ཛཿགསུམ་བརྗོད་ཅིང་ཐིག་སྐུད་གཏད། དེས་ཀྱང་ཛཿགསུམ་བརྗོད་ཅིང་བླང༌།
གཉིས་ཀས་ཐིག་སྐུད་ལྟེ་བའི་ཐད་ཀར་བཟུང་སྟེ། སློབ་དཔོན་གྱིས། ནམ་མཁའ་གང་བའི་དེ་བཞིན་གཤེགས། ། འགྲོ་དོན་མཛད་དུས་འདིར་ལགས་ན། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲས་ནི་བསྐུལ་མ་འདེབས། ། ཞེས་བརྗོད་ཅིང་ཐིག་གི་སྒྲ་ལས་ཀྱང་དེ་ལྟ་བུའི་སྒྲ་བྱུང་བར་བསམས་ལ། ཨོཾ་སཱུ་ཏྲཾ་ས་མ་ཡ་མ་ཏི་ཀྲ་མ་ཧཱུྃ། ཞེས་བརྗོད་ཅིང་ཐོག་མར་སྟེང་ནས་འོག་ཏུ་གཅུས་ཏེ་ནམ་མཁའ་ལ་གྱེན་དུ་གདབ། དེ་ནས་ལུས་དམད་དེ་ས་གཞི་ལ་གདབ་བོ། །
འདེབས་པའི་གོ་རིམ་ནི། ཤར་ ་་་་་ཡང་ན། ནུབ་ ་་་་་ནུབ་ཤར་ཞེས་པ་ལྟར་བྱ། ལྷོ་བྱང་མེ་དབང་ལྡན། ། མེ་སྲིན་རླུང་སྲིན་རླུང་དབང་ལྡན། ། མེ་རླུང་སྲིན་དབང་ཉིས་འདེབས་ཀྱི། ། སྔ་མ་སློབ་དཔོན་འདུག་ས་ཡིན། ། འགྲོ་ཚེ་རྒྱབ་ནས་གཡས་སྐོར་དུ། ། ཕྱིན་པས་ཐིག་རྗེས་གཡས་སྐོར་འབྱུང༌། ། ཞེས་པ་ལྟར་བཏབ་པས་དཀྱིལ་འཁོར་དུ་ལམ་གྱིས་བྱུང་བར་བསམ་མོ། །
དེ་ནས་སློབ་དཔོན་ཤར་དང་ ་་་་་འདིར་ཡང་དང་པོའི་གནས་ལུགས་གང་ཡིན་དང་བསྟུན། སློབ་མ་ནུབ་ཏུ་གནས་པས་ཐིག་སྐུད་བསྡུའོ། ། ཐིག་བཏབ་ཟིན་པ་ན། སློབ་དཔོན་གྱིས་དཀྱིལ་འཁོར་གྱི་ནུབ་ཏུ་ཕྱིན་ཏེ་གཙུག་ཏོར་གྱི་ཕྱག་རྒྱ་སྤྱི་བོར་བཟློག་སྟེ། ཨོཾ་བཛྲ་བེ་གཱ་ཀྲ་མ་ཧོཿཞེས་པས་ཡེ་ཐིག་ནམ་མཁར་བཏེག་པའི་འོག་ནས་འཛུལ་བར་བསམ་ཞིང་དཀྱིལ་འཁོར་གྱི་ནང་དུ་ཞུགས་ཏེ། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་སྒྲོལ་བར་བྱེད། ། གཙུག་ཏོར་གདུགས་དཀར་ལྷ་མོ་ཡི། ། དཀྱིལ་འཁོར་སྙིང་པོ་བྲི་བར་བྱ། ། ཨོཾ་བཛྲ་ཙི་ཏྲ་ས་མ་ཡ་མཱ་ཏི་ཀྲ་མ་ཧཱུྃ།
ཞེས་བརྗོད་ཅིང༌། གཡོན་པའི་ཁུ་ཚུར་གྱིས་དང་པོར་དབང་ལྡན་གྱི་རྩིག་པ་ཕྱི་ནས་སྔོ་སེར་དམར་ལྗང་དཀར་པོའི་རིམ་པར་བྲིས་ལ་རིན་པོ་ཆེའི་སྣོད་ཀྱིས་བཀབ་སྟེ་སྟེང་དུ་རྡོ་རྗེ་བཞག་ལ། མཆོད་པ་ལྔས་མཆོད། དེ་ནས་དབུས་ནས་ཅི་བདེར་བྲི། འདྲི་བའི་ཚོན་གྱི་ཁ་དོག་ནི། ། ཤར་སྔོ་ལ་སོགས་ཕྱོགས་མདོག་བྱ། ། དབུས་སུ་པདྨ་འདབ་བརྒྱད་ལ། ། ལྷ་རྣམས་རང་རང་ཕྱག་མཚན་ནམ། ། ཚོན་སྤུངས་གདན་དང་བཅས་པ་དགོད། ། འདོད་སྣམ་ལ་སོགས་སྤྱི་ལྟར་དང༌། །
འཇིག་རྟེན་པ་ཡི་ཁོར་ཡུག་དཀར། ། འདབ་མ་རྡོ་རྭ་མེ་རིས་བཅས། ། དཀྱིལ་འཁོར་ཡོངས་རྫོགས་བྲིས་ཟིན་ནས། ། ཚོན་གྱི་ལྷ་དང་ཐིག་མཆོད་དེ། ། ཨོཾ་ཨཱཿཧཱུྃ་དང་བཛྲ་མུཿ ། ཞེས་པའི་ཚིག་གིས་གཤེགས་སུ་གསོལ། ། དཀྱིལ་འཁོར་མཐའ་སྐོར་དྲིས་བྱུག་ཅིང༌། ། སྤྱི་སྒོས་མཆོད་པ་ཟླུམ་པོར་དགོད། ། རྒྱན་དགྲམ་ལྷ་རྣམས་སོ་སོའི་སྔགས། ། བརྗོད་ཅིང་རྣམ་རྒྱལ་ཤར་མདུན་དང༌། །
ལས་བུམ་དབང་ལྡན་མཚམས་སུ་འབུལ། ། མདའ་བརྒྱད་མཚོན་གྱི་དྲྭ་བ་དང༌། ། གྲི་དང་མེ་ལོང་རྨ་བྱ་དང༌། ། ཕུར་བུ་བ་དན་ལ་སོགས་པ། ། ཕྱག་ལེན་ཇི་བཞིན་རྒྱན་དགོད་བྱ། ། དཀྱིལ་འཁོར་ལྷ་ལ་དཀར་གཏོར་གཅིག ། སྒོས་ཀྱི་ཆོས་སྐྱོང་གཏོར་མ་དང༌། ། ནུབ་ཏུ་དམར་གཏོར་བྱང་ཕྱོགས་སུ། ། ཤིང་ཐོག་བཅས་པའི་གཏོར་ཟླུམ་བཞི། ། ལྷོ་རུ་ཆ་གསུམ་དཀར་གཏོར་ཤར། །
གདོན་ཆེན་ཉི་ཤུ་རྩ་བརྒྱད་ལ། ། དཀར་གཏོར་དམར་གཏོར་རེ་རེ་བཤམ། ། ཟས་སུ་མི་ཟ་དགུ་ཟ་བའི། ། ཉི་ཤུ་རྩ་བརྒྱད་རྫས་དང་བཅས། ། གཞི་བདག་གཏོར་མའི་བར་དུ་ནི། ། བཞི་བཅུ་རྩ་གསུམ་ཚང་བར་བཤམ། ། གཏོར་མ་རྒྱས་པའི་རིམ་པའོ། ། བསྡུས་པ་བཅུ་སྟེ་དབང་ལྡན་ནས། ། མེ་ཡི་བར་དུ་ཆ་གསུམ་གྱི། ། གཏོར་མ་མ་གཏོགས་དྲུག་རིམ་བཤམ། །
འབྲིང་ལ་གཏོར་མ་སོ་གསུམ་པའི། ། གཏོར་ཆོག་བཞིན་དུ་ཤེས་པར་བྱ། ། དཀྱིལ་འཁོར་ཆེན་པོའི་ཕྱོགས་བཞི་རུ། ། གདུགས་དང་གཙུག་ཏོར་རྣམ་རྒྱལ་དང༌། ། རྡོ་རྗེ་རྣམ་འཇོམས་སྟོབས་ཆེན་ཏེ། ། གླེགས་བམ་བཞི་ཡང་བཀླག་པར་བྱ། ། སློབ་མར་དགོས་པའི་སྦྱང་ཆས་དང༌། ། ཚོན་སྐུ་སྣ་ལྔ་མི་གྲངས་དང༌། ། སླ་ངའི་ནང་དུ་ཞི་བའི་ཐབ། ། བུད་ཤིང་སྐམ་པོ་བརྩིགས་པ་དང༌། །
བྲིས་པའི་ལིང་ག་ཕུར་བུར་བཅས། ། མིག་དར་མེ་ཏོག་འཐོར་ནས་སོགས། ། དགོས་པའི་ཡོ་བྱད་འདུ་བྱའོ། ། གཉིས་པ་སྒྲུབ་ཅིང་མཆོད་པའི་ཆོ་ག་ལ། རང་ཉིད་ཁྲུས་དང་གཙང་སྦྲ་ལ་གནས་པས་གྲུབ་ན་ཐེག་པ་ཆེན་པོའི་གསོ་སྦྱོང་བླང༌། སྔོན་འགྲོ་གཏོར་མ་ནས་བརྩམས་ཏེ། བདག་བསྐྱེད་རྫོགས་པར་བསྒོམས་ལ། དམ་ཚིག་པའི་ང་རྒྱལ་ལ་གནས་པའི་བར་སྟ་གོན་བཞིན་བྱས་ལ། བྲིས་པའི་དཀྱིལ་འཁོར་ལས་བུམ་གྱི་ཆུས་བསང༌། སྭ་བྷཱ་ཝས་སྦྱངས།
སྟོང་པའི་ངང་ལས་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས། འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་རྭ་བ་དང་དྲྭ་བ་ཡངས་ཤིང་རྒྱ་ཆེ་བ། སྟེང་རྡོ་རྗེའི་གདུང་དང་བླ་བྲེ། ཕྱི་རོལ་ཐམས་ཅད་བསྐལ་པ་འཇིག་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བ། དེའི་དབུས་སུ་སུཾ་ཡོངས་སུ་གྱུར་པ་ལས་ལྷུན་པོ་རིན་པོ་ཆེ་སྣ་བཞི་ལས་གྲུབ་པ། དེའི་སྟེང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་པ། རྟ་བབས་བཞི་དང་ལྡན་པ། ཕྱི་ནས་རིམ་པ་བཞིན་དུ་སྔོ་སེར་དམར་ལྗང་དཀར་བའི་རྩིག་པ་རིམ་པ་ལྔ་དང་ལྡན་པ། དེའི་སྟེང་རིན་པོ་ཆེའི་ཕ་གུ་སེར་པོས་བསྐོར་བ་ལ།
སྟེང་ནས་ཆུ་སྲིན་གྱི་ཁ་ནས་དྲྭ་བ་དང་དྲྭ་བ་ཕྱེད་པ་འཕྱང་བ། བྱ་འདབས་ལས་འཕྱང་བའི་རིན་པོ་ཆེའི་ཤར་བུ་དཀར་པོ། མདའ་ཡབ་པདྨའི་འདབ་མ་ཕྱེད་པའི་དབྱིབས་ཅན་གྱིས་མཛེས་པ་སྟེ། དེ་དག་གི་བར་བར་དུ་བུམ་པ་ལ་གནས་པའི་གདུགས་དང་རྒྱལ་མཚན་དང་བ་དན་སྣ་ཚོགས་པས་བརྒྱན་པ། ཕྱི་རོལ་འདོད་ཡོན་གྱི་སྣམ་བུ་ལ་གནས་པའི་ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས་མཆོད་པ་བྱེད་པ། ནང་རྡོ་རྗེའི་གདུང་དང་ཀ་བ་བརྒྱད་ཀྱིས་མིག་མང་རིས་སུ་མཛེས་པར་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་ནོར་བུ་རིན་པོ་ཆེའི་ཏོག་གིས་སྤྲས་པ། མཚན་ཉིད་ཐམས་ཅད་ཡོངས་སུ་རྫོགས་པའི་གཞལ་ཡས་ཁང་གི་སྟེང་འོག་གི་ཕྱོགས་ཐམས་ཅད་ཤར་སྔོ་ལྷོ་སེར་ནུབ་དམར་བྱང་ལྗང་དབུས་དཀར་བ། ཕྱི་རོལ་དུ་འཇིག་རྟེན་པའི་ཁོར་ཡུག་དཀར་པོས་བསྐོར་བའི་དབུས་སུ། པཾ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་སེང་གེས་བཏེག་པའི་ཁྲི་པདྨ་དང་ཟླ་བའི་གདན།
འདབ་མ་བརྒྱད་ལ་ཉི་མ་དང༌། ཕྱིའི་གྲྭ་བཞིར་པདྨ་དང་ཟླ་བ། སྒོ་བཞིར་པདྨ་དང་ཉི་མའི་གདན། དབུས་ཀྱི་གདན་གྱི་སྟེང་དུ་ཡི་གེ་ཨོཾ་དཀར་པོ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཚུར་འདུས་ཨོཾ་ལ་ཐིམ། དེ་ཡོངས་སུ་གྱུར་པ་ལས་འཁོར་ལོ་དཀར་པོ་ལྟེ་བ་ལ་ཨོཾ་གྱིས་མཚན་པར་གྱུར། དེ་ལས་འོད་ཟེར་འཕྲོས་སེམས་ཅན་ཐམས་ཅད་བཅོམ་ལྡན་འདས་མའི་གོ་འཕང་ལ་བཀོད། ཁྱད་པར་འཇིག་པར་བྱེད་པའི་གདོན་དང་མདངས་འཕྲོག་པར་བྱེད་པའི་གདོན་བགེགས་ཐམས་ཅད་ཚར་བཅད།
ཚུར་འདུས་ས་བོན་ཕྱག་མཚན་དང་བཅས་པ་ལ་ཐིམ། དེ་ཡོངས་སུ་གྱུར་པ་ལས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཞན་གྱིས་མི་ཐུབ་མ་ཕྱིར་བཟློག་པ་ཆེན་མོ་སྐུ་མདོག་གངས་རིའི་ཕུང་པོ་ལྟར་དཀར་བ། ཕྱག་སྟོང་མངའ་བ་ཆེན་མོ། དབུ་སྟོང་མངའ་བ་ཆེན་མོ་སོགས་ནས་དབུས་ན་བཞུགས་པའོ། ། ཞེས་པའི་བར་གོང་ལྟར་ཐུགས་ཀར་གཞན་གྱིས་མི་ཐུབ་མ་དང་བཅས་པ་བསྐྱེད། པདྨའི་འདབ་མ་བརྒྱད་ཀྱི་གདན་ལ། ཤར་དུ་ཛཾ་ལས་གཏུམ་པ་ཆེན་མོ་སྐུ་མདོག་དཀར་མོ་གཡས་རྡོ་རྗེ་གཡོན་སྡིགས་མཛུབ། གཞན་གྱི་སྦྱོར་བ་ངན་པ་ཐམས་ཅད་འཇོམས་པར་མཛད་མ། ལྷོར་སྟཾ་ལས་འབར་བ་ཆེན་མོ་སེར་མོ་གཡས་རིན་པོ་ཆེ་གཡོན་སྡིགས་མཛུབ། དུས་མ་ཡིན་པར་འཆི་བ་ཐམས་ཅད་འཇོམས་པར་མཛད་མ།
ནུབ་ཏུ་མོཾ་ལས་གོས་དཀར་མོ་དཀར་ལ་དམར་བའི་མདངས་ཅན་གཡས་པདྨ་གཡོན་སྡིག་མཛུབ། གསོད་པ་དང་བཅིངས་པའི་འཇིགས་པ་ཐམས་ཅད་འཇོམས་པར་མཛད་མ། བྱང་དུ་ལཾ་ལས་སྒྲོལ་མ་ལྗང་གུ་གཡས་སྣ་ཚོགས་རྡོ་རྗེ་གཡོན་སྡིགས་མཛུབ་མཛད་པ། རྨི་ལྟས་ངན་པ་ཐམས་ཅད་འཇོམས་པར་མཛད་མ། བྱང་ཤར་དུ་བཾ་ལས་རྒྱལ་བའི་རྡོ་རྗེ་མ་སྔོན་མོ་གཡས་དབྱུག་པ་གཡོན་སྡིགས་མཛུབ། དུག་ཐམས་ཅད་འཇོམས་པར་མཛད་མ། ཤར་ལྷོར་པཾ་ལས་པདྨའི་དངོས་མཚན་ཅན་སེར་མོ་གཡས་ལྕགས་ཀྱུ་གཡོན་སྡིགས་མཛུབ། མཚོན་གྱི་གནོད་པ་ཐམས་ཅད་འཇོམས་པར་མཛད་མ། ལྷོ་ནུབ་ཏུ་སཾ་ལས་གཞན་གྱིས་མི་ཐུབ་མ་དམར་མོ་གཡས་རྡོ་རྗེའི་ཕྲེང་བ་གཡོན་སྡིགས་མཛུབ། མེ་དང་ཆུའི་གནོད་པ་ཐམས་ཅད་འཇོམས་པར་མཛད་མ།
ནུབ་བྱང་དུ་སཾ་ལས་རྡོ་རྗེའི་མཆུ་ཅན་མ་ལྗང་གུ་གཡས་རལ་གྲི་གཡོན་སྡིགས་མཛུབ། གནོད་སྦྱིན་དང་སྲིན་པོའི་འཇིགས་པ་ཐམས་ཅད་འཇོམས་པར་མཛད་མ། ཐམས་ཅད་ཀྱང་ཞལ་གཅིག་ཕྱག་གཉིས་མ་ཡིད་ཙམ་ཁྲོས་ཤིང༌། པདྨ་དང་ཉི་མའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། དེའི་ཕྱི་རོལ་བྱང་ཤར་གྱི་གྲྭར་དྷཾ་ལས་ཞི་བའི་ལྷ་མོ་དཀར་མོ་གཡས་བདུག་སྤོས་ཀྱི་སྣོད་གཡོན་སྡིགས་མཛུབ། སྡང་བའི་དགྲ་ཐམས་ཅད་འཇོམས་པར་མཛད་མ། ཤར་ལྷོར་པཾ་ལས་ཞི་བ་གསེར་ཕྲེང་ཅན་སེར་མོ་གཡས་གསེར་ཕྲེང་གཡོན་སྡིགས་མཛུབ། མ་རུངས་པའི་དགྲའི་འཇིགས་པ་ཐམས་ཅད་འཇོམས་པར་མཛད་མ། ལྷོ་ནུབ་ཏུ་ཨཱཾ་ལས་དཀར་ཆེན་འབར་མ་དཀར་ལ་དམར་བའི་མདངས་ཅན་གཡས་མར་མེའི་སྡོང་བུ་གཡོན་སྡིགས་མཛུབ། སྡང་བ་གཤིན་རྗེ་ཐམས་ཅད་འཇོམས་པར་མཛད་མ།
ནུབ་བྱང་དུ་གཾ་ལས་འཕགས་མ་སྒྲོལ་མ་མར་གད་ཀྱི་མདོག་ཅན་གཡས་དྲིའི་དུང་ཕོར་གཡོན་སྡིགས་མཛུབ། འཆི་ལྟས་རྨི་ངན་ཐམས་ཅད་འཇོམས་པར་མཛད་མ། ཐམས་ཅད་ཀྱང་པདྨ་དང་ཟླ་བའི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པ་ཞི་བའི་ངང་ཚུལ་ཅན་ནོ། ། ཤར་སྒོར་སཾ་ལས་རྡོ་རྗེ་ལུ་གུ་རྒྱུད་མ་སྔོན་མོ་གཡས་ལྕགས་ཀྱུ་གཡོན་སྡིགས་མཛུབ། ཕ་རོལ་གྱི་རིག་སྔགས་ངན་པ་ཐམས་ཅད་འཇོམས་པར་མཛད་མ། ལྷོ་སྒོར་ཙཾ་ལས་རྡོ་རྗེ་གཞོན་ནུ་མ་གསེར་ལྟར་སེར་བ། གཡས་ཞགས་པ་གཡོན་སྡིགས་མཛུབ། གདོན་ཐམས་ཅད་འཇོམས་པར་མཛད་མ། ནུབ་སྒོར་ཨཾ་ལས་ལག་ན་རྡོ་རྗེ་མ་དམར་མོ་གཡས་ལྕགས་སྒྲོག་གཡོན་སྡིགས་མཛུབ། རྒྱུ་སྐར་ཉི་ཤུ་རྩ་བརྒྱད་དགའ་བ་མཛད་མ།
བྱང་སྒོར་ཨཾ་ལས་རིན་ཆེན་རྡོ་རྗེ་མ་ལྗང་གུ་གཡས་དྲིལ་བུ་གཡོན་སྡིགས་མཛུབ། གཟའ་ཆེན་པོ་བརྒྱད་འཇོམས་པར་མཛད་མ། བཞི་ཀའང་པདྨ་དང་ཉི་མའི་གདན་ལ་སེམས་དཔའི་སྐྱིལ་ཀྲུང་གིས་བཞུགས་ཤིང་ཅུང་ཟད་ཁྲོ་བའི་ངང་ཚུལ་ཅན། ལྷ་མོ་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ལྷ་རྫས་ཀྱི་གོས་སྣ་ཚོགས་ཀྱི་སྟོད་གཡོགས་དང་སྨད་གཡོགས་གསོལ་བའོ། ། ཕྱིའི་ཁོར་ཡུག་ལ་ལེགས་ལྡན་མཆེད་གསུམ། འཇིག་རྟེན་སྐྱོང་བ་བཅུ་དང༌། རྒྱལ་པོ་ཆེན་པོ་བཞི། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད།
ལྷ་ཆེན་པོ་བརྒྱད། ཀླུ་ཆེན་པོ་བརྒྱད། འཇིགས་བྱེད་ཆེན་པོ་དགུ་རྣམས་རང་རང་གི་རྒྱན་ཆ་ལུགས་དང་ལག་ཆ་རྣམས་འཆང་ཞིང་རང་རིགས་ཀྱི་འཁོར་དཔག་ཏུ་མེད་པ་དང་བཅས་པར་གྱུར་པར་བསམས་ལ། དེ་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་སྟོད་དུ་ཧཱུྃ་སྔོན་པོ། དབུས་སུ་རང་རང་གི་ས་བོན་གྱིས་མཚན་པ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས།

རང་བཞིན་གྱི་གནས་ནས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་མ་ལྷ་བཅུ་བདུན་རྟེན་དང་བརྟེན་པར་བཅས་པའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚེགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་དངོས་གཞི་དང་པོའི་ཚེ་སྟ་གོན་གྱི་ལྷ་རང་བཞིན་གྱི་གནས་སུ་གཤེགས་པའི་ཡེ་ཤེས་པ་སྤྱན་འདྲེན་པ་དང༌། གཉིས་པ་མན་ཆད་རང་བཞིན་གྱི་གནས་ནས་སྤྱན་འདྲེན་པ་ཡིན་པས་སྤོས་དང་བཅས་པའི་རྡོ་རྗེ་དྲིལ་བུ་འཛིན་ཅིང༌། མ་ལུས་སེམས་ཅན་ཀུན་གྱི་མགོན་གྱུར་ཅིང༌། ། ཞེས་པ་ནས་ཡང་དག་འཁོར་བཅས་འདིར་ནི་གཤེགས་སུ་གསོལ། ། ཞེས་པའི་བར་དང༌། ཨོཾ་སརྦ་ཏ་ཐཱ་ག་ཏོཥྞཱི་ཥ་སི་ཏཱ་ཏ་པ་ཏྲེ་ས་པ་རི་ཝཱ་ར་ཨེ་ཧྱེ་ཧི་ས་མ་ཡ་སྟྭཾ། ས་མ་ཡ་ཧཱུྃ། བཅོམ་ལྡན་འདིར་ནི་བྱོན་པ་ལེགས། ། ཞེས་སོགས་དང༌། ཇི་ལྟར་བལྟམས་པ་སྔགས་དང་བཅས་པས་ཁྲུས་གསོལ།
བདག་དང་འགྲོ་ལ་ཐུགས་བརྩེ་སོགས་དང༌། མཚན་སྔགས་གོང་མའི་མཐར། ཨསྨ་ཙནྡྲཱ་ས་ན་ཏིཥྛནྟུ་སྭཱ་ཧཱ། ཞེས་པས་གདན་ཕུལ་ནས། ཛཿཧཱུྃ་བཾ་ཧོཿཞེས་པས་མདུན་བསྐྱེད་དང་གཉིས་སུ་མེད་པར་ཐིམ་པར་བསམ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་སྔར་བཞིན་སྤྱན་དྲངས་ལ་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་བཏབ་པས། དེ་རྣམས་ཀྱིས་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ཏེ། ཇི་ལྟར་བལྟམས་པ་སོགས་ཀྱིས་དབང་བསྐུར། སྐུ་གང༌།
དྲི་མ་དག ཆུའི་ལྷག་མ་ཡར་ལུད་པ་ལས་གཙོ་འཁོར་ཐམས་ཅད་ལ་མི་ཕྱེད་འབར་བའི་མཚན་རྟགས་ཁྲོ་བོའི་རྡོ་རྗེ་རྩེ་ལྔ་པ་རེ་རེས་དབུར་བརྒྱན་ཞེས་སམ། ཁ་ཅིག་གཙོ་འཁོར་རྣམས་ལ་རིགས་ལྔ་སོ་སོས་དབུར་བརྒྱན་པར་འདོད། ཁ་ཅིག་ནི་ལྷ་ཐམས་ཅད་ལ་རྣམ་པར་སྣང་མཛད་ཀྱིས་དབུར་བརྒྱན་པར་འདོད་དེ་བྱ་རྒྱུད་པའི་བཤད་པ་དང་མཐུན་པའི་ཕྱིར་ཕྱི་མ་ཉིད་ལེགས་སོ། ། མདུན་བསྐྱེད་ཀྱི་ལྷ་རྣམས་ཀྱི་ཐུགས་ཀར་ཟླ་བ་ལ་སོ་སོའི་ས་བོན་གྱིས་མཚན་པའི་མཐར་སྔགས་ཀྱི་ཕྲེང་བས་བསྐོར་བར་དམིགས་ཏེ། སྔགས་ཕྲེང་ལས་འོད་ཟེར་དཀར་པོ་འཕྲོས་པས། བདག་དང་སློབ་མས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་དང་ཉེ་བར་འཚེ་བ་ཐམས་ཅད་སྦྱངས་ནས། འོད་ཟེར་རྣམས་སླར་འདུས་ཏེ་ལྷ་རྣམས་ཀྱི་ཐུགས་ཀར་ཐིམ་པར་བསམས་ལ། ལྷ་སོ་སོ་ལ་དམིགས་ཏེ་གཙོ་འཁོར་ཐམས་ཅད་ཀྱི་སྔགས་རྣམས་ཇི་ལྟར་རིགས་པར་བཟླས་མཐར་ཐལ་མོ་སྦྱར་ཏེ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ།
བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ་ཞེས་གསོལ་བ་གདབ། དེ་ནས་མཆོད་པ་འབུལ་བ་ནི། ཡོ་བྱད་རྣམས་བསང་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་སྤོས། སྣང་གསལ། དྲི་ཆབ། ཞལ་ཟས།
རོལ་མོ་ལ་སོགས་པ་ཐམས་ཅད་རང་བཞིན་སྟོང་པ། རྣམ་པ་མཆོད་རྫས་ངོ་བོ་ཟག་པ་མེད་པའི་བདེ་བ་ཁྱད་པར་ཅན་སྐྱེད་པར་བྱེད་པ་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བ། མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། ཁྱད་པར་བཅོམ་ལྡན་འདས་མ་གདུགས་དཀར་པོ་ཅན་མའི་ལྷ་ཚོགས་རྣམས་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཅེས་བརྗོད། མི་ནུས་ན་ཐོག་མའི་མཆོད་པ་བྱིན་རླབས་ལྟར་བརྗོད་ལ། ཨོཾ་བཛྲ་ཨརྒྷཾ་སོགས་མཆོད་པ་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། དེ་ནས་གདངས་དང་བཅས་ཏེ། རྒྱལ་བའི་སྐུ་ལ་ཉོན་མོངས་མི་མངའ་ཡང༌། ། སེམས་ཅན་ཉོན་མོངས་བག་ཆགས་སྦྱང་ཕྱིར་དུ། །
སྐུ་གསུང་ཐུགས་ལ་ཁྲུས་ཆབ་འདི་གསོལ་བས། ། ཁམས་གསུམ་གནས་པའི་བག་ཆགས་དག་གྱུར་ཅིག ། ཨོཾ་སརྦ་ཏ་ཐཱ་ག་ཏོཥྞཱི་ཥ་སི་ཏཱ་ཏ་པ་ཏྲེ་ས་པ་རི་ཝཱ་ར་ཐམས་ཅད་ཀྱི་སྔོན་དུ་འགྲོ་བའི་ཨརྒྷཾ་པྲ་ཏཱིཙྪ་སྭཱ་ཧཱ། ཞེས་པས་མཆོད་ཡོན་དང༌། དཀྱིལ་འཁོར་ཀུན་དུ་རྒྱལ་བ་མཉེས་བྱེད་ཅིང༌། ། ཁ་དོག་དབྱིབས་ལེགས་མཛེས་པའི་མེ་ཏོག་འདི། ། ནམ་མཁའ་གང་བ་སེམས་ཀྱིས་རབ་སྤྲུལ་ཏེ། ། གཞལ་མེད་ཁང་དུ་སྤྲིན་བཞིན་གཏིབས་གྱུར་ཅིག ། པུཥྤེ་མེ་ཏོག་དང༌། ཚུལ་ཁྲིམས་དྲི་ལྡན་སྤོས་མཆོག་དམ་པ་འདི། །
ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ། ། སངས་རྒྱས་ཞིང་དུ་སྤོས་དྲི་ངད་ལྡན་པ། ། རྒྱལ་བ་རྒྱ་མཚོའི་ཚོགས་རྣམས་མཉེས་གྱུར་ཅིག ། དྷཱུཔྤེས་བདུག་སྤོས་དང༌། ཉོན་མོངས་དུག་སྲེག་མ་རིག་མུན་སེལ་བའི། ། ཤེས་རབ་གཟི་ལྡན་དཔལ་གྱི་སྒྲོན་མེ་འདི། ། སྤྲིན་མེད་མཁའ་ལ་ཉི་ཤར་ཇི་བཞིན་དུ། ། འོད་ཟེར་སྣང་བས་ཕྱོགས་བཅུར་ཁྱབ་གྱུར་ཅིག ། ཨཱ་ལོ་ཀེས་མར་མེ་དང༌། སྟོང་གསུམ་ཀུན་དུ་དྲི་མཆོག་འབྱུང་འགྱུར་བའི། །
སྤོས་དང་སྨན་སྦྱར་ཆུ་གཙང་སྦྱར་བའི་ཆུ། ། ཡེ་ཤེས་མཁའ་ལ་བདུད་རྩིའི་ཆར་བབས་པས། ། མི་གཙང་དྲི་མའི་ཚོགས་རྣམས་དག་གྱུར་ཅིག ། གནྡྷེས་དྲི་ཆབ་དང༌། རྒྱལ་བའི་སྐུ་ལ་བཀྲེས་པ་མི་མངའ་ཡང༌། ། འགྲོ་བའི་དོན་ཕྱིར་ལྷ་ཡི་བདུད་རྩིའི་བཤོས། ། དག་ཅིང་གཙང་མར་སྦྱར་འདི་འབུལ་ལགས་ན། ། ཡེ་ཤེས་ཐུགས་རྗེ་ཅན་གྱིས་བཞེས་སུ་གསོལ། ། ནཻ་ཝི་དྱཻས་ཞལ་ཟས་དང༌། དྲིལ་ཆེན་གསུང་དབྱངས་རྣམ་རོལ་ཚངས་པའི་དབྱངས། །
བསམ་གཏན་ངག་གིས་བསྟོད་ཅིང་གསོལ་འདེབས་ན། ། ས་བཅུ་རིམ་གྱིས་བགྲོད་ལ་ཐོགས་མེད་ཅིང༌། ། ཚོགས་གཉིས་རྫོགས་ནས་ཆོས་ཀྱི་རྒྱལ་པོར་སྨོན། ། ཤཔྡ་རོལ་མོའི་སྒྲ་དྷརྨཱ་ར་ཎི་དང་བཅས་པས་མཆོད། གཞན་ཡང༌། ཨོཾ་སརྦ་བིཏྤཱུ་ར་སོགས་ཀྱིས་དཔག་ཏུ་མེད་པར་སྤེལ་ནས། རྒྱལ་སྲིད་བདུན་དང་འདོད་ཡོན་ལྔའི་མཆོད་པ་རྣམས་སྤྱི་ལྟར་བྱས་ལ། དེ་ནས་བསྟོད་པ་ནི། ཧཱུྃ་བདེ་གཤེགས་ཐུགས་རྗེའི་གཙུག་ཏོར་ལས་འཁྲུངས་ཤིང༌། ། བདེ་འབྱུང་བསྟན་ལ་གནོད་པ་ཕྱིར་བཟློག་ཅིང༌། །
བདེ་གཤེགས་འབྲས་བུ་ཉེ་བར་སྩོལ་མཛད་པའི། ། བདེ་མཆོག་གདུགས་དཀར་ཅན་ལ་ཕྱག་འཚལ་ལོ། ། སྐྱབས་སྦྱིན་ལ་སོགས་ཕྱག་རྒྱ་སྣ་ཚོགས་ཀྱིས། ། རྡོ་རྗེ་འཁོར་ལོ་རིན་ཆེན་པདྨ་དང༌། ། རལ་གྲི་མདའ་གཞུ་ཞགས་པ་སོགས་བསྣམས་པའི། ། ཕྱག་སྟོང་མངའ་བ་ཁྱོད་ལ་ཕྱག་འཚལ་ལོ། ། དཀར་སྔོ་དམར་སེར་ལྗང་གུའི་ཁ་དོག་ཅན། ། སྒེག་པ་དཔའ་བ་འཇིགས་སུ་རུང་བ་དང༌། ། ཞི་དང་ཁྲོ་དང་འཛུམ་པའི་མདངས་ལྡན་པའི། ། དབུ་སྟོང་མངའ་བ་ཁྱོད་ལ་ཕྱག་འཚལ་ལོ། །
དབུ་དང་ཕྱག་སོགས་སྐུ་ཡི་ཆ་རྣམས་ལ། ། ཟུར་གྱིས་བལྟ་དང་རྣམ་པར་བགྲད་པ་དང༌། ། གློག་ལྟར་འཁྱུག་བྱེད་བྱེ་བ་བརྒྱ་སྟོང་གི ། སྤྱན་རྣམས་མངའ་བ་ཁྱོད་ལ་ཕྱག་འཚལ་ལོ། ། རྡོ་རྗེ་ལྟ་བུར་མི་ཕྱེད་བརྟན་པའི་སྐུ། ། དུས་མཐའི་མེ་ལྟར་འབར་བའི་མེ་དཔུང་གིས། ། བགེགས་རྣམས་འཇོམས་ཤིང་དངོས་གྲུབ་མྱུར་སྩོལ་བའི། ། མི་ཕྱེད་འབར་བ་ཁྱོད་ལ་ཕྱག་འཚལ་ལོ། ། སྐུ་གསུང་ཐུགས་ཀྱི་རྡོ་རྗེ་འབར་བའི་མཐུས། ། ཐོགས་པ་མེད་ཅིང་ཤིན་ཏུ་ཡངས་པ་ཡི། །
ས་གསུམ་དཀྱིལ་འཁོར་ཀུན་ལ་མངའ་མཛད་མ། ། སྲིད་གསུམ་དབང་ཕྱུག་ཁྱོད་ལ་ཕྱག་འཚལ་ལོ། ། མ་རུངས་འབྱུང་པོ་མཐའ་དག་གདུལ་བའི་ཕྱིར། ། མི་བཟད་འཇིགས་ཚུལ་གཙོ་མོ་དྲག་ཤུལ་ཅན། ། འོད་ཟེར་སྣ་ཚོགས་འཕྲོ་བའི་དབུས་ན་བཞུགས། ། གདུག་པ་ཚར་གཅོད་མ་ལ་ཕྱག་འཚལ་ལོ། ། ཐུགས་ཀར་པད་ཉིར་གཞན་གྱིས་མི་ཐུབ་མ། ། ཞལ་གཅིག་ཕྱག་གཉིས་ཆར་སྤྲིན་ལྟར་གནག་ཅིང༌། ། ཕྱག་གཡས་རྡོ་རྗེ་གཡོན་པ་སྡིགས་མཛུབ་མཛད། ། འབྱུང་གདོན་ཚར་གཅོད་ཁྱོད་ལ་ཕྱག་འཚལ་ལོ། །
ཤར་གྱི་པདྨའི་འདབ་མར་གཏུམ་ཆེན་མོ། ། ཞལ་གཅིག་ཕྱག་གཉིས་གངས་རིའི་མདོག་ལྟར་དཀར། ། ཕྱག་གཡས་འཁོར་ལོ་གཡོན་པ་སྡིགས་མཛུབ་མཛད། ། གཞན་གྱི་སྦྱོར་ངན་འཇོམས་ལ་ཕྱག་འཚལ་ལོ། ། ལྷོ་ཡི་པདྨའི་འདབ་མར་འབར་ཆེན་མོ། ། ཞལ་གཅིག་ཕྱག་གཉིས་གསེར་གྱི་མདོག་ལྟར་སེར། ། ཕྱག་གཡས་རིན་ཆེན་གཡོན་པ་སྡིགས་མཛུབ་མཛད། ། དུས་མིན་འཆི་བ་འཇོམས་ལ་ཕྱག་འཚལ་ལོ། ། ནུབ་ཀྱི་པདྨའི་འདབ་མར་གོས་དཀར་མོ། ། ཞལ་གཅིག་ཕྱག་གཉིས་སྐུ་མདོག་དཀར་དམར་ཅན། །
ཕྱག་གཡས་པདྨ་གཡོན་པ་སྡིགས་མཛུབ་མཛད། ། གསོད་དང་བཅིངས་པ་དགྲོལ་ལ་ཕྱག་འཚལ་ལོ། ། བྱང་གི་པདྨའི་འདབ་མར་སྒྲོལ་མ་ཆེ། ། ཞལ་གཅིག་ཕྱག་གཉིས་མརྒད་ལྟ་བུར་ལྗང༌། ། གཡས་པ་སྣ་ཚོགས་རྡོ་རྗེ་གཡོན་སྡིགས་མཛུབ། ། རྨི་ལྟས་ངན་པ་འཇོམས་ལ་ཕྱག་འཚལ་ལོ། ། བྱང་ཤར་འདབ་མར་རྒྱལ་བའི་རྡོ་རྗེ་མ། ། ཞལ་གཅིག་ཕྱག་གཉིས་ནམ་མཁའི་མདོག་ལྟར་སྔོ། ། ཕྱག་གཡས་དབྱུག་པ་གཡོན་པ་སྡིགས་མཛུབ་མཛད། ། དུག་རྣམས་འཇོམས་པར་མཛད་ལ་ཕྱག་འཚལ་ལོ། །
ཤར་ལྷོའི་འདབ་མར་པདྨའི་མངོན་མཚན་ཅན། ། ཞལ་གཅིག་ཕྱག་གཉིས་གསེར་བཟང་མདོག་མཚུངས་མ། ། ཕྱག་གཡས་ལྕགས་ཀྱུ་གཡོན་པ་སྡིགས་མཛུབ་མཛད། ། མཚོན་གྱི་གནོད་པ་འཇོམས་ལ་ཕྱག་འཚལ་ལོ། ། ལྷོ་ནུབ་འདབ་མར་གཞན་གྱིས་མི་ཐུབ་མ། ། ཞལ་གཅིག་ཕྱག་གཉིས་ལི་ཁྲིའི་མདོག་ལྟར་དམར། ། ཕྱག་གཡས་རྡོ་རྗེའི་ཕྲེང་བ་གཡོན་སྡིགས་མཛུབ། ། མེ་ཆུའི་གནོད་པ་འཇོམས་ལ་ཕྱག་འཚལ་ལོ། ། ནུབ་བྱང་འདབ་མར་རྡོ་རྗེ་མཆུ་ཅན་མ། ། ཞལ་གཅིག་ཕྱག་གཉིས་མརྒད་མདོག་ལྟར་ལྗང༌། །
གཡས་པ་རལ་གྲི་གཡོན་པ་སྡིགས་མཛུབ་མཛད། ། གནོད་སྦྱིན་སྲིན་པོ་འཇོམས་ལ་ཕྱག་འཚལ་ལོ། ། བྱང་ཤར་གྲྭ་རུ་ཞི་བའི་ལྷ་མོ་ནི། ། ཞལ་གཅིག་ཕྱག་གཉིས་སྟོན་ཀའི་ཟླ་ལྟར་དཀར། ། ཕྱག་གཡས་བདུག་སྤོས་གཡོན་པ་སྡིགས་མཛུབ་མཛད། ། དགྲ་རྣམས་འཇོམས་པར་མཛད་ལ་ཕྱག་འཚལ་ལོ། ། ཤར་ལྷོའི་གྲྭ་རུ་ཞི་བ་གསེར་ཕྲེང་ཅན། ། ཞལ་གཅིག་ཕྱག་གཉིས་བཙོ་མ་གསེར་གྱི་མདོག ། གཡས་པ་གསེར་ཕྲེང་གཡོན་པ་སྡིགས་མཛུབ་མཛད། ། མ་རུངས་དགྲ་ཆེན་འཇོམས་ལ་ཕྱག་འཚལ་ལོ། །
ལྷོ་ནུབ་གྲྭ་རུ་དཀར་ཆེན་འབར་བ་མོ། ། ཞལ་གཅིག་ཕྱག་གཉིས་སྐུ་མདོག་དཀར་དམར་ཅན། ། ཕྱག་གཡས་མར་མེ་གཡོན་པ་སྡིགས་མཛུབ་མཛད། ། སྡང་བ་གཤིན་རྗེ་འདུལ་ལ་ཕྱག་འཚལ་ལོ། ། ནུབ་བྱང་གྲྭ་རུ་འཕགས་མ་སྒྲོལ་མ་ནི། ། ཞལ་གཅིག་ཕྱག་གཉིས་སྐུ་མདོག་མརྒད་མདོག ། ཕྱག་གཡས་དྲི་ཡི་དུང་ཆོས་གཡོན་སྡིགས་མཛུབ། ། འཆི་ལྟས་རྨི་ངན་འཇོམས་ལ་ཕྱག་འཚལ་ལོ། ། ཤར་གྱི་སྒོ་རུ་རྡོ་རྗེ་ལུ་གུ་རྒྱུད། ། ཞལ་གཅིག་ཕྱག་གཉིས་དབང་སྔོན་མདོག་ལྟར་སྔོ། །
ཕྱག་གཡས་ལྕགས་ཀྱུ་གཡོན་པ་སྡིགས་མཛུབ་མཛད། ། ཕ་རོལ་རིག་སྔགས་འཇོམས་ལ་ཕྱག་འཚལ་ལོ། ། ལྷོ་ཡི་སྒོ་རུ་རྡོ་རྗེ་གཞོན་ནུ་མ། ། ཞལ་གཅིག་ཕྱག་གཉིས་གསེར་བཟང་མདོག་མཚུངས་མ། ། གཡས་པས་ཞགས་པ་གཡོན་པ་སྡིགས་མཛུབ་མཛད། ། གདོན་རྣམས་འཇོམས་པར་མཛད་ལ་ཕྱག་འཚལ་ལོ། ། ནུབ་ཀྱི་སྒོ་རུ་ལག་ན་རྡོ་རྗེ་མ། ། ཞལ་གཅིག་ཕྱག་གཉིས་བྱི་རུའི་མདོག་ལྟར་དམར། ། ཕྱག་གཡས་ལྕགས་སྒྲོག་གཡོན་པ་སྡིགས་མཛུབ་མཛད། ། རྒྱུ་སྐར་དགའ་བར་བྱེད་ལ་ཕྱག་འཚལ་ལོ། །
བྱང་གི་སྒོ་རུ་རྡོ་རྗེ་རིན་ཆེན་མ། ། ཞལ་གཅིག་ཕྱག་གཉིས་མརྒད་མདོག་དང་མཚུངས། ། གཡས་པས་དྲིལ་བུ་གཡོན་པ་སྡིགས་མཛུབ་མཛད། ། གཟའ་རྣམས་འཇོམས་པར་མཛད་ལ་ཕྱག་འཚལ་ལོ། ། ཕྱི་རོལ་ཁོར་ཡུག་དཀར་པོ་ལ་གནས་པའི། ། དཔལ་མགོན་ལེགས་ལྡན་མཆེད་གསུམ་འཁོར་དང་བཅས། ། ཕྱོགས་སྐྱོང་བཅུ་དང་རྒྱལ་པོ་ཆེན་པོ་བཞི། ། གཟའ་སྐར་ལྷ་ཀླུ་འཇིགས་བྱེད་དགུ་ལ་སོགས། ། མཐུ་སྟོབས་ཆེ་དང་གཟི་བརྗིད་མཐའ་ཡས་པ། ། བསྟན་པ་སྲུང་མཛད་རྣམས་ལ་ཕྱག་འཚལ་ལོ། །
ཞེས་པས་བསྟོད་དོ། ། དེ་ནས་བླ་མ་ཆོས་རྒྱལ་འཕགས་པ་རིན་པོ་ཆེས། བདག་སྲུང་གཙོ་མོའི་ཡོན་ཏན་དྲན། ། འཇིགས་པ་བཟློག་དང་གདོན་རྣམས་འཇོམས། ། རིག་སྔགས་གཅད་དང་དམ་ཅན་བསྐུལ། ། ཐམས་ཅད་བཟློག་དང་རིམས་ནད་བསྲུང༌། ། མཚམས་བཅད་བཅིང་བའི་ཕན་ཡོན་དང༌། ། སྲིད་འཕེལ་ལ་སོགས་ཁ་ཚར་ལས། ། ཞེས་མདོའི་དབུ་ཞབས་བསྡུས་པའི་སྡོམ་ཚིག་དང༌། མདོ་ལས་སངས་རྒྱས་རྣལ་འབྱོར་དུ་བྱའོ་ཞེས་པའི་དམིགས་པ་དང་བཅས་ཏེ།
མདོ་བདུན་ནམ་ཇི་ལྟར་འོས་པ་བཀླག་སྟེ། བཟློག་པ་ལ་སོགས་པའི་སྐབས་ཡིན་ན་མདོ་བཀླག་པར་བྱ་ཞིང༌། སློབ་མ་དབང་བསྐུར་བ་ལ་མ་བྱས་ཀྱང་ཆད་པའི་ཉེས་པ་མེད་དོ། ། དེ་ནས་ཕྲིན་ལས་གཞོལ་བ་ནི། ཨོཾ་སརྦ་ཏ་ཐཱ་ག་ཏོཥྞི་ཥ་སི་ཏཱ་ཏ་པ་ཏྲེ་ཧཱུྃ་དྲུཾ་ཧྲཱིཥྚོཾ། བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་རྡོ་རྗེ་གཙུག་ཏོར་ཕྱིར་བཟློག་པ་ཆེན་མོ། ཕྱག་སྟོང་མངའ་བ་ཆེན་མོ། དབུ་སྟོང་མངའ་བ་ཆེན་མོ། སྤྱན་བྱེ་བ་བརྒྱ་སྟོང་མངའ་བ་ཆེན་མོ། མི་ཕྱེད་འབར་བའི་མཚན་རྟགས་ཅན།
རྡོ་རྗེ་ཡངས་པ་ཆེན་མོ་ས་གསུམ་གྱི་དཀྱིལ་འཁོར་ལ་མངའ་མཛད་མས། བདག་དང་སློབ་མས་སམ་སྦྱིན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱོང་བ་དང༌། མི་ནད་དང༌། ཕྱུགས་ནད་དང༌། ཡམས་ཀྱི་ནད་དང༌། འཚེ་བ་དང༌། གནོད་པ་དང༌། ནད་འགོ་བ་དང༌། འཁྲུག་པ་དང༌། ཕ་རོལ་གྱི་དམག་ཚོགས་འོང་བ་ཐམས་ཅད་བཟློག་ཏུ་གསོལ།
ཞེས་བརྗོད། ཡང་ན་ཐམས་ཅད་ལས་བསྐྱབ་ཏུ་གསོལ་ལམ་བསྲུང་དུ་གསོལ་ཞེས་གང་འོས་བསྒྱུར་བ་འོག་མ་རྣམས་ལའང་འགྲེའོ། ། ཨོཾ་ཛམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ཤར་གྱི་གཏུམ་ཆེན་མས་བདག་དང་སློབ་མས་སམ་སྦྱིན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱང་བ་དང་གཞན་གྱི་བསམ་སྦྱོར་ངན་པའི་གནོད་པ་ཐམས་ཅད་བཟློག་ཏུ་གསོལ། ཨོཾ་སྟམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ལྷོ་ཕྱོགས་ཀྱི་འབར་བ་ཆེན་མོས་བདག་དང་སློབ་མས་སམ་སྦྱིན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱང་བ་དང༌། དུས་མ་ཡིན་པར་འཆི་བའི་གནོད་པ་ཐམས་ཅད་བཟློག་ཏུ་གསོལ། དེ་བཞིན་དུ་བདག་དང་སློབ་མས་སམ་སྦྱིན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱང་བ་དང་ཞེས་པ་ཀུན་ལ་སྦྱར་ཏེ། ཨོཾ་མོ་ཧཱ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ནུབ་ཕྱོགས་ཀྱི་གོས་དཀར་མོས།
གསད་པ་དང་བཅིང་བའི་འཇིགས་པ་ཐམས་ཅད་བཟློག་ཏུ་གསོལ། ཨོཾ་ལཾ་བྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། བྱང་ཕྱོགས་ཀྱི་སྒྲོལ་མས། རྨི་ལྟས་ངན་པའི་གནོད་པ་ཐམས་ཅད་བཟློག་ཏུ་གསོལ། ཨོཾ་བ་ཧ་ནི་ཀ་རཱི་ཧཱུྃ་དྲུཾ་ཧྲཱིཥྚོཾ། བྱང་ཤར་གྱི་རྒྱལ་བའི་རྡོ་རྗེ་མས། བརྟན་གཡོའི་དུག་གི་གནོད་པ་ཐམས་ཅད་བཟློག་ཏུ་གསོལ། ཨོཾ་པ་ར་བི་ཥ་སཾ་བྷཀྵ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ཤར་ལྷོའི་པདྨའི་མངོན་མཚན་ཅན་མས། མཚོན་གྱི་གནོད་པ་ཐམས་ཅད་བཟློག་ཏུ་གསོལ།
ཨོཾ་སརྦ་དུཥྚཱཾ་པྲ་དུཥྚཱན་སྟམྦྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ལྷོ་ནུབ་ཀྱི་གཞན་གྱིས་མི་ཐུབ་མས། མེ་དང་ཆུའི་གནོད་པ་ཐམས་ཅད་བཟློག་ཏུ་གསོལ། ཨོཾ་སརྦ་ཡཀྵ་རཱཀྵ་ས་གྲ་ཧཱ་ཎཱཾ་བི་དྷཱནྶ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ནུབ་བྱང་གི་རྡོ་རྗེ་མཆུ་ཅན་མས། གནོད་སྦྱིན་དང་སྲིན་པོའི་གནོད་པ་ཐམས་ཅད་བཟློག་ཏུ་གསོལ། ཨོཾ་བཛྲ་དྷཱུཔྤེ་ཨཱཿཧཱུྃ་དྲུཾ། བྱང་ཤར་གྱི་ཞི་བ་ཆེན་མོས། དགྲའི་གནོད་པ་ཐམས་ཅད་བཟློག་ཏུ་གསོལ། ཨོཾ་བཛྲ་པུཥྤེ་ཨཱཿཧཱུྃ་དྲུཾ།
ཤར་ལྷོའི་ཞི་བ་གསེར་གྱི་ཕྲེང་ཅན་མས། མ་རུངས་དགྲ་ཆེན་གྱི་གནོད་པ་ཐམས་ཅད་བཟློག་ཏུ་གསོལ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ་དྲུཾ། ལྷོ་ནུབ་ཀྱི་དཀར་ཆེན་མོས། གཤིན་རྗེའི་གནོད་པ་ཐམས་ཅད་བཟློག་ཏུ་གསོལ། ཨོཾ་བཛྲ་གནྡྷེ་ཨཱཿཧཱུྃ་དྲུཾ། ནུབ་བྱང་གི་འཕགས་མ་སྒྲོལ་མས་རྨི་ལྟས་ངན་པའི་གནོད་པ་ཐམས་ཅད་བཟློག་ཏུ་གསོལ། ཨོཾ་སརྦ་པཱ་རཱ་བི་དྱཱ་ཙྪེ་ད་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ཤར་སྒོའི་རྡོ་རྗེ་ལུ་གུ་རྒྱུད་མས། གཞན་གྱི་རིག་སྔགས་ཀྱི་གནོད་པ་ཐམས་ཅད་བཟློག་ཏུ་གསོལ།
ཨོཾ་ཙ་ཏུ་རཱ་ཤི་ཏཱི་ནཱཾ་གྲ་ཧ་ས་ཧ་སྲ་ཎཱཾ་བི་དྷྭཱནྶ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ལྷོ་སྒོའི་རྡོ་རྗེ་གཞོན་ནུ་མས། གདོན་སྟོང་ཕྲག་བརྒྱད་ཅུ་རྩ་བཞིའི་གནོད་པ་ཐམས་ཅད་བཟློག་ཏུ་གསོལ། ཨོཾ་ཨཥྚ་བིཾ་ཤ་ཏཱི་ནཱཾ་ནཀྵ་ཏྲ་ཎཱཾ་པྲ་སཱ་དྷ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། ནུབ་སྒོའི་ལག་ན་རྡོ་རྗེ་མས། རྒྱུ་སྐར་ཉི་ཤུ་རྩ་བརྒྱད་ཀྱི་གནོད་པ་ཐམས་ཅད་བཟློག་ཏུ་གསོལ། ཨོཾ་ཨཥྚཱ་ནཱཾ་མ་ཧཱ་གྲ་ཧཱ་ཎཱཾ་བི་དྷྭཱནྶ་ན་ཀ་རཱི་ཧཱུྃ་དྲུཾ་ཧྲཱིཥྚོཾ། བྱང་སྒོའི་རྡོ་རྗེ་རིན་ཆེན་མས། གཟའ་ཆེན་མོ་བརྒྱད་ཀྱི་གནོད་པ་ཐམས་ཅད་བཟློག་ཏུ་གསོལ། གཞན་ཡང་བཅོམ་ལྡན་འདས་གདུང་བདུན།
དེ་བཞིན་གཤེགས་པ་བཅུ། སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་ཀྱིས། ཉེ་བར་འཚེ་བ་ཐམས་ཅད་བཟློག་ཏུ་གསོལ། ཕྱིའི་ཁོར་ཡུག་ལ་གནས་པ་ལེགས་ལྡན་མཆེད་གསུམ། འཇིག་རྟེན་སྐྱོང་བ་བཅུ། རྒྱལ་པོ་ཆེན་པོ་བཞི། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད། ལྷ་ཆེན་པོ་བརྒྱད། ཀླུ་ཆེན་པོ་བརྒྱད།
འཇིགས་བྱེད་ཆེན་པོ་དགུ་འཁོར་དང་བཅས་པ་རྣམས་ཀྱིས་བདག་དང་སློབ་མས་སམ་སྦྱིན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་མི་ནད་དང་ཕྱུགས་ནད་སོགས་གོང་ལྟར་བརྗོད་པས་ཕྲིན་ལས་གསོལ་ལོ། ། དངོས་གཞི་གཉིས་པ་མན་དགོས་པའི་ཚེ་བུམ་པ་སྟ་གོན་གྱི་སྐབས་བཞིན་འདིར་བསྒྲུབ་བོ། ། དེ་ནས་གཏོར་མ་འབུལ་བ་ནི། བཤམས་པའི་གཏོར་མ་ཐམས་ཅད་ཆུ་གཙང་གིས་སྦྲེང་སྟེ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ལན་གསུམ་དང༌། ཨ་ཀཱ་རོ་ལན་གསུམ་གྱིས་བྱིན་གྱིས་བརླབས། གཏོར་མ་དང་པོ་དཀྱིལ་འཁོར་གྱི་ལྷ་རྣམས་ཀྱི་ལྗགས་ཧཱུྃ་ལས་སྐྱེས་པའི་རྡོ་རྗེའི་འོད་ཀྱི་སྦུ་གུ་ཅན་གྱིས་དྲངས་ཏེ་གསོལ་བར་བསམས་ལ།
ཨོཾ་སརྦ་ཏ་ཐཱ་ག་ཏོཥྞཱི་ཥ་སི་ཏཱ་ཏ་པ་ཏྲེ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་སོགས་ལན་གསུམ་གྱིས་ཕུལ་ལ་མཆོད་བསྟོད་ཕྲིན་ལས་ཞུ། གཉིས་པ་སྒོས་ཀྱི་ཆོས་སྐྱོང་སྤྱན་དྲངས་ལ་འབུལ། གསུམ་པ་བཞི་པ་ལྔ་པ་རྣམས་ལེགས་ལྡན་མཆེད་གསུམ་ལ་དབུལ་ཏེ། མདུན་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་གསུམ་ལས། ལེགས་ལྡན་ནག་པོ་དཀའ་ཐུབ་བཟློག་པ་གཡས་གྲི་གུག་གཡོན་ཐོད་པ་འཛིན་པ། ལེགས་ལྡན་སྲེད་མེད་ཀྱི་བུ་ཕྱག་རྒྱ་ཆེན་པོ་ལྔས་ཕྱག་བྱས་པ་གཡས་རྩེ་གསུམ་གཡོན་ཐོད་པ་འཛིན་པ། ལེགས་ལྡན་ནག་པོ་ཆེན་པོ་གྲོང་ཁྱེར་སུམ་བརྩེགས་འཇིགས་པར་བྱེད་པ་ཕྱག་གཉིས་ཙནྡན་གྱི་བིང་འཛིན་ཅིང་སྤྲུལ་པའི་དམག་ཚོགས་འགྱེད་པ། སྤྱན་གསུམ་དམར་ལ་ཟླུམ་པ། ཞལ་མཆེ་བ་གཙིགས་ཤིང་མི་མགོ་སྐམ་པོ་ལྔས་དབུ་རྒྱན་དང༌། རློན་པའི་དོ་ཤལ་བྱས་པ།
རང་གི་འཁོར་གྱིས་བསྐོར་བ་དང་བཅས་པར་བསམ། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨེ་ཧྱེ་ཧི། ཛཿཧཱུྃ་བཾ་ཧོཿ ཡེ་ཤེས་པ་བསྟིམ་ལ་ཨོཾ་བཛྲ་ཨརྒྷཾ་སོགས་ཀྱིས་མཆོད། ཨོཾ་མ་ཧཱ་ཀཱ་ལ་མཱ་ཏྲི་ག་ཎ་ན་མཿཀྲྀ་ཏཱ་ཡ། ན་མཿསརྦ་ཏ་ཐཱ་བཏགས་པ་ལན་གསུམ་གྱིས་གཙོ་བོ་གསུམ་དང༌། བྲཧྨ་ཎི་ཡེ། བིཥྞ་བཱི་ཡེ། མ་ཧེ་ཤྭ་རཱི་ཡེ། རཽ་དྲི་ཡེ།
མ་ཧཱ་ཀཱ་ལཱི་ཡེ། ཙ་མུཎྜཱི་ཡེ། ཀཽ་མཱ་རཱི་ཡེ། བཱ་རཱ་ཧཱི་ཡེ། ཨིནྡྲཱི་ཡེ། ཨགྣཱི་ཡེ། ཡ་མཱ་ཡཻ། ནཻ་རྀ་ཏྱཱ་ཡཻ། བ་རུ་ཎཱ་ཡཻ། མ་རུ་ཏཱི་ཡཻ།
སཽ་མཱ་ཡཻ། ཨཱི་ཤ་ནཱི་ཡེ། ཀཱ་ལ་དཎྜཱི་ཡེ། ཀཱ་ལ་རཱ་ཏྲཱི་ཡེ། ཡ་མ་དཎྜཱི་ཡེ། རཱ་ཏྲཱི་ཡེ། ཀཱ་པཱ་ལཱི་ཡེ། ཨ་དྷི་མུཀྟི་ཤྨ་ཤཱ་ན་བ་སི་ནཱི་ཡེ། ན་མཿསརྦ་ཏ་ཐཱ་ག་ཏ་སོགས་བཏགས་པ་ལན་གསུམ་གྱིས་འཁོར་རྣམས་ལ་འབུལ། ཧཱུྃ་བསྟན་པ་སྲུང་དང་བགེགས་ཚོགས་འཇོམས། །
ལེགས་ཉེས་བསྟང་འཛིན་དམ་ཚིག་ཅན། ། མཐུ་དང་རྫུ་འཕྲུལ་མཐའ་ཡས་པའི། ། ལེགས་ལྡན་འཁོར་བཅས་ལ་ཕྱག་འཚལ། ། བཅོམ་ལྡན་འདས་མ་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་བཀས། ལེགས་ལྡན་ནག་པོ་མཆེད་གསུམ་འཁོར་དང་བཅས་པས། བདག་དང་སློབ་མའམ་སྦྱིན་བདག་དང་སེམས་ཅན་ཐམས་ཅད་ཡོངས་སུ་བསྲུང་བ་དང༌། བསྐྱབ་པ་དང༌། ཞི་བ་དང་བདེ་ལེགས་སུ་འགྱུར་བ་དང༌། ཆད་པ་བཟློག་པར་མཛོད་ཅིག ཅེས་པའི་གསོལ་གདབ་འདི་འོག་མ་རྣམས་ལའང་སྦྱར་རོ། །
དྲུག་པ་བདུན་པ་བརྒྱད་པ་དགུ་པ་རྣམས་རྒྱལ་ཆེན་བཞི་ལ་དབུལ་ཏེ། ཨོཾ་ཙ་ཏུར་མ་ཧཱ་རཱ་ཛ་ས་པ་རི་ཝཱ་ར་ཨེ་ཧྱེ་ཧི། ཞེས་པས་སྤྱན་དྲངས་ལ་མཆོད། ཨོཾ་དྷྲྀ་ཏ་རཱཥྚཱ་ཡ། བི་རཱུ་ཌྷ་ཀཱ་ཡ། བི་རཱུ་པཱཀྵཱ་ཡ། ཀུ་བཻ་རཱ་ཡ། ས་པ་རི་ཝཱ་ར་ན་མཿསརྦ་ཏ་ཐཱ་བཏགས་ལ་དབུལ། རི་རབ་ཆེན་པོའི་ཕྱོགས་བཞི་ནས། ། རྒྱལ་པོ་ཆེན་པོ་སྡེ་བཞི་ཡང༌། །
བཙུན་མོ་སྲས་འཁོར་བཅས་པ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་དང་ཕྲིན་ལས་ཞུ། བཅུ་པ་དང་བཅུ་གཅིག་པ་ཆ་གསུམ་བཞིན་ཕྱོགས་སྐྱོང་འབྱུང་པོ་ལ་གཏོང་ངོ༌། ། བཅུ་གཉིས་པ་དང་བཅུ་གསུམ་པ་གདོན་ཉེར་བརྒྱད་ལ་དབུལ་ཏེ། མི་སྡུག་འཚེ་བའི་ངང་ཚུལ་ཅན། ། གདོན་ཆེན་ཉི་ཤུ་རྩ་བརྒྱད་པ། ། རང་རང་འཁོར་དང་བཅས་པ་རྣམས། ། མཆོད་པའི་གནས་འདིར་གཤེགས་སུ་གསོལ། ། ཨོཾ་ཨེ་ཧྱེ་ཧིས་སྤྱན་དྲངས་ལ་མཆོད།
སརྦ་དེ་ཝེ་བྷྱཿ སརྦ་ནཱ་གེ་བྷྱཿ སརྦ་རཱཀྵ་སེ་བྷྱཿ སརྦ་བྷཱུ་ཏི་བྷྱཿ སརྦ་པྲེ་ཏ་བྷྱཿ སརྦ་པི་ཤཱ་ཙེ་བྷྱཿ སརྦ་ཀུམྦྷཎྜེ་བྷྱཿ སརྦ་པཱུ་ཏ་ནེ་བྷྱཿ སརྦ་ཀ་ཊ་པཱུ་ཏ་ནེ་བྷྱཿ སརྦ་སྐནྡེ་བྷྱཿ
སརྦ་ཨུནྨཱ་དེ་བྷྱཿ སརྦ་ཙྪཱ་ཡེ་བྷྱཿ སརྦ་ཨ་པསྨཱ་རེ་བྷྱཿ སརྦ་ཨོསྟ་རཱ་གེ་བྷྱཿ སརྦ་ཌཱཀྐི་ནཱི་བྷྱཿ སརྦ་རཱེ་བ་ཏཱི་བྷྱཿ སརྦ་ཡ་མ་ཡཻ་བྷྱཿ སརྦ་ཤ་ཀུ་ནེ་བྷྱཿ སརྦ་མཱ་ཏྲི་ག་ཎེ་བྷྱཿ སརྦ་ཀམྦུ་ཀ་ནི་བྷྱཿ
སརྦ་ཨ་ཝ་ལམྦ་ཀེ་བྷྱཿ སརྦ་ཀཎྜི་ནི་བྷྱཿ སརྦ་གནྡྷརྦྷེ་བྷྱཿ སརྦ་ཨ་སུ་རེ་བྷྱཿ སརྦ་ཀིནྣེ་རེ་བྷྱཿ སརྦ་ག་རུ་ཌེ་བྷྱཿ སརྦ་མ་ཧོ་ར་གེ་བྷྱཿ སརྦ་ཡཀྵེ་བྷྱཿ ན་མཿསརྦ་ཏ་ཐཱ་བཏགས་པས་ཕུལ་ལ་ཕྲིན་ལས་ཞུ། བཅུ་བཞི་ནས་བཞི་བཅུ་ཞེ་གཅིག་གི་བར་གཟི་བརྗིད་འཕྲོག་པའི་གདོན་རྣམས་ལ་འབུལ་ཏེ།
གཟི་བརྗིད་འཕྲོག་དང་མདངས་འཕྲོག་དང༌། ། མངལ་ཟ་ཤ་ཟ་ལ་སོགས་པ། ། ཉི་ཤུ་རྩ་བརྒྱད་གདོན་གྱི་ཚོགས། ། འཁོར་བཅས་གནས་འདིར་གཤེགས་སུ་གསོལ། ། ཨོཾ་ཨེ་ཧྱེ་ཧིས་སྤྱན་དྲངས་ལ་མཆོད། ཏེ་ཛཽ་ཛཱ་ཧཱ་ར། བ་ལིཾ། གརྦྷ། རུ་བྷི་ར། བ་སཱ།
མཱཾ་སཱ། མེ་ད། མར་ཛ། ཛཱ་ཏ། ཛཱི་ཝི་ཏ། བི་རཱི་ཀྵ། མཱ་ལི། གནྡྷ། དྷཱུ་པ། པུཥྤ།
ཕ་ལ། བ་སྱེ། ཨ་ཧུ་ཏི། པཱུ་ཡ། གུ་ཐ། བི་ཊ། ཁེ་ཊ། བཱནྟི། སླསྨེ། སིཾ་གྷཱ་ནི་ག
ཨ་པུཙྪ། དུནྟ་ནི་ཀ་ཨ་ཧཱ་རེ་བྷྱཿ ན་མཿསརྦ་ཏ་ཐཱ་སོགས་བཏགས་པས་བསྔོས་ལ། གདོན་ཆེན་ཉེར་བརྒྱད་འཁོར་བཅས་ནི། ། གཟི་བརྗིད་འཕྲོག་དང་མདངས་ཟ་བར། ། གཟུགས་བརྙན་ཁྲག་སྣས་བརྒྱན་པ་རེ། ། གཏོར་མ་ཟ་ལ་ཕྱི་ནང་ཚིལ། ། རབ་ཏུ་སྦྱར་བའི་གཏོར་མ་འབུལ། ། མངལ་ཟ་བ་ལ་མངར་གསུམ་རྩི། ། ཁྲག་འཐུང་བ་ལ་ཁྲག་སྣ་འབུལ། །
ཞག་ཟ་བ་ལ་ཞག་དང་བཅུད། ། ཤ་ཟ་བ་ལ་ཤ་ཡི་ཚོགས། ། ཚིལ་ཟ་བ་ལ་ཕྱི་ནང་ཚིལ། ། རྐང་ཟ་བ་ལ་རྐང་མར་འབུལ། ། བཙས་པ་ཟ་བར་བུ་རམ་དང༌། ། ཤིང་ཀུན་སྦྱར་བ་འདི་དག་འབུལ། ། སྲོག་འཕྲོག་པ་ལ་འོ་མ་དང༌། ། ཞོ་དང་ཀ་ར་བཅས་པ་འབུལ། ། ལྷག་མ་ཟ་ལ་རྫས་ཀུན་གྱི། ། ལྷག་མ་བསྡུས་ནས་དབུལ་བར་བྱ། །
ཕྲེང་བ་མ་ལ་རུ་རཀྵ། ། བོ་དེ་ཙི་ལ་སོགས་པ་འབུལ། ། དྲི་ཟ་བ་ལ་ག་པུར་དང༌། ། བཟང་དྲུག་སྨན་དང་བཅས་པ་འབུལ། ། བདུག་པ་ཟ་ལ་སྦྱར་སྤོས་དང༌། ། དྲི་དང་འབྲུ་མར་སྦྱར་བ་འབུལ། ། མེ་ཏོག་ཟ་ལ་མེ་ཏོག་རིགས། ། འབྲས་བུ་ཟ་ལ་བུ་རམ་དང༌། ། ཤིང་ཐོག་སྣ་ཚོགས་བཅས་པ་འབུལ། ། ལོ་ཐོག་ཟ་ལ་འབྲས་བཟང་དང༌། །
འབྲས་དང་ནས་ཀྱི་སྙེ་མ་འབུལ། ། སྦྱིན་སྲེག་ཟ་ལ་འབྲུ་བཅུད་དང༌། ། འབྲས་ཀྱི་ལག་བན་དབུལ་བར་བྱ། ། རྣག་ཟ་བ་ལ་རུལ་པའི་ཤ ། ཕྱི་ས་ཟ་ལ་ཁུར་བ་འབུལ། ། གཅིན་འཐུང་བ་ལ་རྒུན་འབྲུམ་ཆང༌། ། འབྲས་ཆང་བཅུད་དང་བཅས་པ་འབུལ། ། མཆིལ་མ་འཐུང་ལ་སྦྲང་དང་བཅུད། ། སྐྱུག་པ་ཟ་ལ་སྦྲང་རྩིའི་བཅུད། ། བྱ་མོའི་སྒོང་ང་སྣབས་ཟ་ལ། །
བྱ་སྒོང་ངར་སྣབས་ཟ་ལ་འབུལ། ། མི་གཙང་ཟ་ལ་སྒོག་ཆང་དང༌། ། ལ་ཕུག་རྐྱེན་དང་སྦྱར་ལ་འབུལ། ། སྟོར་ཁུང་ནས་འབབ་འཐུང་བ་ལ། ། ཆུ་སྣ་མང་པོར་བཅུད་སྦྱར་འབུལ། ། རང་རང་མཐུན་རྫས་འདི་བཞེས་ལ། ། གནོད་པའི་བསམ་སྦྱོར་ཞི་བ་དང༌། ། ཕན་པའི་སེམས་དང་ལྡན་པ་ཡིས། ། བདེ་ལེགས་ཐམས་ཅད་འགྲུབ་པར་མཛོད། ། ཅེས་དང་ཕྲིན་ལས་གོང་བཞིན་བཅོལ་ལ།
ཞེ་གཉིས་པ་གཞི་བདག་ལ་འབུལ། ཞེ་གསུམ་པ་ཆ་གསུམ་ཆོ་གས་སྦྱིན་ནོ། ། གཏོར་མ་བཅུ་ལས་མེད་ན། དང་པོ་གཙོ་མོ་ལ། གཉིས་པ་སྒོས་ཀྱི་ཆོས་སྐྱོང་ལ། གསུམ་པ་ལེགས་ལྡན་མཆེད་གསུམ་ལ། བཞི་པ་རྒྱལ་ཆེན་བཞི་ལ། ལྔ་པ་དྲུག་པ་ཕྱོགས་སྐྱོང་འབྱུང་པོ་ལ། བདུན་པ་བརྒྱད་པ་དཀར་གཏོར་དམར་གཏོར་གཉིས་གདོན་ཉེར་བརྒྱད་ལ། དགུ་པ་གཞི་བདག་ལ།
བཅུ་པ་བགེགས་ལ་བཏང་སྟེ་འདི་ལྟར་བྱས་ཀྱང་ལག་ལེན་བདེའོ། ། དེ་ནས་འདིར་སྒྲུབ་པའི་གྲོགས་ཤིག་གིས་ལས་སྔགས་བཟླ་ཞིང་དཀྱིལ་འཁོར་བསྲུང་དུ་བཅུག་ནས་ཕྱི་རོལ་དུ་གཏོར་མ་གཏང་བར་བཤད་པ་དང༌། གཞན་འགར་ཆ་གསུམ་གཏོར་མ་ཕྱི་རོལ་དུ་གཏང་བའི་ལུགས་ཀྱང་ཡོད་མོད། འདིར་ནང་དུ་བཏང་གྲུབ་ཅིང༌། འདིར་ཡང་ཕྱི་རོལ་གཏོར་མ་བཏང་བར་སྤྲོ་ན། གཏོར་མ་དཀར་དམར་གཉིས་གོང་སྔོན་འགྲོའི་སྐབས་ལྟར་གཏང་བ་དང༌། གཞི་བདག་གཏོར་མ་དང་བགེགས་གཏོར་གཉིས་ཀྱང་ནང་དུ་མི་གཏོང་བར་ཕྱི་རོལ་ཏུ་གཏང་ངོ༌། ། ཉེ་རེག་རྒྱས་པ་ནི་རྡོ་རྗེ་ཕྲེང་བ་ལྟར་བྱ། བསྡུ་ན་ཁ་བཤལ་བ་ཙམ་བྱས་ནས་ནང་དུ་འོངས་ནས་ཡི་གེ་བརྒྱ་པ་བཟླ་ཞིང༌། དཀྱིལ་འཁོར་ལ་བསྐོར་བ་བྱས་པའི་མཐར།
མ་འབྱོར་བ་དང་ཉམས་པ་དང་ཞེས་སོགས་ཀྱིས་ནོངས་པ་བཟོད་པར་གསོལ་བ་དང༌། ཕྱག་གསུམ་བྱས་ཏེ་གདན་ལ་འཁོད་དོ། ། གསུམ་པ་འཇུག་ཅིང་དབང་བླང་བ་ལ། བདག་ཉིད་འཇུག་ཅིང་དབང་བླང་བ། སློབ་མ་གཞུག་ཅིང་དབང་བསྐུར་བའོ། ། དང་པོ་ནི་ཆོ་ག་སྤོགས་པ་རྣམས་བླ་མ་དང་དཀྱིལ་འཁོར་གྱི་གཙོ་མོ་གཉིས་སུ་མེད་པས་མཛད་པར་བསམས་ཤིང༌། འོག་ནས་འབྱུང་བའི་སློབ་མ་གཞུག་པ་ལྟར་བྱབ་སྲུང་བུམ་དབང་དང་བཅས་པའི་བདག་ཉིད་འཇུག་པའི་ཆོ་གར་བྱས་ཏེ་ཉམས་སུ་བླང་བར་བྱའོ། ། གཉིས་པ་སློབ་མ་གཞུག་ཅིང་དབང་བསྐུར་བ་ལ། སྔོན་དུ་འགྲོ་བའི་བྱ་བ་དང༌། དངོས་གཞིའི་བྱ་བ་གཉིས་ལས།
དང་པོ་ལའང་བྱད་དགྲོལ་བ་དང༌། བཀྲུ་བྱབ་བསྲུང་གསུམ་བྱ་བའི་དང་པོ་བྱད་དགྲོལ་བའི་སླད་དུ། བསྒྲུབ་བྱ་རྣམས་བོས་ནས་གྲལ་ལ་འཁོད་པ་ལ་སྔར་གྱི་ཚོན་སྐུད་ལ། སློབ་དཔོན་གྱིས་རྡོ་རྗེ་དྲིལ་བུ་ཐོགས་བཞིན་པས་ལག་ལེན་ལྟར་མདུད་ཁུག་བྱས་པ་བསྒྲུབ་བྱ་ཙོག་པོར་འཁོད་པའི་མགུལ་པ་དང༌། ལག་པའི་སྲིན་མཛུབ་གཉིས་དང་རྐང་པའི་མཐེ་བོ་གཉིས་རྣམས་སུ་བཅིང༌། སྦྱོང་ཆས་མདུན་དུ་བཤམས་པ་ཆུས་སྦྲེང་སྟེ་ཞི་བ་དང༌། ཞི་དྲག་ཕྱེད་མ་དང་དྲག་པོའི་སྦྱོང་བ་རྣམས་སྤྱི་ལྟར་བྱས་ལ་འདི་སྐད་བརྗོད་དོ། ། ཁྱེད་རྣམས་མི་དང་མི་མ་ཡིན་པ་ལ་སོགས་པ་ཕ་རོལ་གྱིས་བྱས་པའི་བྱད་གཏད་ལ་སོགས་པས་བཅིངས་པ་དགྲོལ་བའི་སླད་དུ་དམིགས་པ་འདི་བཞིན་མཛོད། སློབ་དཔོན་བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མར་གསལ་བ་ལ་མོས་གུས་བྱས་པས། དེའི་ཐུགས་ཀ་ནས་འོད་ཟེར་རྣོ་ཞིང་ཐོགས་པ་མེད་པ་ལྕགས་ཀྱུའི་རྣམ་པ་ཅན་གྲངས་མེད་པ་འཕྲོས།
ཁྱེད་རྣམས་ཀྱི་ལུས་ཀྱི་ཕྱི་ནང་དང་སྣོད་བཅུད་ཀྱི་འཇིག་རྟེན་ཐམས་ཅད་དུ་ཁྱབ་པས། ཁྱེད་རྣམས་ཀྱི་ལུས་ངག་ཡིད་གསུམ་ལ་བར་དུ་གཅོད་པར་བྱེད་པའི་ནད་གདོན་སྡིག་སྒྲིབ། བྱད་བྱུར་ལ་སོགས་པ་མི་མཐུན་པའི་ཕྱོགས་སུ་གྱུར་པ་ཐམས་ཅད་འོད་ཟེར་སྔོ་དམར་དང༌། དུད་ཁུ་སོལ་ཁུའམ། རྣག་ཁྲག་གི་རྣམ་པ་ཅན་དང༌། གདོན་བགེགས་ལ་སོགས་པ་སྡིག་སྦལ་དང་སྲོག་ཆགས་མི་སྡུག་པའི་རྣམ་པ་ཅན་དུ་ཚུར་བཀུག་སྟེ། ལུས་ལ་བཅིངས་པའི་ཚོན་སྐུད་འདི་ལ་སིབ་ཀྱིས་ཐིམ་པར་མོས་པ་མཛོད། ཅེས་བརྗོད་ལ། རྡོ་རྗེ་དང་དྲིལ་བུ་འཛིན་པས་ཧཱུྃ་མཛད་ཀྱི་ཕྱག་རྒྱ་བཅིངས་ཏེ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌།
སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། ཡང་དག་པར་རྫོགས་པའི་སངས་རྒྱས་བྱེ་བ་ཕྲག་བདུན་བྱང་ཆུབ་སེམས་དཔའི་དགེ་འདུན་དང་ཉན་ཐོས་ཀྱི་དགེ་འདུན་དང་བཅས་པ་རྣམས་ཀྱི་བཀའ་བདེན་པ་དང༌། དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་ལྷ་ཚོགས་རྣམས་ཀྱི་བཀའ་བདེན་པ་དང༌། དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་གྱིས་བརླབས་ཀྱིས། རྡོ་རྗེ་སློབ་མའམ་སྦྱིན་པའི་བདག་པོ་ཆེ་གེ་མོ་ཞེས་བྱ་བ་འདི་རྣམས་ཀྱི་ལུས་ངག་ཡིད་གསུམ་ལ་བར་དུ་གཅོད་པར་བྱེད་པའི་ནད་གདོན་སྡིག་སྒྲིབ། རྨི་ལམ་ངན་པ། ལྟས་ངན་པ།
དུས་མ་ཡིན་པར་འཆི་བར་འགྱུར་བ་ཐམས་ཅད་དང༌། བྱད་དང་མནན་གཏད་དུ་བཅུག་པ་ལ་སོགས་པ་གཞན་གྱིས་རིག་སྔགས་ཀྱི་སྦྱོར་བ་ངན་པ་བརྩམས་པའི་ནུས་མཐུ་ཐམས་ཅད་རང་དབང་མེད་པར་བཀུག་སྟེ། ལུས་ལ་བཅིངས་པའི་ཚོན་སྐུད་ལྔ་པོ་འདི་ལ་གཉིས་སུ་མེད་པར་ཐིམ་པར་གྱུར་ཅིག ཛཿཧཱུྃ་བཾ་ཧོཿ ཞེས་པའི་དགུག་གཞུག་ལན་གསུམ། དེ་ནས་ཁྱེད་རྣམས་ཀྱི་ལུས་བཅིངས་པའི་ཚོན་སྐུད་འདི་རྣམས་ནད་གདོན་སྡིག་སྒྲིབ་བར་དུ་གཅོད་པ་མི་མཐུན་པའི་ཕྱོགས་ཐམས་ཅད་འདུས་པའི་རང་བཞིན་ཅན་དུ་གྱུར་པར་མོས་པ་མཛོད་ཅེས་བརྗོད་དེ། རལ་གྲི་མེའི་དབལ་དང་ཆུར་བཅུག་པ་ཐོགས་ནས། སློབ་དཔོན་བཅོམ་ལྡན་འདས་མར་གསལ་བས་ཡེ་ཤེས་ཀྱི་རལ་གྲི་མེ་དང་ཆུས་ངར་དང་ལྡན་པར་བྱས་པ་དེ་ཉིད་ཀྱིས་ཚོན་སྐུད་རྣམས་དུམ་བུར་བཅད་པས་བར་དུ་གཅོད་པ་ཐམས་ཅད་དང་བྲལ་བར་བྱས་པར་མོས་པ་མཛོད། ཅེས་བརྗོད་ལ་ལྷ་སྔགས་རྣམས་ཟློས་ཤིང་ཕྱག་གི་རལ་གྲིས་སློབ་མ་ལ་གནོད་པར་བྱེད་པ་ཐམས་ཅད་ཚར་གཅོད་པར་བསམ་ཞིང༌། རྡོ་རྗེ་སློབ་མ་འདི་རྣམས་ལ་གནོད་ཅིང་འཚེ་བར་བྱེད་པའི་གདོན་ཐམས་ཅད་དང༌།
མི་དང་མི་མ་ཡིན་པ་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། ཀུན་ཏུ་རྒྱུས་བྱས་པའི་རིག་སྔགས་གཅད་དོ། ། མཁའ་འགྲོ་དང་མཁའ་འགྲོ་མས་བྱས་པའི་རིག་སྔགས་གཅད་དོ། ། ཚངས་པས་བྱས་པའི་རིག་སྔགས་གཅད་དོ། ། དབང་ཕྱུག་ཆེན་པོས་བྱས་པའི་རིག་སྔགས་གཅད་དོ། ། སྲེད་མེད་ཀྱི་བུས་བྱས་པའི་རིག་སྔགས་གཅད་དོ། ། ནམ་མཁའ་ལྡིང་དང་ལྷན་ཅིག་པས་བྱས་པའི་རིག་སྔགས་གཅད་དོ། ། ནག་པོ་ཆེན་པོས་བྱས་པའི་རིག་སྔགས་གཅད་དོ། ། མ་མོའི་ཚོགས་ཀྱིས་བྱས་པའི་རིག་སྔགས་གཅད་དོ། ། མིའི་ཐོད་པ་ཅན་གྱིས་བྱས་པའི་རིག་སྔགས་གཅད་དོ། །
རྒྱལ་བར་བྱེད་པ་དང་སྦྲང་རྩིར་བྱེད་པ་དང༌། དོན་ཀུན་གྲུབ་པས་བྱས་པའི་རིག་སྔགས་གཅད་དོ། ། སྲིན་མོ་བཞིས་བྱས་པའི་རིག་སྔགས་གཅད་དོ། ། བྷྲྀང་གི་རི་ཏེ་དང་དགའ་བྱེད་དབང་ཕྱུག་དང་ཚོགས་ཀྱི་བདག་པོ་དང་ལྷན་ཅིག་པས་བྱས་པའི་རིག་སྔགས་གཅད་དོ། ། དགེ་སྦྱོང་གཅེར་བུས་བྱས་པའི་རིག་སྔགས་གཅད་དོ། ། དགེ་སྦྱོང་མགོ་རེག་གིས་བྱས་པའི་རིག་སྔགས་གཅད་དོ། ། དགྲ་བཅོམ་པས་བྱས་པའི་རིག་སྔགས་གཅད་དོ། ། འདོད་ཆགས་དང་བྲལ་བས་བྱས་པའི་རིག་སྔགས་གཅད་དོ། ། འཇིག་རྟེན་དབང་ཕྱུག་འཁོར་དང་བཅས་པས་བྱས་པའི་རིག་སྔགས་གཅད་དོ། ། ལག་ན་རྡོ་རྗེ་འཁོར་དང་བཅས་པས་བྱས་པའི་རིག་སྔགས་གཅད་དོ། །
ཕོ་ཉ་དང་ཕོ་ཉ་མོ་དང་བྲན་ཕོ་དང་བྲན་མོས་བྱས་པའི་རིག་སྔགས་གཅད་དོ། ། དྲང་སྲོང་གི་ཚོགས་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། ལྷའི་ཚོགས་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། མི་འཕྲོད་པ་ཟ་བའི་བདག་པོས་བྱས་པའི་རིག་སྔགས་བཅད་དོ། ། ཞེས་བརྗོད་ཅིང་ཕྱག་གཡོན་དྲིལ་བུ་དང་བཅས་པས་ཚོན་སྐུད་རྒྱབ་ཕྱོགས་ནས་བཟུང༌། གཡས་པས་རལ་གྲིའི་སོ་ཕྱིར་བསྟན་ཏེ་མགྲིན་པ་དང་དེ་བཞིན་དུ་ལག་པ་དང་རྐང་པའི་ཚོན་སྐུད་རྣམས་བཅད་ལ་དུམ་བུ་རྣམས་རྡོའམ་བོང་བ་ལ་དཀྲིས་ཏེ། སློབ་མ་ལ་བསྐོར་ཞིང་དོར་བ་དང༌། ཡུངས་ཀར་དང་མེ་དང་ཆུ་དང༌། འབྲུས་ཀྱང་བསྐོར་ཞིང་སྣོད་དེར་དོར་ལ་ཐམས་ཅད་འཇོམས་པའི་སྔགས་རིང་བཟླ་ཞིང་བྱུར་བསལ་ལོ། ། ཁ་ཅིག་ཤོག་བུ་ལ་ལིངྒ་བྱས་པ་ལ་དགུག་གཞུག་བྱས་ཏེ།
བྲུབ་ཁུང་ནང་དུ་བཅུག་ལ་ཕུར་བུས་འདེབས་པའི་ཕྱག་ལེན་ཡོད་པས་དེ་ལྟར་བྱེད་པར་སྤྲོ་ན། བྲིས་པའི་ལིངྒ་མདུན་དུ་བཞག་ལ། རྗེ་བཙུན་རྩ་བ་སོགས་ནས་བཀུག་སྟེ་མཚན་མ་རྫས་ཀྱི་ལིངྒ་འདི་ལ་ཁུག་ཅིག་ཅེས་དང་ཛཿཧཱུྃ་བཾ་ཧོཿ མང་དུ་བརྗོད། ཕུར་བུ་སྐད་ཅིག་གིས་གཞན་གྱིས་མི་ཐུབ་མ་ཞལ་གཅིག་ཕྱག་གཉིས་མའི་སྐུར་གྱུར་པར་བསམས་ལ། ལྷ་སོ་སོའི་སྔགས་དང་ཐམས་ཅད་འཇོམས་པའི་སྔགས་རིང་བརྗོད་ཅིང༌། ཕུར་བུ་ལག་པས་བསྒྲིལ་ཞིང་རྡོ་རྗེ་སློབ་མ་རྣམས་ལ་གནོད་ཅིང་འཚེ་བར་བྱེད་པའི་གདོན་ཐམས་ཅད་དང་མི་དང་མི་མ་ཡིན་པ་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། ཕྱག་རྒྱས་མནན་ནོ། ། ཐོ་བས་བརྡུང་ངོ༌། །
ཞེས་པ་ནས། མི་འཕྲོད་པ་ཟ་བའི་བདག་པོས་བྱས་པའི་རིག་སྔགས་གཅད་དོ། ། ཐོ་བས་བརྡུང་ངོ༌། ། ཞེས་པའི་བར་འདོན་པ་སྤོས་ལ་གོང་ལྟར་བརྗོད། ལིངྒ་རྣམས་དྲག་པོའི་སྦྱིན་སྲེག་གིས་བསྲེགས་པའི་ཐལ་བ་ཡིན་ན་མནན་པ་བྱར་བཏུབ་ལ། ལིངྒ་བྲི་བ་སོགས་མ་གྲུབ་ན་སྔར་གྱི་ཞི་བའི་ཐབ་ཀྱི་ཉེ་ལོགས་སུ་བཞག་པ་ལ་མེ་སྦར། ལས་བུམ་གྱི་ཆུ་དང་སྔགས་གཉིས་ཀྱིས་བསང་སྦྱངས། སྟོང་པའི་ངང་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱ་ཚད་ཡོངས་སུ་མ་ཆད་པ་ནང་ལྷ་རྫས་ཀྱི་བུད་ཤིང་གིས་གང་བ་ལས་མེ་འབར་བ། དེའི་དབུས་སུ་གཙོ་མོ་ཞལ་ཕྱག་རྫོགས་པའམ་ཕྱག་གཉིས་མ་ཡན་ལག་བཞི་རྫོགས་སུ་བསྐྱེད་པའི་སྐུ་ལས་ཡེ་ཤེས་ཀྱི་མེ་འབར་བས་སློབ་མ་རྣམས་ཀྱི་བར་དུ་གཅོད་པ་ཐམས་ཅད་བསྲེགས་ཤིང་སྦྱངས་པར་བསམས་ལ། སྤོས་དང་མེ་ཏོག་དང་འབྲུ་སྣ་ཚོགས་མར་དང་བཅས་པའི་ཚོན་སྐུད་བསྒྲུབ་བྱ་ལ་བསྐོར་ཞིང༌།
མཆོག་སྦྱིན་གྱི་ཕྱག་རྒྱས་ཡེ་ཤེས་ཀྱི་མེ་ལྷ་ལ་དབུལ་བར་བསམས་ལ། ཨོཾ་ཨ་སི་ཏཱ་ན་ལཱརྐ་པྲ་བྷཱ་སྥུ་ཊ་བི་ཀ་སི་ཏཱ་ཧ་པ་ཏྲེ། ཛྭ་ལ་ཛྭ་ལ། ཁ་ད་ཁ་ད། ཧ་ན་ཧ་ན། ད་ཧ་ད་ཧ། དྷ་ར་དྷ་ར། བི་དྷ་ར་བི་དྷ་ར། ཚིནྡྷ་ཚིནྡྷ། བིནྡྷ་བིནྡྷ།
ཧཱུྃ་ཧཱུྃ། ཕཊ་ཕཊ་སྭཱ་ཧཱ། ཧེ་ཧེ་ཕཊ། ཧོ་ཧོ་ཕཊ། ཨ་མོ་གྷ་ཡ་ཕཊ། ཨ་པྲ་ཏི་ཧ་ཏ་ཡ་ཕཊ། ཝ་ར་དཱ་ཡ་ཕཊ། ཝ་ར་པྲ་ད་ན་ཡ་ཕཊ། པྲ་ཏྱཾ་གི་ར་ཕཊ། ཅེས་ལན་ཉི་ཤུ་རྩ་གཅིག་ཕུལ།
མཐར་རྡོ་རྗེ་སློབ་མ་རྣམས་ཀྱི་ནད་གདོན་སྡིག་སྒྲིབ་དང་ཉེ་བར་འཚེ་བ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་བརྗོད་ལ། མཆོད་བསྟོད་བྱས་ལ་ཐབ་ཀྱི་ལྷ་ཨོཾ་བཛྲ་མུཿཞེས་པས་ཡེ་ཤེས་པ་གཤེགས། དམ་ཚིག་པ་རང་ལ་ཐིམ་པར་བསམས་པ་ནི་བྱད་དགྲོལ་བའོ། ། གཉིས་པ་བཀྲུ་བྱབ་བསྲུང་གསུམ་བྱ་བ་ནི། དང་པོ་ནི་ལས་བུམ་གྱི་ཆུས་དཀྱིལ་འཁོར་གྱི་ལྷ་རྣམས་མེ་ལོང་ལ་ཤར་བའི་གཟུགས་བརྙན་ལ། ཇི་ལྟར་བལྟམས་པ་སོགས་ཀྱིས་ཁྲུས་གསོལ། སྐུ་ཕྱི་བ་དང་བཅས་པ་བྱས་ཏེ། ཁྲུས་ཆུ་དེ་བུམ་པར་བླུགས་ལ་ལྷ་རྣམས་ཀྱི་སྐུ་ལས་བབས་པའི་ཡེ་ཤེས་ཀྱི་བདུད་རྩིའི་ཆུས་ཁྱེད་རྣམས་ཀྱི་ལུས་ངག་ཡིད་གསུམ་གྱི་ནད་གདོན་སྡིག་སྒྲིབ་བྱད་གཏད་ལ་སོགས་པའི་ཉེ་བར་འཚེ་བར་བྱེད་པ་ཐམས་ཅད་བཀྲུས་པར་མོས་ཤིང༌། ལྷ་ཐམས་ཅད་ཀྱི་སྔགས་རྣམས་བརྗོད་པའི་མཐར།
ཆེ་གེ་མོས་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་ཀུན་ལ་སྦྱར་ཏེ། རིམས་ཉིན་གཅིག་པ་རྣམས་དང༌། ཉིན་གཉིས་པ་རྣམས་དང༌། ཉིན་གསུམ་པ་རྣམས་དང༌། ཉིན་བཞི་པ་རྣམས་དང༌། ཉིན་བདུན་པ་རྣམས་དང༌། རྟག་པའི་རིམས་རྣམས་དང༌། རིམས་མི་བཟད་པ་རྣམས་དང༌། འབྱུང་པོའི་རིམས་རྣམས་ཏེ་རིམས་ཀྱི་གནོད་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ།
ནད་རླུང་ལས་གྱུར་པ་རྣམས་དང༌། མཁྲིས་པ་ལས་གྱུར་པ་རྣམས་དང༌། བད་ཀན་ལས་གྱུར་པ་རྣམས་དང༌། འདུས་པ་ལས་གྱུར་པ་ལ་སོགས་པའི་ནད་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ལྷའི་གདོན་རྣམས་དང༌། ཀླུའི་གདོན་རྣམས་དང༌། ལྷ་མ་ཡིན་གྱི་གདོན་རྣམས་དང༌། རླུང་ལྷའི་གདོན་ལ་སོགས་ཏེ་གདོན་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཟས་སུ་མདངས་འཕྲོག་པ་དང༌། ཟས་སུ་མངལ་ཟ་བ་ལ་སོགས་པའི་བགེགས་ཐམས་ཅད་ཤཱིནྟཾ་ཀུ་རུ་སྭཱ་ཧཱ།
རྒྱལ་པོའི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། རྐུན་པོའི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། མེའི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཆུའི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། དུག་གི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། མཚོན་གྱི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཕ་རོལ་གྱི་དམག་ཚོགས་ཀྱི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། དགྲའི་འཇིགས་པ་ཐམས་ཅད་ཤཱིནྟཾ་ཀུ་རུ་སྭཱ་ཧཱ། དུས་མ་ཡིན་པར་འཆི་བ་ལ་སོགས་པའི་གནོད་བྱེད་བར་ཆད་མི་མཐུན་པའི་ཕྱོགས་ཐམས་ཅད་ཤཱིནྟཾ་ཀུ་རུ་སྭཱ་ཧཱ། ཞེས་པ་ནི་བཀྲུ་བ་ཡིན།
དེ་ནས་བྱབ་པའི་སླད་དུ་བུམ་ཆུ་ཁར་འཛིན་དུ་བཅུག་ལ། རྨ་བྱའི་མདོངས་ཀྱི་དབུས་སུ་ཨོཾ་ཡིག་ལས་སྔགས་ཕྲེང་གིས་བསྐོར་བ་དེ་ཉིད་སློབ་དཔོན་གྱི་ལག་པས་རྡོ་རྗེ་དང་ལྷན་ཅིག་ཐོགས་ནས་ཁྱེད་རྣམས་ཀྱི་ལུས་ལ་བསྐོར་ཞིང་བྱབས་པས། ནད་གདོན་སྡིག་སྒྲིབ་བར་དུ་གཅོད་པ་དང་ཉེ་བར་འཚེ་བ་ཐམས་ཅད་བྱབ་པར་བསམ་ཞིང་རྨ་བྱའི་མཇུག་མས་བྱབ་པའི་ཚུལ་དང༌། ལྷ་སོ་སོའི་སྔགས་དང་བཅས་པའི་སྔར་གྱི་ཚིག་དེ་རྣམས་ལ། ཨ་པ་ན་ཡ་སྭཱ་ཧཱ། ཞེས་སྦྱར་ཏེ་བྱབས་པས་གནོད་བྱེད་ཐམས་ཅད་སྐྱུག་སྨན་བཏང་བ་བཞིན་དུ་སྐྱུགས་པར་བསམས་ལ་མདུན་གྱི་ཆུ་ནང་དུ་ཕོ། དེ་ནས་ཆུ་བསྒྲུབ་བྱ་ལ་བསྐོར་ཞིང་བདེན་བདར་གོང་ལྟར་བརྗོད། མཐར་ཆེ་གེ་མོ་རྣམས་ལ་གནོད་པའི་གདོན་བགེགས་ཐམས་ཅད་འདིར་མ་གནས་པར་དེངས་ཤིག ཅེས་རོལ་མོ་ཚོམ་རྔམ་བྱའོ། ། གུ་གུལ་གྱི་དུད་པས་བདུགས་ལ།
གནོད་བྱེད་ཐམས་ཅད་ཆུ་དང་ལྷན་ཅིག་ཏུ་ཕྱི་རོལ་དུ་དོར་བ་ནི་བྱབ་པ་ཡིན། བསྲུང་བའི་སླད་དུ། བདེན་པའི་ཚིག་གིས་བྱིན་གྱིས་བརླབས་ཀྱིས་བསྲུང་བ་ནི། སངས་རྒྱས་རྣམས་ནི་བདུད་ལས་རྒྱལ། ། ཆོས་ནི་ཆོས་མ་ཡིན་ལས་རྒྱལ། ། དགེ་འདུན་མུ་སྟེགས་རྣམས་ལས་རྒྱལ། ། དབང་པོ་ལྷ་མིན་རྣམས་ལས་རྒྱལ། ། ལྷ་མིན་ཟླ་བ་ལས་ནི་རྒྱལ། ། ནམ་མཁའ་ལྡིང་ནི་རྒྱ་མཚོ་ལས། ། མེ་ནི་ཤིང་རྣམས་ཀུན་ལས་རྒྱལ། །
ཆུ་ནི་མེ་ལས་རྒྱལ་བར་འགྱུར། ། རླུང་ནི་སྤྲིན་ལས་རབ་ཏུ་རྒྱལ། ། རྡོ་རྗེ་ཡིས་ནི་རིན་ཆེན་ཕུག ། ལྷ་རྣམས་བདེན་པས་རབ་ཏུ་གནས། ། ས་ཡང་བདེན་པས་གནས་པ་ལགས། ། སངས་རྒྱས་དང་ནི་ཆོས་ཀྱང་བདེན། ། བདེན་པ་རྒྱལ་འགྱུར་རྫུན་མ་མཆིས། ། ཛ་ཡ་ཛ་ཡ། ཞེས་པའི་ཚིགས་བཅད་བརྗོད་ཅིང་སྤྱི་བོར་རྡོ་རྗེ་བཞག་སྟེ། རོལ་མོ་བྱ།
སྲུང་འཁོར་ཡོད་ན་འདིར་ལྷ་སོ་སོའི་སྔགས་ལ་རཀྵ་བཏགས་པ་བཟླས་པས་སྤྱི་བོར་གདགས་སོ། ། སླར་ཡང་སློབ་དཔོན་གྱིས་ཁྱེད་རྣམས་ཀྱི་སྤྱི་བོ་ལ་སོགས་པའི་གནས་བདུན་དུ་རྡོ་རྗེས་རེག་པས་རྡོ་རྗེ་དེ་ལས་དེ་འདྲ་བ་དཔག་ཏུ་མེད་པ་ཆད་དེ་ལུས་ཐམས་ཅད་དུ་རྡོ་རྗེའི་གོ་བགོས་ཏེ་ཕྱིན་ཆད་བར་དུ་གཅོད་པས་མི་ཚུགས་པར་བྱིན་གྱིས་བརླབས་པར་མོས་ཞེས་དང༌། གོང་གི་བཀྲུ་བའི་སྐབས་ཀྱི་ཚིག་རྣམས་ཀྱི་མཐར་རཀྵ་རཀྵ་ཞེས་བཏགས་ཏེ་བརྗོད་པ་ནི་བསྲུང་བ་སྟེ། དེས་བཀྲུ་བྱབ་བསྲུང་བ་རྣམས་ནི་སྔོན་དུ་འགྲོ་བའི་བྱ་བའོ། ། སྙེ་མདོ་བའི་ཡི་གེར་སློབ་མ་སྟ་གོན་འདིར་བྱས་ཀྱང་རུང་ཞེས་འབྱུང་ངོ༌། ། གཉིས་པ་དངོས་གཞིའི་བྱ་བ་ལ། ལས་ཀྱི་རྡོ་རྗེས་སློབ་མ་རྣམས་ལ་མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་འདི་སྐད་བརྗོད་དོ། ། ནམ་མཁའ་དང་མཉམ་པའི་སེམས་ཅན་ཐམས་ཅད་སོགས་ཀྱིས་སེམས་བསྐྱེད་གསལ་བཏབ་ནས། འདིར་གསན་པར་བྱ་བའི་ཆོས་ནི་རིག་སྔགས་འཆང་གི་སྡེ་སྣོད་ཐམས་ཅད་ཀྱི་རྩ་བར་གྱུར་པ་བྱ་བའི་རྒྱུད་ཀྱི་ནང་གསེས་དེ་བཞིན་གཤེགས་པའི་རིགས།
དེ་ལའང་དབྱེ་བ་བརྒྱད་ཡོད་པ་ལས་འདིར་དེ་བཞིན་གཤེགས་པའི་རིགས་ཀྱི་གཙུག་ཏོར། བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གཞན་གྱིས་མི་ཐུབ་པ་ཕྱིར་བཟློག་པ་ཆེན་མོ་མཆོག་ཏུ་གྲུབ་པ་ཞེས་བྱ་བའི་གཟུངས་ཀྱི་རྒྱལ་པོ་སོགས་ཀྱི་རྗེས་སུ་འབྲངས་ནས་མ་ཧཱ་པཎྜི་ཏ་ཤུ་རཾ་ག་ཝརྨ་སོགས་ཀྱིས་ལེགས་པར་བཀྲལ་བའི་གཙུག་ཏོར་གདུགས་དཀར་པོ་ཅན་མ་ལྷ་བཅུ་བདུན་གྱི་དཀྱིལ་འཁོར་དུ་དབང་བསྐུར་བ་ལ། སྟ་གོན་གྱི་ཆོ་ག་དང༌། དངོས་གཞིའི་ཆོ་ག་གཉིས་ལས། དང་པོ་སྔོན་དུ་གྲུབ་ཟིན་ཏོ། ། གཉིས་པ་དངོས་གཞིའི་ཆོ་ག་ལ། སྔོན་དུ་འགྲོ་བ་སློབ་དཔོན་གྱིས་བགྱི་བར་འོས་པ་ཐམས་ཅད་ལེགས་པར་གྲུབ་པར་བྱས་པ་ཡིན། ཕྱི་མ་ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་ལ་བྱ་བའི་ཆོ་ག་ལ། དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བའི་ཆོ་ག་གཉིས་ལས།
དང་པོ་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་དབུལ་དུ་གཞུག དེ་ལྟར་ཕུལ་ནས། སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། རིག་སྔགས་ལྷ་མོ་ཆེན་མོ་དང༌། ། སངས་རྒྱས་བྱང་སེམས་ཐམས་ཅད་ཀྱིས། ། ཐར་པ་ཆེན་པོའི་གྲོང་མཆོག་ཏུ། ། ལྷ་མོ་བདག་ནི་གཞུག་པར་འཚལ། ། ཞེས་པས་གསོལ་བ་གདབ། བགེགས་བསལ་བའི་སླད་དུ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀ་ནས་བདུད་རྩི་འཁྱིལ་པའི་ཚོགས་དཔག་ཏུ་མེད་པ་བྱོན་ནས།
ཁྱེད་རྣམས་དབང་ལེན་པ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པར་མོས། ཨོཾ་བཛྲ་ཨ་མྲྀ་ཏ་བརྗོད་ཅིང་ལས་བུམ་གྱི་ཆུས་གཏོར། བདུག་སྤོས་ཀྱིས་ཀྱང་བདུག་སྟེ་སྦྱངས་པར་མོས། ཧཱུྃ་ཧཱུྃ་ཞེས་བརྗོད་ཅིང་གུ་གུལ་དཀར་པོས་བདུག་གོ ། སྔོན་ཆད་བཅོམ་ལྡན་འདས་མའི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་རས་ཡུག་དམར་པོ་རེས་གདོང་བཅིང་བར་མོས། ཨོཾ་ཙཀྵུ་བནྡྷ་ཝཱ་ར་ཎཱ་ཡ་ཧཱུྃ་ཞེས་པས་གདོང་བཅིང༌། དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་བཏུབ་པས་ཕྱག་རྟེན་གྱི་དོན་དུ་ཨུ་དུམྦཱ་ར་ལ་སོགས་པའི་མེ་ཏོག་གི་ཕྲེང་བ་རེའང་བྱིན་པར་མོས། ཨཱ་ཁཾ་ཝཱི་ར་ཧཱུྃ། ཞེས་པས་བྱིན།
རྒྱུན་བཤགས་སྔོན་དུ་འགྲོ་བའི་བྱང་ཆུབ་མཆོག་ཏུ་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་སོགས་ནས་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། ཅེས་པའི་བར་སྟ་གོན་ལྟར་བརྡ་སྤྲད་དེ། དཀོན་མཆོག་གསུམ་ལ་བདག་སྐྱབས་མཆི་སོགས་བརྗོད་དོ། ། འདིར་རིགས་ལྔའི་སྡོམ་གཟུང་ནི། བྱ་རྒྱུད་རང་རྐང་ལུགས་ལྟར། བདག་ཉིད་ལྷའི་སྙེམས་པ་མེད་པ་སོགས་དང༌། སློབ་མའང་སྔར་རྣལ་འབྱོར་རྒྱུད་ཡན་ཆད་ཀྱི་དབང་བསྐུར་མ་ཐོབ་པ་ཞིག་ལ་ནི་བྱ་མི་དགོས་ལ། ད་ལྟའི་ཆོ་ག་ཕལ་ཆེར་རྣལ་འབྱོར་རྒྱུད་ཀྱི་རྒྱས་འགེབས་ཀྱི། བདག་བསྐྱེད་སོགས་ཡོད་པའམ་སློབ་མའང་སྡོམ་པ་ཐམས་ཅད་འཛིན་པ་སྔར་ཁས་བླངས་པ་ཞིག་ལ་དགོངས་ནས།
ཇི་ལྟར་དུས་གསུམ་སོགས་སྡོམ་གཟུང་བྱས་པའང་འབྱུང་བས་གནས་སྐབས་ཤེས་ན་གང་བབས་བཏུབ་བམ་སྙམ། ནང་གི་འཇུག་པར་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ། དཀྱིལ་འཁོར་གྱི་ཤར་སྒོར་འཁྲིད་པར་མོས་ཏེ་དཀྱིལ་འཁོར་གྱི་ཕྱོགས་སུ་དབུ་དུད་པ་རེ་དང་བཅས་པས་འདིའི་རྗེས་ཟློས་མཛོད། ས་མ་ཡ་ཧཱུྃ། ཞེས་བརྗོད་པས་ཤར་སྒོར་འཁོད་པར་མོས། དེ་ནས་དཀྱིལ་འཁོར་གྱི་དབུས་སུ་བླ་མ་དང་གཉིས་སུ་མེད་པའི་བཅོམ་ལྡན་འདས་མ་གདུགས་དཀར་པོ་ཅན་མའི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་ནས་བཞུགས་པ་ལ་ལུས་ངག་ཡིད་གསུམ་གུས་པ་དང་ལྡན་པས་ཕྱག་བྱས་པར་མོས་ཏེ་འདིའི་རྗེས་ཟློས་མཛོད། བཅོམ་ལྡན་ལྷ་མོ་གདུགས་དཀར་ཅན་ཞེས་སོགས་ཤླཽ་ཀ་གཅིག་གམ། ཡང་ན། སངས་རྒྱས་ལ་ཕྱག་འཚལ་ལོ། ། ཞེས་པ་ནས་སྤྱན་རྒྱས་པ་ཨུཏྤ་ལའི་བསུང་གི་ཏོག་གི་རྒྱལ་པོ་ལ་ཕྱག་འཚལ་ལོ། །
ཞེས་པའི་བར་གྱིས་འཇིག་རྟེན་ལས་འདས་པ་དང༌། ལེགས་ལྡན་དྲག་པོ་ཞེས་སོགས་ཀྱིས་འཇིག་རྟེན་པ་རྣམས་ལ་ཕྱག་འཚལ། གསང་སྔགས་ནང་གི་བྱང་ཆུབ་ཏུ་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། ཁྱེད་རྣམས་ཀྱི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུ་ཞིག་དང༌། དེའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་ལམ་གྱིས་བྱུང་བར་མོས་ཏེ། འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། ཞེས་ཐུན་མོང་མ་ཡིན་པའི་སེམས་བསྐྱེད་པ་དེ། རྡོ་རྗེ་སྙིང་གར་བཞག་སྟེ། སུ་ར་ཏི་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ།
ཞེས་པས་བརྟན་པར་བྱས། གསང་བར་གདམས་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་དེ་བཞིན་གཤེགས་པ་དང་ལྷ་མོ་རི་ཁྲོད་མ་རྣམས་ཀྱི་རིགས་སུ་གྱུར་གྱིས། ངས་གདུགས་དཀར་མོའི་སེམས་བསྐྱེད་པར་བྱ་སྟེ། ཡེ་ཤེས་གང་གིས་དེ་བཞིན་གཤེགས་པ་ཐམས་ཅད་དང་གདུགས་དཀར་པོ་ཅན་དང༌། རི་ཁྲོད་མ་རྣམས་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་བརྗོད་པར་མི་བྱ་སྟེ། དམ་ཚིག་ཉམས་པར་འགྱུར་ཏ་རེ།
ཞེས་པས་གསང་བར་གདམས་ནས། ནང་འཇུག་གི་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་མཎྜལ་འབུལ་བ་ཁ་བསྐངས་ནས། གསོལ་བ་འདེབས་པའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ཐམས་ཅད་དང་གདུགས་དཀར་པོ་ཅན་མས་བྱིན་གྱིས་རློབས་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དབབ་པར་མཛད་དུ་གསོལ། ཞེས་གསོལ་བ་བཏབ་ནས་དམིགས་པ་འདི་བཞིན་མཛོད། ཁྱེད་རྣམས་སྐད་ཅིག་ཙམ་གྱིས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཞན་གྱིས་མི་ཐུབ་མ་ཕྱིར་བཟློག་པ་ཆེན་མོ། སྐུ་མདོག་གངས་རིའི་ཕུང་པོ་ལྟར་དཀར་བ། ཕྱག་སྟོང་མངའ་བ་ནས། འོད་ཟེར་སྣ་ཚོགས་འཕྲོ་བའི་དབུས་ན་གདུག་པ་ཅན་ཐམས་ཅད་ཚར་གཅོད་པའི་ཚུལ་དུ་བཞུགས་པའོ་ཞེས་པའི་བར་གྱི་ཞལ་ཕྱག་རྫོགས་པར་གསལ་འདེབས་རྒྱས་བསྡུས་ཇི་ལྟར་རིགས་པས་བསྐྱེད།
སློབ་དཔོན་གྱི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད། བཅོམ་ལྡན་འདས་མ་གདུགས་དཀར་པོ་ཅན་མའི་དཀྱིལ་འཁོར་གྱི་ལྷ་ཚོགས་ཀྱི་རྣམ་པ་ཆེ་བ་རི་རབ་ཙམ་ནས་ཆུང་བ་རྡུལ་ཕྲན་ཙམ་གྱི་བར་གྲངས་མེད་པ་དཔག་ཏུ་མེད་པ་སྤྱན་དྲངས། ཁྱེད་རྣམས་ཀྱི་ལུས་ལ་ཐིམ། མདུན་བསྐྱེད་ཀྱི་དཀྱིལ་འཁོར་ལས་ཀྱང་དེ་འདྲ་བ་དཔག་ཏུ་མེད་པ་བྱོན་ཏེ་ཁྱེད་རང་རྣམས་ལ་སིབ་ཀྱིས་ཐིམ་པས་བྱིན་གྱིས་བརླབས་པར་མོས་པ་མཛོད་ཅེས་དང༌། ལྷ་རྣམས་ཀྱི་སྔགས་ཚང་བར་བཟླ་ཞིང་རོལ་མོ་བྱའོ། ། དེ་ནི་ཡེ་ཤེས་དབབ་པ་སྟེ་དེའི་བྱིན་རླབས་ཀྱི་རྒྱུན་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ་བརྟན་པར་བྱས་པར་མོས། ཏིཥྛ་བཛྲ་ཞེས་བརྗོད་པས་བརྟན་པར་བྱས་ནས། དཀྱིལ་འཁོར་ལ་མེ་ཏོག་དབུལ་བ་ནི། འདི་ན་བཅོམ་ལྡན་འདས་མའི་རྟེན་དང་བརྟེན་པར་བཅས་པའི་དཀྱིལ་འཁོར་བཞུགས་པ་ཡིན་ཏེ།
དེའང་དེ་བཞིན་གཤེགས་པའི་ཡེ་ཤེས་ཡོངས་སུ་དག་པ་ཉིད་གདུལ་བྱ་གང་ལ་གང་འདུལ་གྱི་དབང་གིས་གཙོ་བོ་དང་འཁོར་གྱི་རྣམ་པ་ཅན་དུ་སྣང་བ་ཡིན་པའི་ཕྱིར་མཆོག་དམན་གྱི་ཁྱད་པར་མེད་མོད། རང་རང་གི་ལས་འབྲེལ་ཡོད་པའི་ལྷ་ཞིག་ལ་འབབ་པར་ཤོག་ཤིག་སྙམ་པས་རིམ་པ་བཞིན་དུ་ལངས་ཏེ་དཀྱིལ་འཁོར་གྱི་ཤར་སྒོ་ནས་ཨོཾ་པྲ་ཏཱིཙྪ་བཛྲ་ཧོཿ ཞེས་བརྗོད་ཅིང་མེ་ཏོག་འབུལ་བའི་ཚུལ་མཛོད། ཕུལ་བའི་མེ་ཏོག་དེ་སློབ་དཔོན་གྱིས་བླངས་ནས་ཁྱེད་རྣམས་ཀྱི་སྤྱི་བོར་བཞག་སྟེ་ཨོཾ་པྲ་ཏི་གྲྀཧྞ་སྟྭཾ་མི་མཾ་སཏྭ་མ་ཧཱ་བ་ལ་ཞེས་མེ་ཏོག་གང་ལ་ཕོག་པའི་ལྷ་དང་ངོ་སྤྲད་དེ། བྱིན་གྱིས་བརླབས་པར་མོས། སློབ་དཔོན་གྱིས་བཛྲ་ནེ་ཏྲ་ཨ་པ་ཧ་ར་པ་ཏྲ་ལཾ་ཧྲཱིཿ ཞེས་པས་མ་རིག་པའི་སྒྲིབ་བྱེད་དང་མིག་རས་ལྷན་ཅིག་ཏུ་བསལ་བར་མོས་ཞེས་གདོང་གཡོགས་དབྱེ། ཧེ་བཛྲ་པ་ཤྱ་ཞེས་པས་དཀྱིལ་འཁོར་བལྟ་བར་བསྐུལ་ནས། དཀྱིལ་འཁོར་གྱི་ལྷ་ངོ་བསྟན་པ་ནི། འདི་ན་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གྱི་དཀྱིལ་འཁོར་བཞུགས་ཏེ།
དེའང་རྡོ་རྗེའི་ས་གཞི་རྭ་བ་དྲྭ་བ་གུར་བླ་རེ་ཕྱི་རོལ་ཐམས་ཅད་བསྐལ་པ་འཇིག་པའི་མེ་ལྟ་བུའི་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བ། དེའི་དབུས་སུ་ལྷུན་པོ་རིན་ཆེན་སྣ་བཞི་ལས་གྲུབ་པའི་སྟེང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་པ། རྟ་བབས་བཞི་དང་ལྡན་པ། སྟེང་ཐོག་རིམ་པར་ཕུབ་པ། མཚན་ཉིད་ཐམས་ཅད་ཡོངས་སུ་རྫོགས་པའི་གཞལ་ཡས་ཁང་གི་སྟེང་འོག་གི་ཕྱོགས་ཐམས་ཅད་ཤར་སྔོ། ལྷོ་སེར། ནུབ་དམར། བྱང་ལྗང༌། དབུས་དཀར་བ། ཕྱི་རོལ་དུ་འཇིག་རྟེན་པའི་ཁོར་ཡུག་དཀར་པོས་བསྐོར་བའི་དབུས་སུ།
སྣ་ཚོགས་པདྨ་འདབ་མ་བརྒྱད་པའི་ལྟེ་བར་སེང་གེས་བཏེག་པའི་ཁྲི་པདྨ་དང་ཟླ་བའི་གདན། འདབ་མ་བརྒྱད་ལ་ཉི་མ་དང༌། ཕྱིའི་གྲྭ་བཞིར་པདྨ་དང་ཟླ་བ། སྒོ་བཞིར་པདྨ་དང་ཉི་མའི་གདན་དང་བཅས་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དབུས་སུ་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཞན་གྱིས་མི་ཐུབ་མ་ཕྱིར་བཟློག་པ་ཆེན་མོ། སྐུ་མདོག་གངས་རིའི་ཕུང་པོ་ལྟར་དཀར་བ་སོགས་མངོན་རྟོགས་ལྟར་བརྗོད་པའམ། མི་ནུས་ན། ཕྱག་སྟོང་མངའ་བ་ཆེན་མོ། དབུ་སྟོང་མངའ་བ་ཆེན་མོ། སྤྱན་བྱེ་བ་བརྒྱ་སྟོང་མངའ་བ་ཆེན་མོ།
མི་ཕྱེད་འབར་བའི་མཚན་རྟགས་ཅན། འོད་ཟེར་སྣ་ཚོགས་འཕྲོ་བའི་དབུས་ན་གདུག་པ་ཅན་ཐམས་ཅད་ཚར་གཅོད་པའི་ཚུལ་དུ་བཞུགས་པའི་ཐུགས་ཀར་གཞན་གྱིས་མི་ཐུབ་མ་ནག་མོ་དང་བཅས་པ། པདྨའི་འདབ་མ་བརྒྱད་ཀྱི་གདན་ལ་ཤར་དུ་གཏུམ་པ་ཆེན་མོ་སྐུ་མདོག་དཀར་མོ། ལྷོར་འབར་བ་ཆེན་མོ་སེར་མོ། ནུབ་ཏུ་གོས་དཀར་མོ་དཀར་དམར། བྱང་དུ་སྒྲོལ་མ་ལྗང་གུ། བྱང་ཤར་དུ་རྒྱལ་བའི་རྡོ་རྗེ་མ་སྔོན་མོ། ཤར་ལྷོར་པདྨའི་མངོན་མཚན་ཅན་མ་སེར་མོ། ལྷོ་ནུབ་ཏུ་གཞན་གྱིས་མི་ཐུབ་མ་དམར་མོ། ནུབ་བྱང་དུ་རྡོ་རྗེ་མཆུ་ཅན་མ་ལྗང་གུ།
དེའི་ཕྱི་རོལ་བྱང་ཤར་གྱི་གྲྭར་ཞི་བའི་ལྷ་མོ་དཀར་མོ། ཤར་ལྷོར་གསེར་ཕྲེང་ཅན་སེར་མོ། ལྷོ་ནུབ་ཏུ་དཀར་ཆེན་འབར་མ་དཀར་དམར། ནུབ་བྱང་དུ་འཕགས་མ་སྒྲོལ་མ་མརྒད་ཀྱི་མདོག་ཅན། ཤར་སྒོར་རྡོ་རྗེ་ལུ་གུ་རྒྱུད་མ་སྔོན་མོ། ལྷོ་སྒོར་རྡོ་རྗེ་གཞོན་ནུ་མ་གསེར་མདོག ནུབ་སྒོར་ལག་ན་རྡོ་རྗེ་མ་དམར་མོ། བྱང་སྒོར་རིན་ཆེན་རྡོ་རྗེ་མ་ལྗང་གུ་སྟེ་ལྷ་མོ་ཐམས་ཅད་ཀྱང་ཞལ་གཅིག་ཕྱག་གཉིས་མ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ལྷ་རྫས་ཀྱི་གོས་སྣ་ཚོགས་ཀྱི་སྟོད་གཡོགས་དང་སྨད་གཡོགས་གསོལ་ཞིང་སྐྱིལ་མོ་ཀྲུང་གིས་བཞུགས་པའོ། ། ཕྱིའི་ཁོར་ཡུག་ལ་ལེགས་ལྡན་མཆེད་གསུམ།
འཇིག་རྟེན་སྐྱོང་བ་བཅུ་སོགས་ནས། རིགས་ཀྱི་འཁོར་དཔག་ཏུ་མེད་པས་བསྐོར་བ་དང་བཅས་པ་ནི་བརྟེན་པ་ལྷ་སྟེ་མདོར་ན་གཙུག་ཏོར་གདུགས་དཀར་པོ་ཅན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་མཐོང་ངོ་སྙམ་པའི་དགའ་བ་ཁྱད་པར་ཅན་བསྒོམ་འཚལ། དེས་དཀྱིལ་འཁོར་དུ་འཇུག་པའི་ཆོ་ག་རྣམས་གྲུབ་ནས། ཞུགས་ནས་མངོན་པར་དབང་བསྐུར་བ་ལ། བླ་མ་དང་དཀྱིལ་འཁོར་གྱི་གཙོ་མོ་ཐ་མི་དད་པ་ལ། དབང་གི་དངོས་གཞིའི་ཆོས་རྣམས་ཞུ་བའི་ཡོན་དུ་མཎྜལ་འབུལ། དེ་ལྟར་མཎྜལ་འབུལ་བ་ཁ་བསྐངས་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སངས་རྒྱས་ལ། ། ཞེས་སོགས་ཀྱིས་གསོལ་བ་བཏབ། དེ་ནས་དབང་སྟེགས་ཡོད་ན་དེར་སློབ་མ་རྣམས་གཞག
མེད་ན་བསམས་ཀྱང་རུང་སྟེ་དམིགས་པ་འདི་བཞིན་མཛོད། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་གྲུ་བཞི་སྒོ་བཞི་རྟ་བབས་དང་བྲལ་བའི་དབུས་སུ་རིན་པོ་ཆེའི་ཁྲི་པདྨ་ཟླ་བ་དང་བཅས་པའི་གདན་གྱི་སྟེང་དུ་ཁྱེད་རང་རྣམས་ཨོཾ་དཀར་པོ་ལས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་གཞན་གྱིས་མི་ཐུབ་མ་སོགས་ནས་གདུག་པ་ཅན་ཐམས་ཅད་ཚར་གཅོད་པའི་ཚུལ་དུ་བཞུགས་པའི་བར་བདག་བསྐྱེད་ཀྱི་སྐབས་བཞིན་བྱེད། དེའི་སྟེང་དུ་བླ་རེ། གཡས་སུ་གདུགས། གཡོན་དུ་རྒྱལ་མཚན། མཐའ་སྐོར་ཀུན་དུ་དུང་ལ་སོགས་པ་མཆོད་པའི་ཡོ་བྱད་བསམ་གྱིས་མི་ཁྱབ་པས་བསྐོར་བ་དང་བཅས་ཏེ་ཡོད་པར་མོས་པ་མཛོད། སློབ་དཔོན་གྱི་ཐུགས་ཀའི་ཨོཾ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དབང་གི་ལྷ་གཙུག་ཏོར་གདུགས་དཀར་པོ་ཅན་མའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ལྷ་དང་དྲང་སྲོང་གི་ཚོགས་བསམ་གྱིས་མི་ཁྱབ་པས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ཏེ་ནམ་མཁའི་གཏོས་ཁྱབ་པར་བཞུགས་པར་མོས་ཏེ། ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པ་འདིའི་རྗེས་ཟློས་མཛོད། ཨོཾ་དུས་གསུམ་བདེ་གཤེགས་སྤྲུལ་པའི་སྐུ། ། ཞེས་སོགས་ནས།
ཕྱག་རྒྱའི་ཚོགས་ནི་ཐམས་ཅད་ཀྱིས། ། བདག་ལ་མངོན་པར་དབང་བསྐུར་གསོལ། ། ཞེས་གསོལ་བ་བཏབ་པས། བསྐུར་བྱེད་ནམ་མཁའི་དཀྱིལ་འཁོར་དང་སློབ་དཔོན་དཀྱིལ་འཁོར་གྱི་གཙོ་མོ་དང་དབྱེར་མེད་ལྷན་ཅིག་པས་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ཏེ་ཁྱེད་རྣམས་ཀྱི་སྤྱི་བོ་ནས་དབང་བསྐུར་བར་མོས་པ་མཛོད། ཇི་ལྟར་བལྟམས་པ་སོགས། སྔགས་དང་བཅས་པའི་མཐར། ཨོཾ་སརྦ་ཏ་ཐཱ་ག་ཏོཥྞཱི་ཥ་སོགས་ནས་བིདྡྷཱནྶ་ནི་ཀ་རཱི་ཧཱུྃ་དྲུཾ་ཧྲཱིཥྚོཾ། ཞེས་པའི་བར་ལྷ་ཐམས་ཅད་ཀྱི་སྔགས་ལ་ཨ་བྷི་ཥིཉྩ་ཧཱུྃ་བཏགས་ཏེ། ཞེས་གསུང་ཞིང་དབང་བསྐུར། སླར་ཡང་བསྐུར་བྱེད་ནམ་མཁའི་དཀྱིལ་འཁོར་དང་སློབ་དཔོན་དཀྱིལ་འཁོར་གྱི་ལྷ་ཚོགས་དང་བཅས་པས།
བདེན་པའི་སྟོབས་བརྗོད་དེ་བདེ་ལེགས་སུ་སྒྲུབ་པར་བྱིན་གྱིས་བརླབ་པ་ནི། སློབ་དཔོན་གྱིས་བུམ་པ་ཐོགས་བཞིན་པ་དང་བཅས་ཏེ། བཅོམ་ལྡན་འདས་མ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན། རྡོ་རྗེ་གཙུག་ཏོར་ཕྱིར་ཟློག་པ་ཆེན་མོ། ཕྱག་སྟོང་མངའ་བ་ཆེན་མོ། དབུ་སྟོང་མངའ་བ་ཆེན་མོ། སྤྱན་བྱེ་བ་བརྒྱ་སྟོང་མངའ་བ་ཆེན་མོ། མི་ཕྱེད་འབར་བའི་མཚན་རྟགས་ཅན། རྡོ་རྗེ་ཡངས་པ་ཆེན་མོ་ས་གསུམ་གྱི་དཀྱིལ་འཁོར་ལ་མངའ་མཛད་མས། རྡོ་རྗེ་སློབ་མ་འདི་རྣམས་དང་སེམས་ཅན་ཐམས་ཅད་རྒྱལ་པོའི་འཇིགས་པ་དང༌།
རྐུན་པོའི་འཇིགས་པ་དང༌། མེའི་འཇིགས་པ་དང༌། ཆུའི་འཇིགས་པ་དང༌། དུག་གི་འཇིགས་པ་དང༌། མཚོན་གྱི་འཇིགས་པ་དང༌། ཕ་རོལ་གྱི་དམག་ཚོགས་ཀྱི་འཇིགས་པ་དང༌། མུ་གེའི་འཇིགས་པ་དང༌། དགྲའི་འཇིགས་པ་དང༌། ལྕེ་འབབ་པའི་འཇིགས་པ་དང༌། དུས་མ་ཡིན་པར་འཆི་བའི་འཇིགས་པ་དང༌།
ས་གཡོ་བའི་འཇིགས་པ་དང༌། སྐར་མདའ་ལྟུང་བའི་འཇིགས་པ་དང༌། རྒྱལ་པོའི་ཆད་པའི་ལས་ཀྱི་འཇིགས་པ་དང༌། ལྷའི་འཇིགས་པ་དང༌། ཀླུའི་འཇིགས་པ་དང༌། གློག་གི་འཇིགས་པ་དང༌། ནམ་མཁའ་ལྡིང་གི་འཇིགས་པ་དང༌། གཅན་གཟན་ཁྲོ་བོའི་འཇིགས་པ་སྟེ། འཇིགས་པ་མི་བཟད་པ་ཐམས་ཅད་ལས་སློབ་མ་འདི་རྣམས་དང་སེམས་ཅན་ཐམས་ཅད་སྲུང་དུ་གསོལ། ཨོཾ་ཧཱུྃ་ཥྚོཾ་བནྡྷ་བནྡྷ་རཀྵ་རཀྵ་མཱཾ་སརྦ་སཏྭཱཾ་ཤྩ་བདེ་ལེགས་སུ་གྱུར་ཅིག་སྭཱ་ཧཱ།
ལྷའི་གདོན་རྣམས་དང༌། ཀླུའི་གདོན་རྣམས་དང༌། ལྷ་མ་ཡིན་གྱི་གདོན་རྣམས་དང༌། རླུང་ལྷའི་གདོན་རྣམས་དང༌། ནམ་མཁའ་ལྡིང་གི་གདོན་རྣམས་དང༌། དྲི་ཟའི་གདོན་རྣམས་དང༌། མིའམ་ཅིའི་གདོན་རྣམས་དང༌། ལྟོ་འཕྱེ་ཆེན་པོའི་གདོན་རྣམས་དང༌། གནོད་སྦྱིན་གྱི་གདོན་རྣམས་དང༌། སྲིན་པོའི་གདོན་རྣམས་དང༌།
ཡི་དྭགས་ཀྱི་གདོན་རྣམས་དང༌། ཤ་ཟའི་གདོན་རྣམས་དང༌། འབྱུང་པོའི་གདོན་རྣམས་དང༌། གྲུལ་བུམ་གྱི་གདོན་རྣམས་དང༌། སྲུལ་པོའི་གདོན་རྣམས་དང༌། ལུས་སྲུལ་པོའི་གདོན་རྣམས་དང༌། སྐེམ་བྱེད་ཀྱི་གདོན་རྣམས་དང༌། བརྗེད་བྱེད་ཀྱི་གདོན་རྣམས་དང༌། སྨྱོ་བྱེད་ཀྱི་གདོན་རྣམས་དང༌། གྲིབ་གནོན་གྱི་གདོན་རྣམས་དང༌།
གནོན་པོའི་གདོན་རྣམས་དང༌། མཁའ་འགྲོ་མའི་གདོན་རྣམས་དང༌། ནམ་གྲུའི་གདོན་རྣམས་དང༌། གཤིན་རྗེའི་གདོན་རྣམས་དང༌། བྱའི་གདོན་རྣམས་དང༌། མ་མོ་དགའ་བར་བྱེད་པའི་གདོན་རྣམས་དང༌། ཀུན་དུ་འགྲོ་བའི་གདོན་རྣམས་དང༌། ཚེར་མ་འདོན་པའི་གདོན་ཏེ་གདོན་ཐམས་ཅད་ལས་རྡོ་རྗེ་སློབ་མ་རྣམས་དང་སེམས་ཅན་ཐམས་ཅད་སྲུང་དུ་གསོལ། ཨོཾ་ཧཱུྃ་ཥྚོཾ་བནྡྷ་བནྡྷ་རཀྵ་རཀྵ་མཱཾ་སརྦ་ས་ཏྭཱཾ་ཤྩ་བདེ་ལེགས་སུ་གྱུར་ཅིག་སྭཱ་ཧཱ། གནོད་སྦྱིན་དང་གདོན་གང་སུ་དག་ཟས་སུ་མདངས་ཟ་བ་རྣམས་དང༌།
གཟི་བྱིན་འཕྲོག་པ་རྣམས་དང༌། ཟས་སུ་མངལ་ཟ་བ་རྣམས་དང༌། ཁྲག་འཐུང་བ་རྣམས་དང༌། ཞག་ཟ་བ་རྣམས་དང༌། ཤ་ཟ་བ་རྣམས་དང༌། ཚིལ་ཟ་བ་རྣམས་དང༌། རྐང་ཟ་བ་རྣམས་དང༌། བཙས་པ་ཟ་བ་རྣམས་དང༌། སྲོག་འཕྲོག་པ་རྣམས་དང༌། ལྷག་མ་ཟ་བ་རྣམས་དང༌།
གཏོར་མ་ཟ་བ་རྣམས་དང༌། ཕྲེང་བ་ཟ་བ་རྣམས་དང༌། དྲི་ཟ་བ་རྣམས་དང༌། བདུག་པ་ཟ་བ་རྣམས་དང༌། མེ་ཏོག་ཟ་བ་རྣམས་དང༌། འབྲས་བུ་ཟ་བ་རྣམས་དང༌། ལོ་ཏོག་ཟ་བ་རྣམས་དང༌། སྦྱིན་སྲེག་ཟ་བ་རྣམས་དང༌། རྣག་ཟ་བ་རྣམས་དང༌། ཕྱི་ས་ཟ་བ་རྣམས་དང༌།
གཅིན་འཐུང་བ་རྣམས་དང༌། མཆིལ་མ་འཐུང་བ་རྣམས་དང༌། སྐྱུག་པ་ཟ་བ་རྣམས་དང༌། སྣབས་ཟ་བ་རྣམས་དང༌། ངར་སྣབས་ཟ་བ་རྣམས་དང༌། མི་གཙང་བ་ཟ་བ་རྣམས་དང༌། སྟོར་ཁུང་ནས་འབབ་པ་འཐུང་བ་རྣམས་ལ་སོགས་ཏེ་བགེགས་དང་ལོག་པར་འདྲེན་པ་ཐམས་ཅད་ལས་སློབ་མ་རྣམས་དང་སེམས་ཅན་ཐམས་ཅད་སྲུང་དུ་གསོལ། ཨོཾ་ཧཱུྃ་ཥྚོཾ་བནྡྷ་བནྡྷ་རཀྵ་རཀྵ་མཱཾ་སརྦ་ས་ཏྭཱཾ་ཤྩ་བདེ་ལེགས་སུ་གྱུར་ཅིག་སྭཱ་ཧཱ། གཞན་ཡང་རིམས་ཉིན་གཅིག་པ་རྣམས་དང༌། ཉིན་གཉིས་པ་རྣམས་དང༌།
ཉིན་གསུམ་པ་རྣམས་དང༌། ཉིན་བཞི་པ་རྣམས་དང༌། ཉིན་བདུན་པ་རྣམས་དང༌། རྟག་པའི་རིམས་རྣམས་དང༌། རིམས་མི་བཟད་པ་རྣམས་དང༌། འབྱུང་པོའི་རིམས་རྣམས་དང༌། རླུང་ལས་གྱུར་པ་རྣམས་དང༌། མཁྲིས་པ་ལས་གྱུར་པ་རྣམས་དང༌། བད་ཀན་ལས་གྱུར་པ་རྣམས་དང༌། འདུས་པ་ལས་གྱུར་པ་ལ་སོགས་ཏེ་རིམས་ནད་ཐམས་ཅད་དང༌།
ཀླད་པ་ན་བ་རྣམས་བསལ་དུ་གསོལ། གཞོགས་ཕྱེད་ན་བ་དང༌། ཡི་ག་འཆུས་པ་དང༌། མིག་ནད་དང༌། སྣ་ནད་དང༌། ཁ་ནད་དང༌། མགུལ་ནད་དང༌། སྙིང་ནད་དང༌། ལྐོག་མའི་ལྷ་གོར་ན་བ་དང༌། རྣ་བ་ན་བ་དང༌།
སོ་ན་བ་དང༌། སྙིང་ན་བ་དང༌། ཀླད་པ་ན་བ་དང༌། རྩིབ་ལོགས་ན་བ་དང༌། རྒྱབ་ན་བ་དང༌། ལྟོ་བ་ན་བ་དང༌། རྐེད་པ་ན་བ་དང༌། ཆུ་སོ་ན་བ་དང༌། བརླ་ན་བ་དང༌། རྗེ་ངར་ན་བ་དང༌།
ལག་པ་ན་བ་དང༌། རྐང་པ་ན་བ་དང༌། ཡན་ལག་ན་བ་དང༌། ཉིང་ལག་ན་བ་རབ་ཏུ་བསལ་དུ་གསོལ། ཉེ་བར་འཚེ་བ་ཐམས་ཅད་ལས་སློབ་མ་རྣམས་དང་སེམས་ཅན་ཐམས་ཅད་སྲུང་དུ་གསོལ། ཨོཾ་ཧཱུྃ་ཥྚོཾ་བནྡྷ་བནྡྷ་རཀྵ་རཀྵ་མཱཾ་སརྦ་ས་ཏྭཱཾ་ཤྩ་བདེ་ལེགས་སུ་གྱུར་ཅིག་སྭཱ་ཧཱ། གཞན་གྱིས་བྱས་པའི་རིག་སྔགས་ངན་པ་ཐམས་ཅད་དང༌། གདོན་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། ཀུན་དུ་རྒྱུས་བྱས་པའི་རིག་སྔགས་གཅད་དོ། །
ཕུར་བུས་གདབ་བོ། ། མཁའ་འགྲོ་དང་མཁའ་འགྲོ་མས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། ཚངས་པས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། དབང་ཕྱུག་ཆེན་པོས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། སྲིད་མེད་ཀྱི་བུས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། ནམ་མཁའ་ལྡིང་དང་ལྷན་ཅིག་པས་བྱས་པའི་རིག་སྔགས་གཅད་དོ། །
ཕུར་བུས་གདབ་བོ། ། ནག་པོ་ཆེན་པོས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། མ་མོའི་ཚོགས་ཀྱིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། མིའི་ཐོད་པ་ཅན་གྱིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། རྒྱལ་བར་བྱེད་པ་དང༌། སྦྲང་རྩིར་བྱེད་པ་དང་དོན་ཀུན་གྲུབ་པས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། །
སྲིང་མོ་བཞིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། བྷྲྀངྒེ་རི་ཏི་དང་དགའ་བྱེད་དབང་ཕྱུག་དང་ཚོགས་ཀྱི་བདག་པོ་དང་ལྷན་ཅིག་པས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། དགེ་སྦྱོང་གཅེར་བུས་བྱས་པའི་རིགས་སྔགས་གཅད་དོ། ། ཕུར་བུས་གདབ་བོ། ། དགེ་སྦྱོང་མགོ་རེག་གིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། དགྲ་བཅོམ་པས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། །
འདོད་ཆགས་དང་བྲལ་བས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། འཇིག་རྟེན་དབང་ཕྱུག་འཁོར་དང་བཅས་པས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། ལག་ན་རྡོ་རྗེ་འཁོར་དང་བཅས་པས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། ཕོ་ཉ་དང་ཕོ་ཉ་མོ་དང་བྲན་ཕོ་དང་བྲན་མོས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། དྲང་སྲོང་གི་ཚོགས་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། །
ལྷའི་ཚོགས་ཐམས་ཅད་ཀྱིས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། མི་འཕྲོད་པ་ཟ་བའི་བདག་པོས་བྱས་པའི་རིག་སྔགས་གཅད་དོ། ། ཕུར་བུས་གདབ་བོ། ། མདོར་ན་གཞན་གྱི་རིག་སྔགས་དང༌། རྦོད་གཏོང་དང༌། བྱད་ཀ་དང་ཕུར་ཀ་ལ་སོགས་པའི་གནོད་པ་ཐམས་ཅད་ཀྱིས་མི་ཚུགས་པར་རྡོ་རྗེ་སློབ་མ་རྣམས་དང་སེམས་ཅན་ཐམས་ཅད་སྲུང་དུ་གསོལ། ཨོཾ་ཧཱུྃ་ཥྚོཾ་བནྡྷ་བནྡྷ་རཀྵ་རཀྵ་མཱཾ་སརྦ་ས་ཏྭཱཾ་ཤྩ་བདེ་ལེགས་སུ་གྱུར་ཅིག་སྭཱ་ཧཱ། བུམ་པའི་ཁ་རྒྱན་གྱིས་བུམ་ཆུ་འཐོར་བའི་ཚུལ་བྱ་ཞིང༌། བཅོམ་ལྡན་འདས་མ་རྡོ་རྗེ་ཡངས་པ་ཆེན་མོས་སེམས་ཅན་གང་སུ་དག་རྡོ་རྗེ་སློབ་མས་གཙོ་བྱས་པའི་སེམས་ཅན་ཐམས་ཅད་ལ་སྡིག་པ་དང་སྡིག་པའི་སེམས་དང་ལྡན་པ་རྣམས་དང༌།
གདུག་པ་དང་གདུག་པའི་སེམས་དང་ལྡན་པ་རྣམས་དང༌། དྲག་ཤུལ་དང་དྲག་ཤུལ་གྱི་སེམས་དང་ལྡན་པ་རྣམས་དང༌། སྡང་བ་དང་སྡང་བའི་སེམས་དང་ལྡན་པ་རྣམས་དང༌། སྲོག་འཕྲོག་པ་རྣམས་དང༌། གནོད་པར་སེམས་པ་ཐམས་ཅད་ལས་སྲུང་དུ་གསོལ། རིག་སྔགས་ཆེན་མོ་འདི་གྲུབ་པར་མཛད་དུ་གསོལ། བཅོམ་ལྡན་འདས་མ་རྡོ་རྗེ་ཡངས་པ་ཆེན་མོ་ས་གསུམ་གྱི་དཀྱིལ་འཁོར་ལ་མངའ་མཛད་མས། ཕྱོགས་ཐམས་ཅད་རྡོ་རྗེའི་རྭ་བ་དང་དྲྭ་བ་དང་ཕྱག་རྒྱའི་ཚོགས་ཐམས་ཅད་ཀྱིས་བདག་དང་སློབ་མ་འདི་དག་གི་སྲོག་འཕྲོག་ཅིང་གནོད་པར་སེམས་པའི་རིག་སྔགས་བཅིང་དུ་གསོལ། མཚམས་བཅིང་དུ་གསོལ། ཏདྱ་ཐཱ།
ཨོཾ་ཨ་ན་ལེ་ཨ་ན་ལེ། ཁ་སེ་མེ་ཁ་སེ་མེ། བཻ་ར་བཻ་ར། སོ་མེ་སོ་མེ། ཤཱནྟེ་ཤཱནྟེ། དཱནྟེ་དཱནྟེ། བི་ཥ་དེ་བི་ཥ་དེ། བི་རེ་བི་རེ། བཛྲ་དྷ་རཱི་ནཱི། བནྡྷ་བནྡྷ་ནི།
བཛྲ་པཱ་ཎི་ཕཊ། ཨོཾ་ཧཱུྃ་ཧཱུྃ་དྲུཾ་ཥྚོཾ་ཕཊ། ཧཱུྃ་དྲུཾ་བནྡྷ་ཕཊ། མ་མ་རཀྵ་རཀྵ་སྭཱ་ཧཱ། སརྦ་དུར་ལཾ་གྷི་ཏེ་བྷྱཿཕཊ། སརྦ་དུཥྚེཀྵི་ཏེ་བྷྱཿཕཊ། སརྦ་ཛྭ་རེ་བྷྱཿཕཊ། སརྦ་བྷ་ཡེ་བྷྱཿཕཊ། སརྦ་ཨུ་པ་དྲ་བེ་བྷྱཿཕཊ། སརྦ་ཨུ་པ་སརྒེ་བྷྱཿཕཊ།
སརྦ་ཀྲི་ཏེ་ཀརྨ་ཎི་ཀ་ཁོ་རྡེ་བྷྱཿཕཊ། ཀི་ར་ཎ་བེ་ཏ་ཌེ་བྷྱཿཕཊ། ཙིཙྪ་པྲེ་ཤ་ཀ་དུཥཙྪ་རྡི་ཏེ་བྷྱཿཕཊ། སརྦ་དུ་བྷུཀྟེ་བྷྱཿཕཊ། སརྦ་ཏིརྠི་ཀེ་བྷྱཿཕཊ། སརྦ་ཤྲ་མ་ཎེ་བྷྱཿཕཊ། སརྦ་པཱ་ཏ་ཀེ་བྷྱཿཕཊ། སརྦ་བི་དྱ་དྷ་རེ་བྷྱཿཕཊ། ཛ་ཡ་ཀ་ར་མདྷུ་ཀ་ར་སརྦ་ཨརྠ་སཱ་དྷ་ཀེ་བྷྱོ་བིདྱཱ་ཙརྻེ་བྷྱཿཕཊ། ཙ་ཏུར་བྷྱོ་བྷ་གཱི་ནཱི་བྷྱཿཕཊ།
སརྦ་ཀཽ་མཱ་རཱི་བཛྲ་ཀུ་ལནྡྷ་རི་བིདྱཱ་ཙརྻེ་བྷྱཿཕཊ། སརྦ་མ་ཧཱ་པྲ་ཏྱཾ་གི་ར་བྷྱཿཕཊ། བཛྲ་ཤྲིཾ་ཁ་ལ་པྲ་ཏྱཾ་གི་ར་རཱ་ཛཱ་ཡ་ཕཊ། བཛྲ་པཱ་ཎི་ཡེ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་སརྦ་ཏ་ཐཱ་ག་ཏོཥྞཱི་ཥ་ཨ་ན་ལེ། ཨ་ཝ་ལོ་ཀི་ཏེ། མུརྡྷ་ན་ཏེ་ཛོ་རཱ་སེ། ཨོཾ་ཛྭ་ལ་ཛྭ་ལ། དྷ་ཀ་དྷ་ཀ དྷ་ར་དྷ་ར།
བི་དྷ་ར་བི་དྷ་ར། ཚིནྡྷ་ཚིནྡྷ། བིནྡ་བིནྡ། ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་སརྦ་ཏ་ཐཱ་ག་ཏོཥྞཱི་ཥ་ཧཱུྃ་ཕཊ་སྭཱ་ཧཱ། བཅོམ་ལྡན་འདས་མ་འཁོར་དང་བཅས་པས་བདག་དང་སློབ་མ་རྣམས་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་སྦྱོང་བ་དང༌། དུས་མ་ཡིན་པར་འཆི་བ་ཐམས་ཅད་དང༌། ཡམས་ཀྱི་ནད་དང༌། འཚེ་བ་དང༌། གནོད་པ་དང༌།
ནད་འགོ་བ་དང༌། འཁྲུག་པ་དང༌། ཕ་རོལ་གྱི་དམག་ཚོགས་འོང་བ་དང༌། བཀྲ་མི་ཤིས་པ་ལ་སོགས་པ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་མཛད་དུ་གསོལ། སྲུང་དུ་གསོལ། རྡོ་རྗེའི་རིགས་བྱེ་བ་ཁྲག་ཁྲིག་བརྒྱད་ཅུ་རྩ་བཞིས་ཀྱང་འདི་རྣམས་ལ་བསྲུང་བ་དང་བསྐྱབ་པ་དང་སྦ་བར་མཛད་དུ་གསོལ། ཧཱུྃ་མ་མ་ཧཱུྃ་ནི་སྭཱ་ཧཱ། བདེ་ལེགས་སུ་གྱུར་ཅིག་སྭཱ་ཧཱ། ཞེས་བདེ་ལེགས་སུ་བྱེད་པའི་ཚིག་དང་བཅས་པ་གསུང་ཞིང་དབང་བསྐུར་བས། དབང་གི་ཆུ་རྒྱུན་དེས་སྤྱི་བོ་ནས་མར་ཞུགས་ཏེ་ལུས་ཀྱི་ནང་ཐམས་ཅད་གང༌།
ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང༌། ནད་དང་གདོན་དང་བགེགས་དང༌། ཉེ་བར་འཚེ་བ་ཐམས་ཅད་སངས་ཀྱིས་དག བཅོམ་ལྡན་འདས་མའི་སྤངས་རྟོགས་ཀྱི་ཡོན་ཏན་ཐམས་ཅད་རྫོགས་པའི་བདག་ཉིད་ཅན་དུ་བྱིན་གྱིས་བརླབས་སྙམ་དུ་མོས་པ་བྱ་སྟེ་དེ་ནི་ཆུའི་དབང་ཡིན། ཅོད་པཎ་གྱི་དབང་གི་སླད་དུ། གསང་བ་སྤྱི་རྒྱུད་ལས། ཐལ་མོ་སྦྱར་བ་བཀན་པ་ལས། ། མཛུབ་མོ་གཉིས་ནི་ཅུང་ཟད་དགུག ། འདི་ནི་དེ་བཞིན་གཤེགས་རིགས་ལ། ། དམ་ཚིག་ཕྱག་རྒྱར་ཤེས་པར་བྱ། །
ཞེས་པ་ལྟར་སློབ་དཔོན་གྱིས་ལག་པ་ཐལ་མོ་སྦྱར་བ་བཀན་པ་ལས་མཛུབ་མོ་གཉིས་ཅུང་ཟད་བརྐྱང་བ་དེ་བཞིན་གཤེགས་པའི་རིགས་ཀྱི་ཕྱག་རྒྱ་སྤྱི་བོར་གཏུགས་ཏེ། ཨོཾ་སརྦ་ཏ་ཐཱ་ག་ཏོཏ་བྷ་ཝ་བཛྲ་ཨ་བྷི་ཥིཙྪ་ཧཱུྃ། ཞེས་གསུང་ཞིང་དབང་བསྐུར་བས་ཁྱེད་རྣམས་ཀྱི་སྤྱི་བོར་ཕྱག་མཚན་འཁོར་ལོའི་རྣམ་པའི་རྒྱས་བཏབ་པར་མོས་པ་མཛོད། དེ་ལ་ཨོཾ་བཛྲ་པུཥྤེ་སོགས་ལྔས་མཆོད། ཕྱི་མ་འདི་ཡིག་ཆ་འགའ་ཞིག་ཏུ་མི་འབྱུང་ཡང༌། ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པཎ་དག ། བྱ་བའི་རྒྱུད་ལ་རབ་ཏུ་གྲགས། ། ཞེས་བྱ་བའི་རྒྱུད་ཀྱི་དབང་གི་དངོས་གཞི་ཡིན་པས་མ་ཆད་པ་གལ་ཆེའོ། ། མཐའ་རྟེན་དུ་འབྱོར་པ་ཐོབ་པར་བྱ་བའི་ཕྱིར།
བཀྲ་ཤིས་ཀྱི་རྫས་བརྒྱད་སྦྱིན་པར་སྤྲོ་ན། ཚེ་དཔག་ཏུ་མེད་པ་ལྷ་དགུའི་དབང་གི་སྐབས་ལྟར་བྱ་ཞིང༌། གལ་ཏེ་མ་གྲུབ་ཀྱང་ཆད་པའི་སྐྱོན་དུ་མི་འགྱུར་ཞེས་ཀྱང་གསུང་ངོ༌། ། དེ་དག་བརྟན་པའི་སླད་དུ། སློབ་དཔོན་དཀྱིལ་འཁོར་གྱི་ལྷ་ཚོགས་དང་བཅས་པས་མེ་ཏོག་གི་ཆར་འབེབས་ཤིང་མགྲིན་གཅིག་ཏུ་བཀྲ་ཤིས་ཀྱི་ཆོ་ག་བྱས་པར་མོས་ཏེ། སྟོན་མཆོག་དམ་པ་ལ་སོགས་པ་བཀྲ་ཤིས་ཀྱི་ཚིགས་སུ་བཅད་པ་བརྗོད་པའི་མཐར་རྡོ་རྗེ་སློབ་མ་རྣམས་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་དོ། ། དེ་རྣམས་ཀྱིས་དབང་གི་དངོས་གཞི་གྲུབ་ནས། དབང་གི་གནས་སྐབས་སུ་ཐོབ་ཅིང་ཁས་བླངས་པའི་དམ་ཚིག་ལ་བསྲུང་བསྡམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས་ཀྱིས་དམ་ཚིག་བསྡུས་ཏེ་འཛིན་པར་ཁས་བླངས་ནས།
དབང་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ། ལུས་དང་ལོངས་སྤྱོད་ཐམས་ཅད་སློབ་དཔོན་ལ་འབུལ། ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེར་ནས་བརྩམས་ཏེ་སོགས་བརྗོད་དེ། དེ་རྣམས་ཀྱིས་བཅོམ་ལྡན་འདས་མ་གཙུག་ཏོར་གདུགས་དཀར་པོ་ཅན་མ་ལྷ་བཅུ་བདུན་གྱི་དཀྱིལ་འཁོར་དུ་དབང་བསྐུར་བ་གསན་པ་ཡིན་པས་རང་དང་གཞན་གྱི་དོན་རྒྱ་ཆེན་པོ་མཛད་པ་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་བྱ་བ་ལ་སོགས་པས་དགེ་བ་བསྔོས་ནས་སློབ་མ་རང་གནས་སུ་གཏང་ངོ༌། ། གསུམ་པ་མཇུག་གི་བྱ་བ་ལ། མཆོད་པ་ཁ་གསོས་ཏེ་བྱིན་གྱིས་བརླབས་ནས། དཀྱིལ་འཁོར་ལ་མཆོད་བསྟོད་བྱས་ལ་འདོད་པའི་དོན་ལ་གསོལ་བ་གདབ།
བཟོད་པར་གསོལ་ཞིང་གྲུབ་ན་ཞི་བའི་སྦྱིན་སྲེག་བྱ། མ་གྲུབ་ན་ཡི་གེ་བརྒྱ་པ་མང་དུ་བཟླས་པས་ལྷག་ཆད་ཁ་བསྐང༌། རས་བྲིས་ཡིན་ན། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་སོགས་ནས་སུ་པྲ་ཏིཥྛ་བཛྲེ་སྭཱ་ཧཱའི་བར་གྱིས་བརྟན་བཞུགས་བྱ། རྡུལ་ཚོན་ཡིན་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱིས་རྟེན་དང་བརྟེན་པའི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ་ཞེས་བརྗོད་ཅིང༌། ལྷའི་མཚན་མ་ནས་རྡུལ་ཚོན་བླངས་ཏེ་རང་གཞན་གྱི་མགོ་བོར་གཞག་ལ། མཁྱེན་བརྩེ་ནུས་པའི་དངོས་གྲུབ་སྩོལ་བར་བསམ་ཞིང༌།
ཨོཾ་ཨ་ཀཱ་རོ་བརྗོད་ལ་རྡུལ་ཚོན་རྣམས་མཐའ་ནས་ཕྱགས་ཏེ། རིན་པོ་ཆེའི་སྣོད་དུ་བླུགས་ལ། མཆོད་པ་དང་བཅས་ཏེ་རྒྱ་མཚོར་འབབ་པའི་ཆུར་དོར། ཐིག་རྗེས་འོ་མའམ་དྲི་བཟང་གི་ཆུས་བསྲུབས་ལ། ལས་ཀྱི་རྗེས་མི་མངོན་པར་བྱས་ཏེ། ཕུན་སུམ་ཚོགས་པ་མངའ་བ་སོགས་བཀྲ་ཤིས་ཀྱིས་མཐའ་བརྒྱན་པར་བྱའོ། ། འདིར་སྨྲས་པ། སྟོན་མཆོག་ཟས་གཙང་སྲས་ཀྱི་དགེ་མཚན་གཙུག ། མཐིང་སྐྲ་གཡས་སུ་འཁྱིལ་ལས་འཕོས་པའི་བཀའ། ། མཐུ་སྟོབས་ཐོགས་མེད་ཡོན་ཏན་མི་ཟད་པས། །
བསམ་ཀུན་རྫོགས་པའི་གཙུག་ཏོར་གདུགས་དཀར་ཅན། ། དེར་བསྟན་བཅུ་བདུན་ལྷ་ཡི་གྲོང་ཁྱེར་དུ། ། སྐལ་བཟང་དབང་བསྐུར་ཆོ་ག་འཕགས་བོད་ཀྱི། ། གཞུང་ལུགས་དག་བྱེད་ཡོངས་བཏུང་བརྒྱུད་པའི་རིམ། ། དྲང་སྲོང་ཞལ་སྒོ་ལས་བརྒྱུད་ཟིལ་དངར་རྒྱུན། ། བཟོད་དཀའ་འབྱུང་གདོན་ཆུ་སྲིན་གླལ་བའི་ཁར། ། ཉོན་མོངས་བྲོ་འཚལ་རླབས་ཀྱིས་གཡེང་དུས་འདིར། ། ཕྱིར་བཟློག་ཞི་དང་སྲུང་སྐྱོབ་མི་བསླུ་བའི། ། རྟེན་གླིང་དཔུང་གི་བསྔགས་པ་འདི་ལ་རྫོགས། ། མ་བརྟགས་དཔེ་ཚོགས་གང་བཀླག་དབང་བསྐུར་དུ། །
རློམ་པས་དཔྱད་གསུམ་དག་པའི་ཚུལ་འདི་ལ། ། འཁྱོག་གཏམ་དམོད་པས་འདོར་བར་མི་བྱེད་ན། ། གསང་ཆེན་བསྟན་པའི་རྒྱན་དུ་མི་འགྱུར་ཅི། ། ལྷག་བསམ་འོད་བརྒྱས་ལེགས་བྱས་གངས་ཀྱི་རི། ། བཞུ་བའི་ཆུ་ཀླུང་རྒྱལ་བསྟན་སྙིང་པོའི་མཚོ། ། ཆེས་ཆེར་རྒྱས་པར་རིགས་སྔགས་འཆང་གི་བྱ། ། གྲངས་མེད་བཤད་སྒྲུབ་དབྱངས་སྙན་ལེན་པར་ཤོག ། ཅེས་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་མའི་དཀྱིལ་འཁོར་དུ་སློབ་མ་དབང་བསྐུར་བའི་ཆོ་ག་བདུད་རྩིའི་ཆུ་རྒྱུན་ཞེས་བྱ་བ་འདི་ནི། དམ་པ་སྔ་མས་མཛད་པའི་ཡི་གེ་རྗོད་བྱེད་འདོམས་ཆེས་པས། ལས་དང་པོ་པ་རྣམས་ཀྱིས་ཚུལ་བཞིན་ལག་ཏུ་ལོན་པར་མི་འགྱུར་བའི་རྒྱུན་འབྱམས་པ་སྤང་བའི་སླད་དུ།
མཁས་བཙུན་བླ་མ་དྲུང་པ་བསྟན་འཛིན་ཕུན་ཚོགས་པའི་གསུང་གི་བསྐུལ་བའི་ངོར། སྙེ་མདོ་ཤཱཀྱ་དཔལ་གྱིས་མཛད་པའི་ཡི་གེ་ལ་གཞིར་བྱས། པཎྜི་ཏ་ཤཱུ་རཱངྒ་བརྨྨ་དང༌། བི་མ་ལ་མི་ཏྲ་དང༌། འགྲོ་མགོན་འཕགས་པ་རིན་པོ་ཆེ་ལ་སོགས་པའི་གསུང་རབ་རྣམས་ལ་འདྲིས་པར་དཔྱད་ཅིང་ཉམས་སུ་བླང་བདེ་བར། རྗེ་བཙུན་ཨེ་ཝཾ་པ་བརྒྱུད་པར་བཅས་པའི་གསུང་གི་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་ཀྱི་བ་གམ་གསུམ་པར་སྦྱར་བ་འགྲོ་བ་རྣམས་ལ་ཕན་ཐོགས་པར་གྱུར་ཅིག། །།

༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
