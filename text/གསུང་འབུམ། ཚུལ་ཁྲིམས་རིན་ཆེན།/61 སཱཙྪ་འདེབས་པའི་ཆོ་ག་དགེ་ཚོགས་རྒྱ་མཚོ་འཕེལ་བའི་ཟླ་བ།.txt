གསུང་འབུམ། ཚུལ་ཁྲིམས་རིན་ཆེན།
པོད ༦༡
སཱཙྪ་འདེབས་པའི་ཆོ་ག་དགེ་ཚོགས་རྒྱ་མཚོ་འཕེལ་བའི་ཟླ་བ།
༼ཅ༽ ༄༅། །ཤུབྷསཾབྷཱརོདདྷིཝརྡྷསྱེནྡུནཱམསཱཙྪོཏྤཱདསྱབིདྷིརྦིཛཧཱརཾ།།
༄༅། །སཱཙྪ་འདེབས་པའི་ཆོ་ག་དགེ་ཚོགས་རྒྱ་མཚོ་འཕེལ་བའི་ཟླ་བ་ཞེས་བྱ་བ་བཞུགས་སོ།། གང་ཕྱིར་གུས་པ་རེ་ཡང་ལྷུར་བླངས་པས། ། དཔག་ཡས་བསོད་ནམས་ཆུ་གཏེར་འཕེལ་བྱེད་པ། ། ཡོན་ཏན་བསམ་མི་ཁྱབ་བདག་དཀོན་མཆོག་གསུམ། ། སྐྱབས་སུ་བསྟེན་ནོ་བྱང་ཆུབ་བར་དུ་སྐྱོངས། ། རིང་ནས་བསགས་པའི་སྡིག་པ་སྦྱང་ཕྱིར་དང༌། ། ཚད་དུ་བཅལ་དཀའི་ཚོགས་རབ་རྫོགས་བྱའི་ཕྱིར། ། སཱཙྪའི་རྣལ་འབྱོར་ཉམས་སུ་བསྟར་བའི་ཚུལ། །
མདོ་རྒྱུད་མཁས་པའི་གཞུང་དོན་གསལ་བར་ཕྱེ། ། ཉེས་སྐྱོན་གཞོམ་པའི་གཡུལ་ངོར་མི་སྤྲོ་ཞིང༌། ། ཕན་པའི་སྙིང་གྲོས་ལྐོག་ཏུ་འདོམས་མིན་ཡང༌། ། ཚུལ་འདིར་འབད་པས་མངོན་མཐོ་ངེས་ལེགས་ཀྱི། ། དཔལ་ཀུན་ལག་རྩེར་སྦྱིན་ལ་འདི་རྨད་བྱུང༌། ། དེའང་གནས་སྐབས་གང་ཡང་རུང་བར་ཕན་ཡོན་གཞལ་དུ་མེད་པ་དེ་བཞིན་གཤེགས་པའི་སྐུ་གཟུགས་སམ། སཱཙྪ་བསྐྲུན་པ་ལ། སྦྱོར་བ་དང༌། དངོས་གཞི་དང༌། མཇུག་ཕན་ཡོན་བསྟན་པའོ། །
དང་པོ་ནི་ས་གསར་དུ་བླང་དགོས་ན། གནས་དེར་གཞི་བདག་ལ་གཏོར་མ་བྱིན་ལ་ས་བསླངས། ཨོཾ་བཛྲ་ཁ་ན་ཁ་ན་ཧཱུྃ་ཞེས་བརྗོད་པས། རིན་ཆེན་སྣ་བདུན་གྱི་ས་གཞིར་བསམས་ལ། ཨོཾ་བཛྲ་མུངྒ་ར་ཨཱ་ཀོ་ཊ་ཡ་ཧཱུྃ་ཞེས་བརྗོད་ཀྱིན་བརྐོ་སྟེ་ས་བླངས་ཟིན་པ་ལ་མི་དགོས་སོ། ། གཉིས་པ་ནི་ས་དེས་འཇིམ་པ་བརྫིས་ཏེ་བརྡུང་བ་ན། བྱམས་པ་དང་སྙིང་རྗེ་བྱང་ཆུབ་སེམས་བསྒོམ། དེ་ནས་རང་གང་མོས་པའི་ལྷར་གསལ་བས་འཇིམ་པ་བྱིན་གྱིས་བརླབས་པ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ཞེས་པས་འཇིམ་པ་སྟོང་པར་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་ཕུང་པོར་གྱུར།
བདག་གི་ཐུགས་ཀའི་ས་བོན་ལས་འོད་ཟེར་འཕྲོས་པས། འོག་མིན་བཅོམ་ལྡན་འདས་རྣམ་པར་སྣང་མཛད་འོད་ཀྱི་རྒྱལ་པོའི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་དཔག་ཏུ་མེད་པ་བྱུང༌། འཇིམ་པ་ལ་ཐིམ་པས་འཇིམ་པ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་ཅན་དུ་གྱུར་པར་བསམ་ཞིང༌། ལག་པ་གཡོན་པའི་མཐེའུ་ཆུང་བཀུག་པ་མཐེ་བོས་མནན་པ་གན་རྐྱལ་དུ་བཞག་པའི་སྟེང༌། གཡས་པའང་དེ་བཞིན་དུ་བྱས་པ་ཁ་བུབ་ཏུ་བཞག་ལ། ཨོཾ་ ་་་་་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་སྣང་མཛད་འོད་ཀྱི་རྒྱལ་པོ་ལ་ཕྱག་འཚལ་ལོ།། ན་མོ་བྷ་ག་ཝ་ཏེ་བཻ་རོ་ཙ་ན་པྲ་བྷཱ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་ས་མྱཀྶཾ་བུདྡྷཱ་ཡ།
ཏདྱ་ ་་་་་འདི་ལྟ་སྟེ། ཐཱ། ཨོཾ་སཱུཀྵྨེ་ ་་་་་རྡུལ་ཕྲན་རྡུལ་ཕྲན་ སཱུཀྵྨེ། ས་ ་་་་་མཉམ་པའི་དམ་ཚིག་མ་ མེ་ས་མ་ཡེ། ཞི་མ་་་་་་ ཤཱནྟེ་ དུལ་མ་་་་་་ དཱནྟེ། ཨ་ས་ ་་་་་མཉམ་མེད་རང་བཞིན་མ་ མཱ་རོ་བེ། ཨ་ ་་་་་དམིགས་པ་མེད་མ་ ན་ལམྦྷེ། ཏ་ ་་་་་སྒྲོལ་མ་ རམྦྷེ། སྙན་གྲགས་ལྡན་མ།་་་་་ ཡ་ཤོ་ཝ་ཏི།
གཟི་བརྗིད་ཆེན་པོ།་་་་་ མ་ཧཱ་ཏེ་ཛ། རིགས་བྲལ་མ།་་་་་ ནི་རཱ་ཀཱུ་ལེ། མྱ་ངན་ལས་འདས་མ།་་་་་ ནི་ར་ཝ་ཎེ། སརྦ་ ་་་་་སངས་རྒྱས་ཐམས་ཅད་ཀྱི་བྱིན་གྱིས་བརླབས་ཀྱིས་བྱིན་གྱིས་བརླབས་མ། བུདྡྷ་ཨ་དྷིཥྛཱ་ན་ཨ་དྷིཥྛི་ཏེ་སྭཱ་ཧཱ་ཞེས་རྣམ་པར་སྣང་མཛད་འོད་ཀྱི་རྒྱལ་པོའི་གཟུངས་འདི་ལན་ཉེར་གཅིག་བཟླས་པས་བྱིན་གྱིས་བརླབས། འཇིམ་པ་བཅད་པའི་ཚེ། ན་མསྶ་མནྟ་ ་་་་་ཀུན་ནས་སངས་རྒྱས་རྣམས་ལ་ཕྱག་འཚལ་ལོ། །
བུདྡྷཱ་ནཱཾ། ཨོཾ་ རྡོ་རྗེའི་ཆེ་རུ་གཞི་ཚུགས།་་་་་ བཛྲ་ཨཱ་མུ་ཥེ་སྭཱ་ཧཱ། ཞེས་བརྗོད་པས་ཆོས་ཀྱི་སྐུར་གྲུབ་པར་བསམ། འབི་འབི་བྱ་བའི་ཚེ། ཨོཾ་ རྡོ་རྗེ་འབྱུང་བའི་ཆེད་དུ་གཞི་ཚུགས།་་་་་ བཛྲོདྦྷ་ཝཱ་ཡ་སྭཱ་ཧཱ། ཞེས་བརྗོད་ཅིང་ཡེ་ཤེས་ལྔའི་རང་བཞིན་རྒྱས་པར་བསམ། སྣུམ་འབྱུག་པ་དང་འོག་ཏུ་ས་དཀར་འབྱུག་པ་ན། ཨོཾ་ཨ་ར་ ་་་་་རྡུལ་མེད་རྡུལ་བྲལ་མ།
ཛེ་བི་ར་ཛེ་སྭཱ་ཧཱ། ཞེས་བརྗོད་ཅིང་བྱང་ཆུབ་ཀྱི་སེམས་ཀུན་དུ་བཟང་པོས་བསྒོས་པར་བསམ། འབི་འབི་རྒྱར་གཞུག་པ་ན། ཨོཾ་དྷརྨྨ་དྷཱ་ཏུ་གརྦྷེ་སྭཱ་ཧཱ། ཞེས་བརྗོད་ཅིང་ཐབས་དང་ཤེས་རབ་ཟུང་དུ་ཆུད་པར་བསམ། བརྡུང་བའི་ཚེ། ཨོཾ་ ་་་་་རྡོ་རྗེ་ཐོ་བ་ བཛྲ་མུངྒ་ར་ཨ་ཀོཊྚ་ ་་་་་རྡུངས་ཤིག་ ཡ་ཨ་ཀོཊྚ་ ་་་་་རྡུངས་ཤིག་ ཡ་ཧཱུྃ་ཞེས་དང༌། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་ཝཱ་དཱི་ཆོས་ཀྱི་རིང་བསྲེལ་སྙིང་པོ་མ། མ་ཧཱ་ཤྲ་མ་ཎཿཞེས་རྟེན་འབྲེལ་སྙིང་པོ་བརྗོད་ཅིང་ཡེ་ཤེས་ཆེན་པོའི་ངོ་བོར་གྱུར་པར་བསམ།
དེ་ནས་ནང་གཟུངས་རིགས་ལྔའི་ས་བོན་དང༌། རྟེན་འབྲེལ་སྙིང་པོ་གཙུག་ཏོར་དྲི་མེད་ཀྱི་གཟུངས་རྣམས་བྲིས་པ་ཡོད་པའམ། མེད་ན་འབྲུའི་མེ་ཏོག ཨོཾ་སརྦ་ ་་་་་ཐམས་ཅད་རིག་མ་ བི་དྱེ་སྭཱ་ཧཱ། ཞེས་བརྗོད་ཅིང་ནང་དུ་འབུལ། རྒྱ་ནས་འདོན་པ་ན། ཨོཾ་ ཆོས་ཀྱི་དགའ་བ་མ་་་་་་ དྷརྨྨ་ར་ཏེ་སྭཱ་ཧཱ་ཞེས་བརྗོད་ཅིང་རྒྱུ་དང་འབྲས་བུའི་ཆོས་རྣམས་ཡོངས་སུ་རྫོགས་པར་བསམས་ཏེ། དེ་ཡན་གྱིས་ལོངས་སྐུ་གྲུབ་པར་བསམ། གདན་ལ་བཞུགས་སུ་གསོལ་བ་ན། ཨོཾ་སུ་པྲ་ཏིཥྛ་ ལེགས་པར་རབ་གནས་རྡོ་རྗེས།་་་་་
བཛྲེ་སྭཱ་ཧཱ། ཞེས་བརྗོད་ཅིང་སྤྲུལ་སྐུ་གྲུབ་པར་བསམ་སྟེ། དེ་ལྟར་གཟུགས་སྐུ་གཉིས་ཀྱིས་སེམས་ཅན་གྱི་དོན་མཛད་པར་བསམས་ལ། གོང་གི་སྔགས་དང་བཅས་པས་ས་དཀར་གསོལ། དེ་ནས་མེ་ཏོག་ཐོགས་ལ། ཨོཾ་སརྦ་ཏ་ཐཱ་ག་ཏ་མ་ཎི་ཤ་ ་་་་་དེ་བཞིན་གཤེགས་པ་ཐམས་ཅད་ཀྱི་ནོར་བུ་བརྒྱ་ཕྲག་མར་མེ་མ། ཏ་དཱིཔྟེ་ འབར་བ་འབར་བ་ཆོས་ཀྱི་རིང་བསྲེལ་སྙིང་པོ་མ་་་་་་ ཛྭ་ལ་ཛྭ་ལ་དྷརྨྨ་དྷཱ་ཏུ་གརྦྷེ་སྭཱ་ཧཱ། ཞེས་དང་རྟེན་འབྲེལ་སྙིང་པོ་བརྗོད་ཅིང་མེ་ཏོག་འཐོར་བ་ནི་རབ་གནས་བསྡུས་པར་འགྱུར་ཞིང༌། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །
སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་འདོན་པར་ཤོག ། ཅེས་པས་དགེ་བ་བསྔོ་བ་སྟེ། དེ་དག་ནི་སཱཙྪའི་ཆོ་ག་རྒྱས་པར་བྱ་བའི་ཚུལ་ལོ། ། ཡང་ན་འཇིམ་པ་སྭ་བྷཱ་ཝས་སྦྱང་བ་ནས། རྣམ་པར་སྣང་མཛད་འོད་ཀྱི་རྒྱལ་པོའི་སྔགས་ཉེར་གཅིག་བཟླས་པའི་བར་སྔར་བཞིན་བྱས་ལ། འདེབས་པའི་ཚེ་རྟེན་འབྲེལ་སྙིང་པོ་ཁོ་ན་ཟློ་ཞིང་བཏབ་པས་སཱཙྪ་སྐུ་གསུམ་གྱི་ངོ་བོར་གྲུབ་པར་བསམས་ལ། རབ་ཏུ་གནས་པའི་སྔགས་རྣམས་བརྗོད་དེ། དགེ་བ་བསྔོ་བ་གོང་ལྟར་བྱ་བ་ནི་འབྲིང་དུ་བྱ་བའི་ཚུལ་ལོ། ། ཡང་ན་འཇིམ་པའི་གོང་བུ་ལ་རྣམ་པར་སྣང་མཛད་འོད་ཀྱི་རྒྱལ་པོའི་གཟུངས་ཅི་ནུས་བཟླས་པས་བྱིན་གྱིས་བརླབས་ཏེ།
རྟེན་འབྲེལ་སྙིང་པོ་ཟློ་ཞིང་བཏབ་ལ། རབ་གནས་ཀྱང་སྔགས་དེ་ཉིད་ཀྱིས་མེ་ཏོག་འབུལ་བ་དང་དགེ་བ་བསྔོ་བ་ནི་བསྡུས་པར་བྱ་བའི་ཚུལ་ལོ། ། གཤིན་དོན་དུ་རུས་བུ་ལ་སོགས་པ་ལས་སཱཙྪ་འདེབས་པའི་ཆོ་ག་ནི་ཀུན་རིག་གི་རྩ་རིག་འདོན་པ་སོགས་གཞན་དུ་གསལ་བས་འདིར་མ་བྲིས་སོ། ། དེ་ལྟར་ཆོ་ག་རྒྱས་འབྲིང་བསྡུས་གསུམ་གང་རུང་གིས་སཱཙྪ་རྒྱུན་ཁྱེར་ལྟ་བུར་བྱེད་པའི་ཚེ། ཡུལ་མཆོག་དམན་གྱི་ཆེད་དུ་དམིགས་པའི་བསྔོ་བ་སྨོན་ལམ་བྱ་བའམ། འདོད་དོན་གསོལ་གདབ་དང་འབྲེལ་བར་ཉམས་སུ་བསྟར་བའི་དབང་དུ་བྱེད་ན། སཱཙྪ་ཚར་ལྔ་བཏབ་པའི་དང་པོའི་དགེ་བ་བསྔོས་པའི་རྗེས་ཐོགས་དེ་མ་ཐག་པར། འདི་སྐད་དུ། སངས་རྒྱས་སྤྱན་སྔར་མཆོད་པའི་སྤྲིན་གྱིས་གཏིབས། ། ལུང་རྟོགས་བསྟན་པ་དྲི་མེད་ཕྱོགས་བཅུར་རྒྱས། །
བཤད་དང་སྒྲུབ་པ་ལྷུར་ལེན་འདུས་པའི་ཚོགས། ། ནོར་འཛིན་དཀྱིལ་འཁོར་ཡོངས་ཁྱབ་རྒྱས་པར་ཤོག ། ཅེས་བརྗོད། གཉིས་པའི་རྗེས་སུ་དངོས་བརྒྱུད་དཔལ་ལྡན་བླ་མ་གང་བྱོན་པའི། ། ཟབ་ཡངས་ཐུགས་ཀྱི་དགོངས་པ་རྫོགས་པ་དང༌། ། ད་ལྟར་བཞུགས་རྣམས་སྐུ་ཚེ་རིང་འཚོ་ཞིང༌། ། ཕྲིན་ལས་འགྲོ་དོན་ཕྱོགས་བྲལ་རྒྱས་པར་ཤོག ། ཅེས་དང༌། གསུམ་པའི་རྗེས་སུ། བདག་ཀྱང་སྐྱེ་བ་འདི་དང་ཡང་སྲིད་རྣམས། །
དཀོན་མཆོག་སྐྱབས་བཟུང་ཚེ་དཔལ་འབྱོར་པ་འཕེལ། ། ཚོགས་ཟུང་རྒྱ་མཚོའི་ཕ་རོལ་ལེགས་བརྒལ་ཏེ། ། ཡོན་ཏན་རིན་ཆེན་གཏེར་ལ་དབང་འབྱོར་ཤོག ། ཅེས་དང༌། བཞི་པའི་རྗེས་སུ། སྐྱེད་བྱེད་དྲིན་དུ་ཆེ་བ་ཕ་མས་མཚོན། ། མར་གྱུར་རིགས་དྲུག་སེམས་ཅན་སྲིད་དོ་ཅོག ། སྡུག་བསྔལ་ཀུན་འབྱུང་འཆིང་བ་ཡོངས་གྲོལ་ནས། ། ཐམས་ཅད་མཁྱེན་པའི་གྲོང་མཆོག་ཕྱིན་པར་ཤོག ། ཅེས་དང༌།
ལྔ་པའི་རྗེས་སུ། དུས་བྱས་རིང་པོ་མ་ཡིན་མི་ཕྱུགས་ཀྱིས། ། ཉེར་མཚོན་སྲིད་པ་བར་དོའི་སེམས་ཅན་རྣམས། ། འཁྲུལ་སྣང་འཇིགས་སྐྲག་སྡུག་བསྔལ་ཀུན་བྲལ་བར། ། དཀོན་མཆོག་བྱིན་བརླབས་རྫོགས་འཚང་རྒྱ་བར་ཤོག ། ཅེས་བརྗོད། འདོད་གསོལ་བྱེད་ན་ཤོག་ཅེས་པའི་ཚབ་ཏུ། མཛོད་ཅེས་པའི་བསྐུལ་ཚིག་བསྒྱུར་བས་གྲུབ་བོ། ། གནས་སྐབས་འགའ་ཞིག་ཏུ་སྤྲོ་བའམ་སཱཙྪ་མང་པོ་དུས་གཅིག་ཏུ་བསགས་ལ་རབ་གནས་འབྲིང་པོ་ཙམ་བྱེད་ན། རང་ཐུན་མཚམས་ཀྱི་ལྷའི་ང་རྒྱལ་དང་ལྡན་པས།
ཨོཾ་སུམྦྷ་ནི་སུམྦྷ་སོགས་ཀྱིས་བགེགས་བསྐྲད། བསྒྲུབས་པའི་བུམ་ཆུའམ་རྟེན་རྙིང་པ་ལ་སྐུ་ཁྲུས་གསོལ་བའི་ཁྲུས་ཆུ་ཡོད་པའམ། མེད་ན་ཡིད་ཀྱིས་བསམས་ལ། ཇི་ལྟར་བལྟམས་པ་སོགས་ནས། ཤྲཱི་ཡེ་ཧཱུྃ་གི་བར་གྱིས་ཁྲུས་གསོལ། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་སཱཙྪའི་གྲངས་དང་མཉམ་པའི་སེང་གེའི་ཁྲི་སྣ་ཚོགས་པདྨ་དང་ཟླ་བའི་གདན་ལ། ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་པར་སྣང་མཛད་ཀྱི་སྐུར་གྱུར། དེ་ཞུ་བ་ལས་ཆོས་སྐུའི་མཆོད་རྟེན་མཚན་ཉིད་ཐམས་ཅད་ཡོངས་སུ་རྫོགས་པའི་བུམ་པའི་ནང་དུ་དབུས་སུ་སེང་གེ ཤར་དུ་གླང་ཆེན།
ལྷོར་རྟ། ནུབ་ཏུ་རྨ་བྱ། བྱང་དུ་མཁའ་ལྡིང་རྣམས་ཀྱིས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་རེ་རེ་དང་བཅས་པའི་དབུས་སུ། ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ཤར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་སྔོན་པོ་ས་གནོན་མཉམ་གཞག་གི་ཕྱག་རྒྱ་ཅན། ལྷོར་ཏྲཱཾ་ལས་རིན་པོ་ཆེ་ཏྲཱཾ་གིས་མཚན་པ་ལས་རིན་འབྱུང་སེར་པོ་མཆོག་སྦྱིན་མཉམ་གཞག་གི་ཕྱག་རྒྱ་ཅན། ནུབ་ཏུ་ཧྲཱིཿལས་པདྨ་ཧྲཱིཿས་མཚན་པ་ལས་འོད་དཔག་མེད་དམར་པོ་མཉམ་གཞག་གི་ཕྱག་རྒྱ་ཅན། བྱང་དུ་ཨཿལས་སྣ་ཚོགས་རྡོ་རྗེ་ཨཿས་མཚན་པ་ལས་དོན་གྲུབ་ལྗང་གུ་སྐྱབས་སྦྱིན་མཉམ་གཞག་གི་ཕྱག་རྒྱ་ཅན་ཐམས་ཅད་ཀྱང་དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པའི་མཐའ་སྐོར་དུ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་དང་བཅས་པར་གྱུར་ཞེས་དང༌། སྐུ་བརྙན་ཡོད་ན།
སྟོང་པར་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ། ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ལས། རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པར་བསྐྱེད་དོ། ། དེ་ནས་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས།
རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་མང་དུ་བརྗོད་པས་བསྟིམ། ལྷ་ཐམས་ཅད་ཀྱི་སྤྱི་བོར་ཨོཾ་ལས་འཁོར་ལོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་ཨཱཿས་མཚན་པ། ཐུགས་ཀར་ཧཱུྃ་ལས་རྡོ་རྗེ་ཧཱུྃ་གིས་མཚན་པ། སླར་ཡང་ཧཱུྃ་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། ཇི་ལྟར་བལྟམས་པ་སོགས་ནས་ཤྲཱི་ཡེ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌།
དྲི་མ་དག ཆུའི་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུར་བརྒྱན་པར་བསམས་ལ། ཨོཾ་སརྦ་ཏ་ཐཱ་ག་ཏ་རེ་རེའི་འགོར་སྦྱར་བའི་ཨརྒྷཾ་སོགས་ཀྱིས་མཆོད། བསྟོད་པར་འོས་པ་ཐམས་ཅད་སོགས་ཀྱིས་བསྟོད། མིག་ཐུར་རམ་རྡོ་རྗེ། རྡོ་རྗེ་རྩེ་ལྔ་པའི་ཕྱག་རྒྱས་བཟུང་ནས་སྤྱན་དབྱེ་བའི་ཚུལ་བྱ་ཞིང༌། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང༌། ། གུས་པས་འཕགས་པའི་སྤྱན་ནི་དབྱེ་བགྱིས་པས། ། ནམ་མཁའི་མཐས་གཏུགས་གྱུར་པའི་སེམས་ཅན་རྣམས། ། སངས་རྒྱས་ཡེ་ཤེས་སྤྱན་ནི་ཐོབ་པར་ཤོག །
ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནེ་སྭཱ་ཧཱ། ཡེ་ཤེས་ཀྱི་སྤྱན་རྣམ་པར་དག་པ་ཐོབ་སྟེ་སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་གྱུར་ཅིག་ཅེས་བརྗོད། ཏིང་ངེ་འཛིན་གྱིས་བསྐྱེད་ཅིང་བསྟིམ་པའི་ལྷ་དེ་རྣམས་འོད་དུ་ཞུ་བ་ལས། རྟེན་སོ་སོའི་རྣམ་པར་གྱུར་པར་བསམ། འབྲུ་གཙང་མའི་མེ་ཏོག ཡེ་དྷརྨཱའི་སྔགས་ཀྱིས་བྱིན་གྱིས་བརླབས་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་ཡང་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་བཞིའི་གནོད་པས་མ་ཞིག་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ།
ཨོཾ་སུ་པྲ་ཏིཥྛ་བཛྲེ་སྭཱ་ཧཱ་ཞེས་དང༌། ཡེ་དྷརྨཱ་ལན་གསུམ་བརྗོད་ཅིང་མེ་ཏོག་གཏོར། སླར་ཡང་མཆོད་བསྟོད་སྔར་བཞིན་བྱ། ཕུན་སུམ་ཚོགས་པའམ། ཆེ་བའི་ཆེ་མཆོག་སོགས་བཀྲ་ཤིས་ཀྱི་ཚིགས་བཅད་ཅི་རིགས་པས་བརྗོད་ཅིང་མེ་ཏོག་གི་ཆར་ཕབ་སྟེ། རྟེན་རྣམས་སྐྱེ་བོས་མི་འགོམ་པའི་ཕྱོགས་སུ་བཞུགས་སུ་གསོལ་ལོ། ། གསུམ་པ་ནི། སྤྱིར་མཆོད་རྟེན་ཞེས་པ་དེ་བཞིན་གཤེགས་པའི་རྟེན་གསུམ་སྤྱི་ལ་འཇུག་མོད། འདིར་མཆོད་རྟེན་དང་སྐུ་གཟུགས་སོ་སོར་སྨོས་ཏེ་བཞེངས་པའི་ཕན་ཡོན་གསལ་རྒྱལ་གྱིས་ཞུས་པར། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །
གཟུགས་སྐུ་རྣམས་ལ་རྡུལ་ཕྲན་ཅི་སོང་བ། ། དེ་ཡི་གྲངས་སྙེད་དེ་བྱེད་མི་རྣམས་ཀྱིས། ། ལྷ་ཡུལ་ས་སྟེང་ངེས་པར་རྒྱལ་སྲིད་འཐོབ། ། གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན། ། ཕུན་སུམ་ཚོགས་པའི་ས་མཆོག་ཀུན་མྱངས་ནས། ། ཐ་མར་སྐྱེ་དང་རྒ་ལ་སོགས་པ་ཡི། ། སྡུག་བསྔལ་མེད་པར་སངས་རྒྱས་གོ་འཕང་འཐོབ། ། ཅེས་སོགས་དང༌། དེ་བཞིན་གཤེགས་པའི་གཟུགས་བརྙན་བཞག་པའི་ཕན་ཡོན་བརྗོད་པར། གཟུགས་བརྙན་བྱེད་པའི་གང་ཟག་སྦྱིན་པ་པོ་ལ་ཕན་ཡོན།
གཞལ་མེད་ཁང་ཆེན་པོར་གནས་པ་སོགས་དང༌། ཕྱུག་ཅིང་ནོར་མང་བ་སོགས་དང༌། གཟུགས་བཟང་ཞིང་ལྟ་ན་སྡུག་པ་སོགས་དང༌། འཁོར་ལོས་སྒྱུར་བའི་རྒྱལ་པོ་འཁོར་བཟང་པོ་རིན་པོ་ཆེ་སྣ་བདུན་དང་ལྡན་པ་སོགས་དང༌། ལུས་དང་བྲལ་མ་ཐག་བདེ་འགྲོ་མཐོ་རིས་ཀྱི་འཇིག་རྟེན་ལྷར་སྐྱེས་ནས་དེར་ལྷའི་གནས་བཅུ་ལོངས་སྤྱོད་པ་ལ་སོགས་པའི་ཕན་ཡོན་ལྔ་གསུངས། འཕགས་པ་རྨད་དུ་བྱུང་བ་ལས་ཀྱང༌། འཛམ་བུའི་གླིང་ནས་བརྩམས་ཏེ་སྟོང་གསུམ་འཇིག་རྟེན་ཁམས་ཀྱི་བར་རིན་པོ་ཆེ་སྣ་བདུན་གྱི་རང་བཞིན་དུ་བྱས་ཏེ། རྒྱུན་དུ་ཞུགས་པ་རྣམས་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་བ་རྣམས་དང༌།
དགྲ་བཅོམ་པ་རྣམས་དང༌། རང་སངས་རྒྱས་རྣམས་དང༌། ཕྱོགས་བཞིའི་དགེ་སློང་གི་དགེ་འདུན་ལ་ཕུལ་བ་བས། གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུ་རའི་འབྲས་བུ་ཙམ་བྱས་པའི་བསོད་ནམས་ཆེས་ཆེ་བར་བསྔགས་པ་སོགས་གསུང་རབ་རྣམས་ལས་རྒྱ་ཆེར་འབྱུང་ཞིང༌། གོང་གི་རྣམ་པར་སྣང་མཛད་འོད་ཀྱི་རྒྱལ་པོའི་གཟུངས་བཟླས་ཏེ་མཆོད་རྟེན་བྱས་པའི་ཕན་ཡོན་ནི། གཟུངས་དེ་ཉིད་ལས། གཟུངས་འདི་འཇིམ་པའམ་བྱེ་མའི་གོང་བུ་ལ་ལན་ཉི་ཤུ་རྩ་གཅིག་བཟླས་ལ་མཆོད་རྟེན་བྱའོ། ། མཆོད་རྟེན་དེ་ལ་རྡུལ་ཕྲ་རབ་ཀྱི་གྲངས་ཇི་སྙེད་ཡོད་པ་དེ་སྙེད་ཀྱི་མཆོད་རྟེན་བྱས་པར་འགྱུར་རོ། ། རྡུལ་ཕྲ་རབ་ཀྱི་གྲངས་ཇི་སྙེད་ཡོད་པ་དེ་སྙེད་ཀྱི་ལྷ་དང་མི་རྣམས་ཀྱི་སྐྱེ་བ་ཕུན་སུམ་ཚོགས་པ་ཐོབ་པར་འགྱུར་རོ། ། གང་དང་གང་དུ་སྐྱེས་པ་ན་སྐྱེ་བ་དྲན་པར་འགྱུར་རོ། །
མྱུར་དུ་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་དང༌། དེ་བཞིན་དུ་རྟེན་འབྲེལ་སྙིང་པོ་བཟླས་པའམ། ནང་དུ་བཅུག་པའི་ཕན་ཡོན་སོགས་མང་དུ་འབྱུང་བ་རྣམས་ཤེས་པར་བྱས་ནས་ཚུལ་འདི་ལ་ཤིན་ཏུ་འབད་པར་རིགས་སོ། ། སྨྲས་པ། ཐུབ་གསུང་རིག་བྱེད་འབྱིན་པོའི་བཀའ་ཡིས་སྩལ། ། དགོངས་འགྲེལ་བདེ་འབྱུང་རལ་པའི་ཁྲོད་དུ་གནས། ། དམ་པའི་གཟུགས་བརྙན་སྒྲུབ་ཐབས་མཐོ་རིས་ཀླུང༌། ། ཐོས་བརྩོན་སྐལ་ལྡན་ཤིང་རྟས་འདི་ན་དྲངས། ། ཚེགས་ཆུང་ཕན་ཡོན་ཆེ་བ་མང་བསྙད་ཀྱང༌། ། བདེ་གཤེགས་གཟུགས་བརྙན་བསྐྲུན་པའི་དོ་ཟླ་སུ། །
ཡིད་འཕྲོག་མེ་ཏོག་གྲངས་མེད་བཞད་པའི་དབུས། ། ཨུ་དུམ་ཝཱ་ར་གཉིས་པ་ཅང་མཆིས་སམ། ། ཚུལ་འདི་བསྡེབས་པའི་གཡར་དམ་ཡི་གེ་དག ། སྙིང་ལ་བཀོད་པ་གང་ཚེ་ས་སྐྱོང་གི ། གསུང་བསྐུལ་སྙན་དངགས་ལྷང་ལྷང་འཇེབས་པའི་ཆེ། ། སུག་པའི་ཡལ་འདབ་ཟློས་བུའི་གར་གྱིས་རྩེན། ། དགེ་ཚོགས་སྟོབས་སུ་རྫོགས་པའི་རུས་སྦལ་གྱིས། ། ཚོགས་གཉིས་རྒྱ་མཚོ་ལ་ཞུགས་རྣམ་པ་ཀུན། ། མཁྱེན་པའི་ཀུན་བཟོད་དཀྱིལ་འཁོར་ལེགས་ཕྱུང་ནས། ། ལུས་ཅན་བདེ་བར་ངལ་གསོའི་རྟེན་གྱུར་ཅིག །
ཅེས་སཱཙྪ་འདེབས་པའི་ཆོ་ག་དགེ་ཚོགས་རྒྱ་མཚོ་འཕེལ་བའི་ཟླ་བ་ཞེས་བྱ་བ་འདི་ནི། སྒང་འགྲམ་ས་འཛིན་བློ་བཟང་བྱམས་པ་ཞེས་པའི་གསུང་མཆིད་ཀྱིས་བསྐུལ་ངོར། དྲི་མ་མེད་པའི་བཀའ་དང༌། ཇོ་བོ་ཨ་ཏི་ཤ་ལ་སོགས་པ་འཕགས་བོད་ཀྱི་དྲན་དབང་མང་པོའི་དགོངས་འགྲེལ་ལས་ཇི་ལྟར་འབྱུང་བ་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་དུ་བོད་པས་དཔལ་གདོང་ཞེས་པ་གསར་ཚེས་ཀྱི་བགྲང་གཞིའི་མཆུ་ཟླ་བའི་དཀར་ཕྱོགས་ཀྱི་རྒྱལ་བ་གསུམ་པ། སྒྲ་མཁན་རྒྱལ་སར་ཕེབས་པའི་ཉིན་གྲུབ་པར་བགྱིས་པ་སེམས་ཅན་ཐམས་ཅད་ལ་ཕན་པར་གྱུར་ཅིག། །། ༄༅། །སྐྲ་དང་སེན་མོ་ལ་སོགས་པ་སྲེག་པའི་ཆོ་ག་བདེ་ལེགས་ཉི་མ་ཞེས་བྱ་བ་བཞུགས་སོ།། ༄༅། །མཁྱེན་བརྩེའི་བུང་བ་གཞོན་ནུའི་འཕུར་ལྡིང་གིས། ། འཆི་མེད་པདྨའི་ཟིལ་མངར་ཡོངས་བསྡུས་ནས། ། རིང་འཚོའི་དགའ་སྟོན་འགྱེད་པའི་ལྷར་བཏུད་དེ། ། སྐྲ་སེན་སྦྱོང་ཚུལ་བདེ་ལེགས་ཉི་མ་བསྟན། །
འདིར་གསོན་པོའི་སྐྲ་དང་སེན་མོ་སོགས་སྐུ་གཟུགས་ལ་སོགས་པ་བཟོ་བའི་རྒྱུར་བསྲེ་བར་འདོད་ན། དེ་དག་བསྲེག་ཅིང་ཤིན་ཏུ་ཞིབ་པར་བཏགས་དགོས། རྩིང་ན་གསོན་གཤིན་གང་ལའང་གནོད་པར་གསུངས་པས། དེའང་ཇི་ལྟར་བརྩམ་པའི་སྦྱོར་བར། ས་གཞི་འཐས་པའམ་སླ་ངའི་ནང་དུ་རྡུལ་ཚོན་གྱིས་པདྨ་འདབ་བརྒྱད་དཀར་པོའི་ལྟེ་བར་རཾ་དཀར་པོ་བྲིས་པའི་མཐར་འོ་མ་ཅན་ལ་སོགས་པའི་ཤིང་བུ་ཟླུམ་པོར་བརྩེགས་པའི་ནང་དུ་སྐྲ་སེན་དང་སོ་ལ་སོགས་པ་གང་ཡིན་པ་མེ་མཆེད་སླ་བའི་ཤིང་སྐམ་པོ་དང་བཅས་ཏེ་བཞག རང་གི་མདུན་དུ་བསྲེག་རྫས་ཏིལ་དང་དཱུརྦ། རྡོ་རྗེ་དྲིལ་བུ། བུམ་པ་གཉིས་ཁ་རྒྱན་སོགས་འོག་ཏུ་མཁོ་བའི་ཡོ་བྱད་རྣམས་སྟ་གོན་བྱའོ། ། དངོས་གཞི་ལ་རྒྱས་པ་ན་ཚེ་དཔག་མེད་ཀྱི་བདག་བསྐྱེད་གཞུང་ལྟར་བསྒོམ། བསྡུ་ན།
སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། ཞེས་སོགས་སྐྱབས་འགྲོ་སེམས་བསྐྱེད་བྱས་ནས་རང་སྐད་ཅིག་གིས་བཅོམ་ལྡན་འདས་ཚེ་དང་ཡེ་ཤེས་དཔག་ཏུ་མེད་པའི་སྐུར་གྱུར་པར་བསམས་ལ་དཔལ་འབར་སོགས་ཀྱིས་མེ་སྦར། ཨ་མྲྀ་ཏ་སོགས་ཀྱིས་བསང༌། སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་པདྨ་དཀར་པོ་འདབ་མ་བརྒྱད་པའི་ལྟེ་བར་རཾ་དཀར་པོ་ལས་མེ་འབར་བའི་དབུས་སུ། མེ་ལྷ་དཀར་པོ་ཞལ་གཅིག་ཕྱག་གཉིས་པ། གཡས་བགྲང་ཕྲེང་དང་གཡོན་རིལ་བ་སྤྱི་བླུགས་འཛིན་པ། རིན་པོ་ཆེའི་རྒྱན་གྱིས་བརྒྱན་པ། གསུས་ཁྱིམ་ཆེ་བ། དེའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། མེ་ལྷའི་རྒྱལ་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། རྡོ་རྗེ་གསོར་ཞིང་ཧཱུྃ་ཞེས་པས་ཕྱི་འབྲང་གི་བགེགས་བསྐྲད། ཛཿཧཱུྃ་བཾ་ཧོཿཞེས་པས་གཉིས་སུ་མེད་པར་བསྟིམ། བདག་གམ་སྦྱིན་བདག་ཆེ་གེ་མོའི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་དང་ཚེའི་བར་དུ་གཅོད་པ་ཐམས་ཅད་སྙིང་ག་ནས་ཡི་གེ་ཀཾ་ནག་པོའི་རྣམ་པས་འབྱུང༌། སྣ་སྒོ་ནས་ཕྱིར་འཐོན་ཏེ་ཏིལ་ལ་ཐིམ་ཞེས་བརྗོད། དེ་ནས་ཨོཾ་ཨཱཿཧཱུྃ་ལན་གསུམ་བརྗོད་པས་བསྲེག་རྫས་དག་སོ་སོའི་ལས་སྒྲུབ་པའི་ནུས་པ་དང་ལྡན་པར་བྱིན་གྱིས་བརླབས། དེ་ཉིད་མེ་ལྷའི་ཞལ་དུ་གསོལ་བར་མོས་ནས།
ཏིལ་སྣོད་བཅས་ལག་པ་གཡོན་པས་བཟུང༌། གཡས་པས་བླངས་ཏེ་མཆོག་སྦྱིན་གྱི་ཕྱག་རྒྱ་དང་བཅས་པས། ཨོཾ་ཨགྣ་ཡེ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ་ཞེས་པས་ཏིལ་བརྒྱ་རྩ་སོགས་ཅི་རིགས་པར་ཕུལ་མཐར། བདག་གམ་སྦྱིན་བདག་ཆེ་གེ་མོའི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་དང་ཚེའི་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ་ཞེས་དང༌། དེ་བཞིན་དུ། ཨོཾ་ཨགྣ་ཡེ་བཛྲ་ཨཱ་ཡུ་ཥེ་སྭཱ་ཧཱ་ཞེས་པས་དཱུར་ཝ་ཅི་རིགས་པར་ཕུལ་མཐར་སྤེལ་ཚིག་སྔར་བཞིན་བརྗོད། སྐྲ་དང་སོ་སེན་རྣམས་ཚིག་པ་ན། ཨོཾ་ཨགྣ་ཡེ་ས་པ་རི་ཝཱ་ར་རེ་རེའི་སྔོན་དུ་འགྲོ་བའི་ཨརྒྷཾ་ནས་ཤཔྡ་པྲ་ཏཱིཙྪ་སྭཱ་ཧཱའི་བར་དྷརྨ་ར་ཎི་རོལ་མོར་བཅས་པས་མཆོད། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། ཞེས་སོགས་ཀྱིས་བསྟོད།
མེ་ལྷའི་རྒྱལ་པོས་བདག་གི་སོགས་ནས་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ་ཞེས་འདོད་དོན་ཞུས་ནས། ཨོཾ་ཨགྣེ་གཙྪ་ཞེས་པས་མེ་ལྷ་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམ་མོ། ། དེ་ནས་སྐྲ་དང་སོ་སེན་གང་ཡིན་ཚིག་པའི་རོ་མ་རྣམས་མ་ལུས་པར་བསྡུས་ལ་རིན་པོ་ཆེ་ལ་སོགས་པའི་སྣོད་གཙང་མར་བླུགས། ཚེ་དཔག་མེད་ཀྱི་བདག་བསྐྱེད་རྒྱས་པ་གོང་དུ་སོང་ན་དེས་འཐུས། མ་སོང་ན་འདིར་བདག་བསྐྱེད་སྔོན་དུ་བཏང་ནས་བུམ་པ་གཉིས་དཀྱུས་ལྟར་བསྒྲུབས་ནས། སྐྲ་དང་སོ་སེན་གྱི་ཐལ་བའི་ཕུང་པོའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿཡིག་དམར་པོ་རིང་ཆ་ཚེག་དྲག་དང་བཅས་པ་སོགས་ནས་འོད་དཔག་ཏུ་མེད་པས་དབུར་བརྒྱན་པའི་བར་གྱིས་ཚེ་དཔག་མེད་བསྐྱེད། དེ་ལ་ཉེར་སྤྱོད་བཤམས་པ་ཡོད་ན་བྱིན་གྱིས་བརླབས། མེད་ཀྱང་ཨོཾ་སརྦ་ཏ་ཐཱ་ག་ཏ་ཨ་པ་རི་མི་ཏཱ་ཨ་ཡུརྫྙ་ན་རེ་རེའི་སྔོན་དུ་འགྲོ་བའི་ཨརྒྷཾ་ནས་ཤཔྡ་རོལ་མོའི་བར་གྱིས་མཆོད། འཇིག་རྟེན་འདྲེན་པའི་གཙོ་བོ་སོགས་ཀྱིས་བསྟོད་དོ། །
དེ་ནས་རྣམ་རྒྱལ་བུམ་ཆུ་ནས་ལས་བུམ་དུ་བསྲེས་པས་བཀྲུ་ཞིང༌། ཚེ་དཔག་མེད་ཀྱི་སྐུ་དང་ཕྱག་གི་བུམ་པ་ལས་ཀྱང་འཆི་མེད་ཡེ་ཤེས་ཀྱི་བདུད་རྩིའི་ཆུ་རྒྱུན་བབ་པར་བསམ་ཞིང༌། ཚེ་གཟུངས་དང༌། བདུད་རྩི་འཁྱིལ་པའི་སྔགས་དང༌། ཨོཾ་རཏྣ་ཙིཏྟ་བི་བི་ས་ར་ཧཱུྃ། བདག་གམ་སྦྱིན་བདག་ཆེ་གེ་མོའི་ཚེ་ཐོག་མ་མེད་པ་ནས་སོགས་ཀྱི་སྤེལ་ཚིག་མཐར་ཤཱནྟིཾ་ཀུ་རུ་སྭཱ་ཧཱ་ཞེས་ཡོད་པ་ཅི་མང་བརྗོད་པའི་རྗེས་སུ། དྲིལ་གསིལ་དང་བཅས་ཏེ། སྦྱིན་པའི་སྟོབས་ཀྱི་སོགས་ཚིགས་བཅད་རེའི་མཚམས་སུ། ཚེ་གཟུངས་སོགས་གོང་གི་སྔགས་གསུམ་སྤེལ་ཚིག་དང་བཅས་པའི་བདེན་སྟོབས་བརྗོད། སླར་ཡང་ཚེ་དཔག་མེད་ལ་མཆོད་བསྟོད་སྔར་བཞིན་དང༌།
བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ། དུས་མ་ཡིན་པར་འཆི་བའི་འཇིགས་པ་ཐམས་ཅད་ཉེ་བར་ཞི་བར་མཛད་དུ་གསོལ་ཞེས་འདོད་དོན་གསོལ་བ་བཏབ། མ་འབྱོར་པ་དང་ཉམས་པ་སོགས་ཀྱིས་ནོངས་པ་བཟོད་པར་གསོལ། མཐེབ་སྲིན་གྱི་སེ་གོལ་དང་ཨོཾ་བཛྲ་མུཿཞེས་པས་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ་པར་བསམ། དགེ་བ་འདི་ཡིས་བདག་སོགས་སེམས་ཅན་རྣམས། ། ཚེ་འདིར་ཚེ་རིང་ནད་མེད་སོགས་ཀྱིས་བསྔོ་བ་དང་བཀྲ་ཤིས་བརྗོད་དོ། ། དེ་ནས་སྐྲ་སེན་སོགས་ཀྱི་རོ་མ་རྣམས་ཤིན་ཏུ་ཞིབ་པར་བཏགས་པའི་ཐལ་བ་རྣམས་འཇིམ་པ་དང་བསྲེས་ནས་འཇིམ་པ་བྱིན་བརླབ་བྱ་བ་ནི། འཇིམ་པ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ་བྷྲཱུྃ་ལས་རིན་པོ་ཆེའི་ཕུང་པོར་གྱུར།
བདག་གི་ཐུགས་ཀའི་ས་བོན་ལས་འོད་ཟེར་འཕྲོས་པས། འོག་མིན་བཅོམ་ལྡན་འདས་རྣམ་པར་སྣང་མཛད་འོད་ཀྱི་རྒྱལ་པོའི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་དཔག་ཏུ་མེད་པ་བྱུང༌། འཇིམ་པ་ལ་ཐིམ་པས་འཇིམ་པ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་ཅན་དུ་གྱུར་པར་བསམ་ཞིང༌། ལག་པ་གཡོན་པའི་མཐེའུ་ཆུང་བཀུག་པ་མཐེ་བོས་མནན་པ་གན་རྐྱལ་དུ་བཞག་པའི་སྟེང༌། གཡས་པའང་དེ་བཞིན་དུ་བྱས་པ་ཁ་བུབ་ཏུ་བཞག་ལ། ཨོཾ་ན་མོ་བྷ་ག་ཝ་ཏེ་བཻ་རོ་ཙ་ན་པྲ་བྷཱ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་དེ་སམྱཀྶཾ་བུདྡྷཱ་ཡ། ཏདྱ་ཐཱ།
ཨོཾ་སཱུཀྵྨེ་སཱུཀྵྨེ། ས་མེ་ས་མ་ཡེ། ཤཱནྟེ་དཱནྟེ། ས་མཱ་རོ་པེ། ཨ་ན་ལམྦྷེ། ཏ་རམྦྷེ། ཡ་ཤོ་ཝ་ཏི་མ་ཧཱ་ཏེ་ཛེ། ནི་རཱ་ཀཱུ་ལེ། ནི་རཱ་ཝ་ཎེ། སརྦྦ་བུདྡྷ་ཨ་དྷིཥྛཱ་ན་ཨ་དྷིཥྛི་ཏེ་སྭཱ་ཧཱ་ཞེས་རྣམ་པར་སྣང་མཛད་འོད་ཀྱི་རྒྱལ་པོའི་གཟུངས་འདི་ཉེར་གཅིག་བཟླས་ནས་བྱིན་གྱིས་བརླབས་ཏེ་མཆོད་རྟེན་བྱས་པས།
མཆོད་རྟེན་དེ་ལ་རྡུལ་ཕྲ་རབ་ཀྱི་གྲངས་ཇི་སྙེད་ཡོད་པ་དེ་སྙེད་ཀྱི་མཆོད་རྟེན་བྱས་པར་འགྱུར་བ་སོགས་ཕན་ཡོན་དཔག་ཏུ་མེད་པ་འབྱུང་བར་བཤད་དོ། ། དེ་ནས་རྒྱས་པ་ལ་མོས་ན་འཇིམ་པ་བཅད་པ་དང་འབི་འབི་བྱ་བའི་སྔགས་སོགས་མཁས་པ་གོང་མ་རྣམས་ཀྱི་ཡི་གེ་དང་ཁོ་བོས་ཀྱང་སཱཙྪ་འདེབས་པའི་ཆོ་ག་དགེ་ཚོགས་རྒྱ་མཚོ་འཕེལ་བའི་ཟླ་བ་ཞེས་བྱ་བ་ཞིག་བགྱིས་ཡོད་པ་དེ་དག་ཏུ་ལྟ་བར་བྱ་ཞིང༌། དེ་ལྟར་མི་ནུས་པས་སྐབས་འདིར་ཚེ་གཟུངས་དང་རྣམ་པར་རྒྱལ་མའི་གཟུངས་རྣམས་ངག་ཏུ་གདོན་གྱིན་སྭཙྪ་དང་སྐུ་བརྙན་སོགས་གང་མོས་ཅི་ནུས་སུ་གདབ། ནང་དུ་གཟུངས་སྔགས་འཇུག་རྒྱུ་ཡོད་ན་རབ། མེད་ན་ཨོཾ་སརྦ་བིདྱཱ་སྭཱ་ཧཱ་དང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱ་དང༌། ཡེ་དྷརྨཱ་སོགས་ཟློས་ཤིང་སཱཙྪའི་ནང་དུ་འབྲུའི་མེ་ཏོག་གཞུག རབ་གནས་ཀྱང་རྒྱས་བསྡུས་གང་རིགས་བྱས་ཏེ་མཆོད་རྟེན་གྱི་ནང་ངམ་རི་མཐོན་པོའི་རྩེར་རམ་ཆུ་ཀླུང་ཆེན་པོའི་འགྲམ་ལ་སོགས་པར་བསྐྱལ་ཏེ་མགོ་མཇུག་མ་ལོག་པར་བཞུགས་སུ་གསོལ། རྒྱ་མཚོར་འབབ་པའི་ཆུ་ཀླུང་ལ་སྤྱན་དྲང་དུ་གཞུག་ན་བརྒྱང་བསྐྱུར་མི་བྱེད་པར་རེ་རེ་བཞིན་དུ་ཆུའི་སྟེང་དུ་བཞུགས་སུ་གསོལ་ཞིང༌། སེམས་ཀྱིས་རྣམ་པར་སྣང་མཛད་ཀྱི་སྐུ་རྡུལ་ཕྲ་རབ་ཀྱི་རང་བཞིན་དུ་བསམ་མོ། །
གལ་ཏེ་གཤིན་པོའི་དོན་དུ་བྱེད་ན་ཕལ་ཆེར་གོང་དང་འདྲ་བ་ལས། ཁྱད་པར་ཤི་བ་དེའི་སྐྲ་སེན་སོགས་བཞག་ལ། བསྲེག་རྫས་ནི་སྡིག་སྒྲིབ་སྦྱོང་བ་ཁོ་ནའི་ཕྱིར་ཡིན་པས་ཏིལ་འབའ་ཞིག ཨོཾ་ཨགྣ་ཡེ་སརྦ་པཱ་པཾ་ད་ཧ་ན་ཁ་ཁ་ཁཱ་ཧི་ཁཱ་ཧི། ཚེ་ལས་འདས་པ་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ་ཞེས་པས་ཅི་རིགས་དབུལ། བདག་བསྐྱེད་དང་བུམ་བསྐྱེད་ཀུན་རིག་གམ་མི་འཁྲུགས་པ་སོགས་བྱ། རུས་བུ་དང་ཐལ་བའི་ཕུང་པོའི་སྟེང་དུ་མི་འཁྲུགས་པ་བསྒོམས་ལ། སྔགས་ཀཾ་ཀ་ནི་བཟླས་པའི་མཐར་སྤེལ་ཚིག་ཚེ་ལས་འདས་པ་ཆེ་གེ་མོའི་སོགས་བཏགས་ལ་བཀྲུ་བའམ། ཡང་ན་དོན་གསལ་ནས་འབྱུང་བ་ལྟར། རུས་བུ་སོགས་ཀྱི་སྟེང་དུ་ཟླ་བའི་དཀྱིལ་འཁོར།
དེའི་སྟེང་དུ་ཨ་དཀར་པོ་བསམ། དེ་ལས་བདུད་རྩིའི་ཆུ་རྒྱུན་སྐྱ་ཆིལ་ཆིལ་བབས་པས། ཚེ་འདས་ཀྱི་སྡིག་པ་ཐམས་ཅད་དག་པར་བསམ་ཞིང༌། ཨོཾ་ན་མོ་བྷ་ག་སོགས་རྩ་རིག་དང༌། ཨོཾ་བཛྲ་པྲ་མརྡ་ནཱ་ཡ་སྭཱ་ཧཱ་ཞེས་པའི་མཐར་སྤེལ་ཚིག་བཏགས་པ་དང་བཅས་པས་བཀྲུ། གཉིས་ཀ་ལྟར་ཡང་འདི་ནི་སྦྱིན་པའི་རང་བཞིན་ཆུ་ཞེས་སོགས་ཕ་རོལ་ཏུ་ཕྱིན་པ་དྲུག་གི་ཚིགས་བཅད་དང༌། འདོད་ཆགས་ཞེ་སྡང་སོགས་དང༌། ས་འདི་དུག་གི་ཕ་ཡིན་ཏེ་ཞེས་སོགས་དུག་སྦྱོང་གི་ཚིགས་བཅད་རྣམས་སོ་སོའི་མཚམས་སུ་ཀཾ་ཀ་ནིའམ་རྩ་རིག་སྐབས་གང་བབ་དང༌། བདེན་སྟོབས་བརྗོད་པ་རྣམས་ཀུན་རིག་ལྟར་བྱས་ཏེ་བཀྲུ། དེ་ནས་གང་ལ་སེར་སྣ་རྣམ་ཆགས་པ་ཞེས་སོགས་བརྗོད་ཅིང༌།
དེར་མེ་ཏོག་འཐོར་བ་སོགས་ཀྱང་ཕྱག་ལེན་ལ་མཛད་ཅེས་མཁན་ཆེན་བུདྡྷའི་མཚན་ཅན་གྱིས་གསུངས་པས་ནུས་ན་རྒྱས་པའི་ཡན་ལག་ཏུ་འགྱུར་རོ། ། རྗེས་མཆོད་བསྟོད་བྱ་བ། འདོད་དོན་གསོལ་གདབ། སྒྲུབ་ཐབས་ཀྱི་མཇུག་སྡུད་རྣམས་རང་རང་གི་སྐབས་བབ་ཀྱི་ཁྱད་པར་བསྒྱུར་བ་མ་གཏོགས་གཞན་ཐམས་ཅད་གོང་མའི་རིགས་བསྒྲེ་ཤེས་པར་བྱའོ། ། སྨྲས་པ། རྣམ་སྨིན་ལུས་ཀྱི་ཆ་ཤས་དཀོན་མཆོག་གི ། རྟེན་བཟང་བསྐྲུན་པའི་བསོད་ནམས་མངར་པོའི་དྲི། ། སྡུག་བསྔལ་ཚད་པ་དབྲོག་ཕྱིར་འཐུལ་བ་འདི། ། ཚད་ལྡན་ལེགས་བཤད་སཱ་ལའི་ནགས་ལས་འཕོས། ། གྱི་ནར་གནས་པའི་རྒྱུ་ཚོགས་རིན་ཆེན་ཁམས། །
སྦྱང་བསྒྱུར་ཐབས་ཀྱི་ཆོ་ག་འདི་བགྱིས་པས། ། རང་གཞན་བར་ཆད་སྒྲིབ་པ་ཀུན་བྲལ་ནས། ། མངོན་མཐོ་ངེས་ལེགས་བདེ་ལ་རེག་གྱུར་ཅིག ། ཅེས་པ་སྐྲ་དང་སེན་མོ་ལ་སོགས་པ་སྲེག་པའི་ཆོ་ག་བདེ་ལེགས་ཉི་མ་ཞེས་བྱ་བ་འདི་ནི། དོན་གཉེར་དགེ་སློང་ཀུན་དགའ་ཆོས་འཕེལ་གྱི་ངོར། ཀུན་མཁྱེན་བུ་སྟོན་དང་མཁས་གྲུབ་གོང་མ་རྣམས་ཀྱིས་མཛད་པའི་ཡིག་ཆའི་བཞེད་པ་མཐུན་པར་ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་ཤིན་ཏུ་བཀྲ་ཤིས་པར་གྱུར་ཅིག། །། ༄། །གཟུངས་འབུལ་གྱི་ལག་ལེན་ཉུང་གསལ་བཞུགས་སོ།། ༄༅། །གང་གི་གསང་གསུམ་རྟེན་ལ་བརྟེན། ། ཡིད་ཅན་བསོད་ནམས་མཆོག་སྤེལ་བ། ། མཆོད་འོས་དེ་ལ་ཕྱག་བྱས་ནས། །
གཟུངས་འབུལ་ལག་ལེན་ཅུང་ཟད་བྲི། ། དེ་ཡང་རྟེན་གང་ཡང་རུང་བར་ཆོས་ཀྱི་སྐུའི་རིང་བསྲེལ་གྱི་སྙིང་པོ་ཅན་བསྐྲུན་པ་དག་གིས་གཟུངས་གཞུག་ཇི་ལྟར་འབུལ་བའི་ཚུལ་ལ། མཆོད་རྟེན་ཡིན་ན་སྲོག་ཤིང་ཙནྡན་ནམ་ཤུག་པ་ལ་སོགས་པ་དང་པོར་སྐྱེས་པའི་ཤར་ཕྱོགས་གང་ཡིན་ཤེས་ན་རབ། དེ་ལྟར་མིན་ཡང་མགོ་མཇུག་མ་ནོར་བར་གྲུ་བཞིར་བྱས་པ། ཡར་རྩེ་མཆོད་རྟེན་གྱི་རྣམ་པ་ཅན་མཆོད་རྟེན་གྱི་བྲེ་ལས་ཡར་ཅུང་ཟད་ལྷག་ཙམ་དང༌། མར་རྩེ་བང་རིམ་བཞི་རྫོགས་ཙམ་སླེབ་པར་རྡོ་རྗེ་ཕྱེད་པའི་རྣམ་པར་བྱས་ལ། དེ་ལ་འདྲི་ ༼བ༽༼མ༽ འཇུག་བྱ་བའི་གཟུངས་ཤིན་ཏུ་རྒྱས་པ་ནི་ད་ལྟའི་གཟུངས་པར་ན་གསལ་ལྟར་དང༌། དེ་ལྟར་མི་ཆུད་པ་རྣམས་ལ་སྲོག་ཤིང་རྩེ་མཆོད་རྟེན་གྱི་འོག་ཙམ་གྱི་མདུན་ངོས་སུ་ཨོཾ། དེའི་འོག་ཏུ་ཧཱུྃ། གཡས་ངོས་སུ་ཏྲཱྃ།
རྒྱབ་ངོས་སུ་ཧྲཱིཿ གཡོན་ངོས་སུ་ཨཱཿ བྲེའི་ཐད་ཀྱི་མདུན་ངོས་སུ་ཨོཾ། བྲེ་མགུལ་ཐད་དུ་ཨཱཿ བུམ་པའི་སྟོད་ཙམ་དུ་ཧཱུྃ་རྣམས་བྲི། ནུས་ན་དེ་མཚམས་ནས་ཨོཾ་སརྦ་བིདྱཱ་སྭཱ་ཧཱ། ཨོཾ་བྷྲཱུྃ་སྭཱ་ཧཱ། ཨོཾ་བཛྲ་ཨཱ་ཡུ་ཥེ་སྭཱ་ཧཱ་རྣམས་མདུན་ནས་བརྩམས་ཏེ་བསྐོར་བ་གཅིག་ལ་སྔགས་ཚན་རེ་ཆུད་པར་བྲི། རྩ་བར་སུ་པྲ་ཏིཥྛ་སོགས་བྲིས་ལ་དར་སེར་པོའི་ན་བཟའ་གསོལ་ཏེ་མཆོད་རྟེན་གྱི་དབུས་དྲང་པོར་གཟུགས། གཟུངས་རྣམས་ནི་ད་ལྟའི་པར་ཡིག་ལྟར་ན་གྲངས་ཡིག་གོ་རིམ་མ་ནོར་བར་འབྲས་ཕྱེའམ་བག་ཕྱེ་གང་ཡིན་གྱིས་མཐུད་ལ་དྲི་བཟང་གིས་བྱུགས།
དྲིལ་བའི་ཚེ་རང་ལུགས་ལ་གཟུངས་རྣམས་ཀྱི་ཡི་གེ་ནང་དུ་བསྟན་ལ་དབུ་ནས་མར་དྲིལ་ཏེ་འདོད་གསོལ་མཇུག་ཏུ་འོང་བར་བྱས། བཞུགས་པའི་གོ་རིམ། བླ་མའི་མཚན་ ༼ཀ༽༼ཁ༽༼ག༽༼ང༽༼ཅ༽༼ཆ༽ གཟུངས་རྣམས་སྐུ་གཟུགས་ཀྱི་དབུ་ནས་མགྲིན་པ་ཡན་དང་མཆོད་རྟེན་གྱི་ཆོས་འཁོར་ནས་བྲེ་ཡན་ལ་ཆུད་པར་འཇུག རྒྱུད་སྡེ་གོང་ ༼ཇ༽ མའི་གཟུངས་རྣམས་སྐུ་གཟུགས་ཀྱི་ཐུགས་ཀའི་སྟོད་ཡན་དང་མཆོད་རྟེན་གྱི་བུམ་པའི་སྟོད་ཡན་ལ་ཆུད་པ་དང༌། རྒྱུད་སྡེ་འོག་ ༼ཇ༽ མ་གསུམ་གྱི་གཟུངས་རྣམས་སྐུ་རྐེད་དང་བུམ་རྐེད་ནས་བང་རིམ་བར་དང༌། གཟུངས་ ༼ཏ༽ ཆེན་སྡེ་ལྔ་ནི་སྟོད་སྨད་ཐམས་ཅད་དུ་ཁྱབ་པར་འཇུག མདོ་ ༼ཐ༽ གཟུངས་རྣམས་ནི་སྐུའི་སྐྱིལ་ཀྲུང་དང་མཆོད་རྟེན་གྱི་བང་རིམ་ཡན་དང༌། ཁྲིའི་ནང་དུ་ཆོས་ ༼ད༽ སྐྱོང་དང་ནོར་ ༼ན༽ ལྷའི་གཟུངས་རྣམས་དང་བཀྲ་ ༼པ༽༼ཕ༽ ཤིས་སྨོན་ལམ་གྱི་རིགས་རྣམས་འཇུག གལ་ཏེ་རྟེན་ཆེ་ཆུང་གི་དབང་གིས་གཟུངས་དབྲི་བསྣན་དགོས་པ་བྱུང་ནའང་དེ་དག་གིས་རིགས་བསྒྲེས་ལ་གོང་འོག་མ་འཁྲུགས་པར་བྱེད། ཁྱད་པར་སྐུའི་གཙུག་ཏོར་ལ་གཙུག་ཏོར་གྱི་གཟུངས་ཀྱི་རིགས་དང༌།
མཛོད་སྤུར་མཛོད་སྤུ་ནོར་བུའི་གཟུངས་དང༌། མགྲིན་པར་དབྱངས་གསལ་ཅི་མང་དང་བདུད་རྩི་རིལ་བུ་རྣམས་འཇུག་པ་བྱུང་ན་ལེགས། གདུང་ཚ་དང་བྱིན་རླབས་རྟེན་གྱི་རིགས་རྣམས་སྐུའི་དབུ་ནས་ཐུགས་ཀ་ཡན་དང་མཆོད་རྟེན་གྱི་ཆོས་འཁོར་ནས་བུམ་རྐེད་ཡན་ལ་ཆུད་པར་བྱེད། བཀྲ་ཤིས་སྨོན་ལམ་གྱི་འོག་གི་གདན་ཁྲིའི་ནང་དུ་ཚུལ་བཞིན་བསྒྲུབ་པའི་གནོད་སྦྱིན་འཁོར་ལོ་མོ་འཁོར་འོག་དང་ཕོ་འཁོར་སྟེང་ལ་འོང་བར་ལེབ་མོར་བཞག་པའི་ཤར་མདུན་དུ་བསྟན་ལ་བཞག ཚོགས་བདག་གི་འཁོར་ལོ་སོགས་ཀྱང་ཡོད་ན་དེར་འཇུག དེ་དག་གི་ཁོར་ཡུག་ཀུན་དུ་རིན་པོ་ཆེ་སྣ་ཚོགས་འབྲུ་སྣ་ཟས་སྣ་ནོར་སྣ་ཅི་འབྱོར་པ་རྣམས་རས་ཀྱི་ཁུག་མར་བླུགས་ནས་བཞག གཟུངས་དང་འཁོར་ལོ་རྣམས་ལ་ན་བཟའ་སེར་པོས་གསོལ་བ་དང་གཙང་སྦྲ་ཤིན་ཏུ་ཆེ་བར་བྱ། གཟུངས་རྣམས་ལ་སྦྱོང་བ་བགེགས་བསྐྲད་དང་རབ་གནས་མདོར་བསྡུས་གྲུབ་ན་ཤིན་ཏུ་ལེགས། གསེབ་ཚག་རྣམས་སུ་ཤིང་བལ་སོགས་ཀྱིས་བརྫངས་ནས་མི་འཁྲུལ་བར་ཤིན་ཏུ་འཐས་པར་བྱེད་པ་གལ་ཆེའོ། ། ཞེས་གཟུངས་འབུལ་གྱི་ལག་ལེན་ཉུང་གསལ་འདི་ནི་དཔལ་ལྡན་རྒྱལ་མཚན་གྱི་ངོར།
བནྡེ་ཚུལ་ཁྲིམས་རིན་ཆེན་གྱིས་ཆོས་སྡེ་བསམ་འགྲུབ་ཕོ་བྲང་དུ་བྲིས་པ་དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
