གསུང་འབུམ། ཚུལ་ཁྲིམས་རིན་ཆེན།
པོད ༡༩
གོང་མ་ཆེན་པོ་བདག་པོའི་དབང་དུ་བཅས་པ་ལེན་པའི་ཆོ་ག་ཡོན་ཏན་རིན་ཆེན་འབྱུང་གནས།
༼ག༽ ༄༅། །གུཎརཏྣཱཀརནཱམཤྲཱིཀཱལཙཀྲཥྱནིཤྩིཏཱརྠགམྦྷིརཥྱམཎྜལམབྷིཥིཀྟོཏྟརམཧོཏྟརཔཏེརབྷིཥིཉྩཻསྶཱདརཥྱབིདྷིརྦིཛཧཱརཾ།།
༄༅། །དཔལ་དུས་ཀྱི་འཁོར་ལོའི་ངེས་དོན་ཟབ་མོའི་དཀྱིལ་འཁོར་དུ་དབང་གོང་མ་གོང་མ་ཆེན་པོ་བདག་པོའི་དབང་དུ་བཅས་པ་ལེན་པའི་ཆོ་ག་ཡོན་ཏན་རིན་ཆེན་འབྱུང་གནས་ཞེས་བྱ་བ་བཞུགས་སོ།། རྒྱལ་བ་སྐུ་བཞིའི་གསང་མཛོད་དུས་འཁོར་ལོ། ། དཀྱིལ་འཁོར་རྣམ་བཞིའི་བདག་པོའི་སྒྱུ་འཕྲུལ་གྱིས། ། སྐལ་བཟང་སྐུ་བཞིར་སྨིན་བྱེད་ཐབས་ཀྱི་རྒྱུད། ། དབང་བསྐུར་རྣམ་བཞི་ལེགས་སྦྱིན་བླ་མ་རྒྱལ། ། དང་པོའི་སངས་རྒྱས་མཆོག་དབང་གོང་མ་བཞི། ། གོང་མ་ཆེན་པོ་བདག་པོར་བཅས་པའི་དབང༌། ། སྙིང་པོ་བདེ་ཆེན་གྲོང་དུ་ལེན་པའི་ཚུལ། །
ཡོན་ཏན་རིན་ཆེན་འབྱུང་བའི་གནས་འདིར་སྤེལ། ། ཚུལ་འདིར་དཔྱད་གསུམ་བཟོད་པའི་བློ་གྲོས་མིག ། ཕྱོགས་སུ་རྣམ་སྤྲོས་སྔོན་རབས་སྐྱེས་བུ་འགའ། ། ཚོགས་གསུམ་དངོས་པོར་བརྫུས་ནས་འདིར་ལྷགས་ཞེས། ། མཛུབ་རྩེ་དགའ་བའི་ཟློས་གར་བསྒྱུར་སྙམ་བགྱི། ། དེ་ལ་འདིར་གང་ཟག་དཔལ་དུས་ཀྱི་འཁོར་ལོའི་དྲང་བ་དང་ངེས་པའི་དཀྱིལ་འཁོར་དུ་དབང་བསྐུར་བའི་རིམ་པ་རྣམས་ལེགས་པར་ཐོབ་ཅིང་དམ་ཚིག་དང་སྡོམ་པར་ལྡན་པས། དབང་གོང་མ་གོང་མ་ཆེན་པོ་བདག་པོའི་དབང་དུ་བཅས་པ་བདག་ཉིད་ཀྱིས་ལེན་པ་ལ། བདག་བསྐྱེད་ཀྱི་དཀྱིལ་འཁོར་རྫོགས་པར་བསྒོམ་པ་སྔོན་དུ་འགྲོ་བའི་མདུན་བསྐྱེད་སྒྲུབ་ཅིང་མཆོད་པ་དང༌། བདག་ཉིད་འཇུག་ཅིང་བྱིས་པ་འཇུག་པའི་དབང་བདུན་ལེན་པའི་ཆོ་ག་རྣམས་ནི་དཀྱིལ་འཁོར་རྒྱ་མཚོའི་ཁྱབ་བདག་འདྲེན་མཆོག་བསྟན་པའི་སྣང་བྱེད་ཆེན་པོ་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་པའི་ཞལ་སྔས་བཀླག་ཆོག་ཏུ་བསྟར་བའི་སྟེང་ནས་རྩ་ལྟུང་སྤང་བར་གདམས་པ་དང་བཅས་པ་ཡན་ཆད་ལེགས་པར་གྲུབ་པར་བྱའོ། ། དེ་དང་རྗེས་སུ་འབྲེལ་པར་དབང་གོང་མ་ལ་སེམས་ཅན་གཞུག་པའི་དོན་དང་ལམ་ཡོངས་སུ་ཤེས་པའི་དོན་དང་རྒྱུད་ཉན་པ་ལ་དབང་བའི་ཆེད་དུ་དྲང་བའི་དོན་གྱི་དབང་གོང་མ་བཞི་དང༌།
སློབ་དཔོན་ཆེན་པོའི་གནས་སྦྱིན་པའི་དོན་དང་སྟོན་པ་པོའི་ཆེད་དུ་དབང་གོང་མ་བཞི་དང༌། རྡོ་རྗེ་སློབ་དཔོན་བདག་པོའི་དབང་རྣམས་གསུམ་ཆར་རམ། སྐབས་སུ་གང་བབ་ཀྱི་དབང་སྔ་མ་སྔ་མ་རྣམས་མདུན་བསྐྱེད་ཀྱི་གཙོ་བོ་དེ་རང་གི་རྩ་བའི་བླ་མ་དང་ཐ་མི་དད་དུ་བསམས་ལ། རང་ཉིད་ཀྱིས་ལེགས་པར་བླངས་ནས། གཟོད་སློབ་མ་ལ་དབང་བསྐུར་བྱེད་ནའང་དེ་དང་དེའི་བྱ་བ་ལ་འཇུག་གོ ། དེའང་དང་པོ་ལ་བུམ་པ། གསང་བ། ཤེས་རབ་ཡེ་ཤེས། དབང་བཞི་པ་དང་བཞི་ལས། དང་པོར་བུམ་པའི་དབང་ལ།
གསོལ་བ་གདབ་ཅིང་དབང་བསྐུར་བླང༌། ། དབང་དོན་དྲན་ཞིང་ང་རྒྱལ་གཟུང༌། ། འོག་མ་གསུམ་ཡང་དེ་བཞིན་ནོ། ། ཞེས་པ་ལྟར་བཞི་ལས། ཐོག་མར་ལོ་བཅུ་གཉིས་མ་ནས་ཉི་ཤུ་མའི་བར་གྱི་རིག་མ་དབང་གིས་སྨིན་པ་ཞིག་དང་གསེར་གྱི་མཎྜལ་བླ་མ་ལ་འབུལ་བར་བསམས་ལ། ཨོཾ་བཛྲ་བྷཱུ་མི་སོགས་ནས་ཡོངས་སུ་གང་བ་འདི་ཉིད། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་བུམ་པའི་དབང་ཞུ་བའི་ཡོན་དུ་སོགས་ཀྱིས་མཎྜལ་འབུལ། ཐལ་མོ་སྦྱར་ཏེ། སྒྲིབ་པ་ཐམས་ཅད་བཅོམ་པ་ཡི། ། དུས་ཀྱི་འཁོར་ལོ་ཁྱོད་ལ་འདུད། །
མཆོག་ཏུ་མི་འགྱུར་བདེ་བ་རྫོགས། ། ཡེ་ཤེས་སྐུ་ཉིད་ཁྱོད་འདུད་དོ། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ནི་འགྱུར་མེད་གང༌། ། དབང་བསྐུར་དེ་ཡིས་བདག་ལ་ནི། ། མགོན་པོ་ད་ནི་བཀའ་དྲིན་མཛོད། ། བུ་དང་ཆུང་མ་སོགས་བཅས་པ། ། བདག་ནི་དུས་ཀུན་ཁྱོད་ཀྱི་འབངས། ། ཇི་སྲིད་བྱང་ཆུབ་སྙིང་པོའི་མཐར། ། བདག་ལ་སྐྱབས་གཞན་ཡོད་མ་ཡིན། །
ཞེས་པ་ལན་གསུམ་དང༌། ཨོཾ་ཨོཾ་པྲཛྙོ་པཱ་ཡཽ་ཀ་ལ་ཤ་ཨ་བྷི་ཥེ་ཀཾ་མེ་ད་དཱ་ཏཱཾ་ཧཱུྃ་ཧཱུྃ་ཕཊ། ཅེས་པ་ལན་གསུམ་གྱིས་གསོལ་བ་གདབ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཚན་ཉིད་ལྡན་པའི་རིག་མ་ཞིག་གཏད་དེ། ལྷ་མོ་དགའ་སྟེར་གནས་སྟེར་མ། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་བྱོས། ། ཞེས་པས་གཏད་པར་བསམས་ལ། རང་ཉིད་སྐུ་རྡོ་རྗེའི་ང་རྒྱལ་དང་ལྡན་པས་རིག་མ་གོས་དཀར་མོར་གསལ་བ་ལ།
སྒེག་པ་དང་ཆགས་པའི་ཉམས་དང་བཅས་པས་ནུ་མ་ལ་རེག་ཅིང༌། དགོད་པ་དང་ལག་པས་འཁྱུད་པའི་དགའ་བ་ཉམས་སུ་མྱོང་བས་ཕྱི་རོལ་ཡུལ་སྣ་ཚོགས་ལ་དམིགས་པའི་རྟོག་པ་རགས་པ་འགགས། དགའ་བའི་བདེ་བ་རང་རིག་པ་ནི་ནུ་མ་ལ་རེག་པ་ལས་ཐོབ་པའི་ཕྱིར་བུམ་པའི་དབང་སྟེ། དཔལ་ལྡན་ཤེས་རབ་ནུ་མ་ལ་ཡང་དང་པོར་རེག་པ་གང་ཡིན་བུམ་པའི་དབང་ནི་དེ་ཉིད་དོ། ། ཞེས་པས་སོ། ། དགོད་པས་དགའ་བ་ཐོབ་པ་ཡོན་ཏན་གཉིས་ཀྱི་བདག་ཉིད་དག་པའམ་ཤེས་རབ་ལ་འཁྱུད་པས་དགའ་བ་ཐོབ་པ་སློབ་དཔོན་གྱི་དབང་སྟེ། དགོད་པས་དགའ་བ་ཐོབ་པ་ནི། དགོད་པ་དག་ལ་སློབ་དཔོན་ཉིད། ། ཅེས་དང༌། ཤེས་རབ་བཅུ་དྲུག་ལོན་པ་ལ། །
ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་འདོད། ། ཅེས་བརྗོད། འགྲེལ་ཆུང་ལས། འདིར་བུམ་པའི་ཆུས་ཀྱང་དབང་བསྐུར་བ་བྱས་སོ། ། དེ་ལྟར་ལུས་ཀྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་འཁྲུད། ལམ་བསྙེན་པའི་ཡན་ལག་བསྒོམ་པ་ལ་དབང༌། སྤྲུལ་སྐུ་དང་སྐུ་རྡོ་རྗེའི་ས་བོན་འཇོག །
འབྲས་བུ་ས་བརྒྱད་པ་ཐོབ་པར་བྱེད་ལ། གསང་སྔགས་ཀྱི་དགེ་ཚུལ་དུ་གྱུར་པ་ཡིན་ནོ། ། དེས་བུམ་དབང་ཐོབ་ནས་རྡོ་རྗེ་སེམས་དཔའི་སྲས་ས་བརྒྱད་པ་ཐོབ་བོ་སྙམ་པས། ཨོཾ་ཨོཾ་བཛྲ་ས་ཏྭེ་ན་བཛྲ་ཀ་ལ་ཤ་ཨ་བྷི་ཥེ་ཀེ་ཎ་ཨ་བྷི་ཥིཀྟོ། བཛྲ་ས་ཏྭ་པུ་ཏྲ་ཨ་ཙ་ལ་བྷཱུ་མཱི་ལབྡྷོ྅ཧཾ། ཞེས་ང་རྒྱལ་བྱའོ། ། གཉིས་པ་གསང་དབང་ལ། རིག་མ་འབུལ་བ་དང་གསང་དབང་ཞུ་བའི་ཡོན་དུ་མཎྜལ་ཕུལ། སྒྲིབ་པ་ཐམས་ཅད་བཅོམ་པ་ཡི། ། ཞེས་སོགས་ལན་གསུམ་དང༌།
ཨོཾ་ཨཱཿཔྲཛྙོ་པཱ་ཡཽ་གུ་ཧྱ་ཨ་བྷི་ཥེ་ཀཾ་མེ་ད་དཱ་ཏཱཾ་ཧཱུྃ་ཧཱུྃ་ཕཊ། ཅེས་ལན་གསུམ་གྱིས་གསོལ་བ་གདབ། ཨོཾ་དྭཱ་ད་ཤ་སོགས་ཀྱིས་མིག་རས་བཅིང་བར་བསམ། བླ་མ་དུས་ཀྱི་འཁོར་ལོ་དང་རིག་མ་སྣ་ཚོགས་ཡུམ་དུ་གསལ་བའི་ཤེས་རབ་ཀྱི་པདྨ་ཨཿལས་ཞེས་པ་ནས་སྤྲས་པ། ཡབ་ཀྱི་རྡོ་རྗེ་ཧཱུྃ་ལས་ཞེས་པ་ནས་མཚན་པ་ཞེས་པའི་བར་འོག་ནས་འབྱུང་བ་ལྟར་མཁའ་གསང་བྱིན་གྱིས་བརླབ་ནས་སྙོམས་འཇུག་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང༌། བླ་མ་དུས་ཀྱི་འཁོར་ལོའི་ཐུགས་ཀའི་ས་བོན་གྱི་འོད་ཟེར་གྱིས་སྤྱན་དྲངས་པའི་རིགས་ལྔ་ཡབ་ཡུམ་གཙུག་ཏོར་ནས་ཞུགས་ཏེ་སྙིང་གར་སྙོམས་འཇུག་གི་བདེ་བ་ཆེན་པོས་ཞུ་བ་ཨ་ཝ་དྷཱུ་ཏཱི་ནས་བརྒྱུད་དེ། རྡོ་རྗེ་ནོར་བུར་ལྷན་ཅིག་སྐྱེས་པའི་དགའ་བ་བརྟན་པར་བྱས་པ། པདྨ་ནས་ཕྱུང་སྟེ།
རང་ཉིད་གསུང་རྡོ་རྗེར་གསལ་བ་ལ། འདས་པའི་རྡོ་རྗེ་འཆང་སོགས་ཀྱིས། ། ཇི་ལྟར་སངས་རྒྱས་སྲས་དབང་བསྐུར། ། དེ་བཞིན་བྱང་ཆུབ་སེམས་བཟང་པོས། ། བུ་ཁྱོད་ལ་ནི་དབང་བསྐུར་བྱ། ། ཨོཾ་ཨཱཿཧཱུྃ་ཧོ་ཧཾ་ཀྵཿ ཞེས་གསུང་ཞིང་རང་གི་ལྕེ་ཐོག་ཏུ་བྱིན་པ། ཨ་ཧོ་མ་ཧཱ་སུ་ཁ་ཞེས་བརྗོད་ཅིང་མྱང་ངོ༌། ། ཤེས་རབ་ཀྱིས་ཀྱང་གོས་དང་བྲལ་བས་ཐིག་ལེ་ཆུ་སྐྱེས་ན་གནས་པ་བླངས་ཏེ་རང་གི་ལྕེ་ཐོག་ཏུ་བྱིན། འདི་དེ་དཔའ་བོ་དཔའ་མོ་རྣམས། །
དམ་ཚིག་རྨད་བྱུང་ཆེན་པོ་སྟེ། ། ཁམས་ལྔ་ལྡན་པའི་རོ་རྟོགས་བྱེད། ། བདེ་བ་དམ་པ་མྱང་བར་གྱིས། ། ཨོཾ་ཕྲཻཾ་བི་ཤྭ་མཱ་ཏ་ཧཱུྃ་ཧཱུྃ་ཕཊ། ཅེས་པས་བྱིན་པ་དེ་སངས་རྒྱས་ཐམས་ཅད་འདུས་པའི་ངོ་བོར་མོས་ཏེ། ཨ་ཧོ་མ་ཧཱ་སུ་ཁ། ཞེས་བརྗོད་ཅིང་མྱང་བས་ལོངས་སྤྱོད་འཁོར་ལོ་ཚིམ་པར་ཉམས་སུ་མྱོང་བ་དང༌། ཨོཾ་དི་བྱེནྡྲ་ཡ་སོགས་ཀྱིས་མིག་རས་ཕྱེ་སྟེ། ཕྱག་རྒྱའི་ཆུ་སྐྱེས་ལ་བལྟས་པས་འདོད་ཆགས་ཆེར་གཡོས་ཏེ་རྟོག་པ་ཕྲ་བ་ཕལ་ཆེར་འགགས། མཆོག་དགའི་ཡེ་ཤེས་རང་རིག་པ་ནི་རྫས་དང་གནས་གསང་བ་ལས་ཐོབ་པའམ།
བལྟས་པས་དགའ་བ་ཐོབ་པ་ཡོན་ཏན་གསུམ་གྱི་བདག་ཉིད་དག་པ་གསང་བའི་དབང་སྟེ། ལྟ་བས་དགའ་བ་ཐོབ་པ་ནི། ལྟ་བ་གསང་བ་དེ་བཞིན་ནོ། ། ཞེས་སོ། ། དེ་ལྟར་གསང་བའི་དབང་པོའི་དཀྱིལ་འཁོར་དུ་གསང་དབང་ཐོབ། ངག་གི་དྲི་མ་འཁྲུད། ལམ་ཉེ་བར་སྒྲུབ་པའི་ཡན་ལག་བསྒོམ་པ་ལ་དབང༌། གསུང་རྡོ་རྗེ་དང་ལོངས་སྐུའི་ས་བོན་འཇོག འབྲས་བུ་ས་དགུ་པ་ཐོབ་པར་བྱེད། གསང་སྔགས་ཀྱི་དགེ་སློང་དུ་འགྱུར་རོ། །
དེས་གསང་དབང་ཐོབ་པས་རྡོ་རྗེ་སེམས་དཔའི་སྲས་རྒྱལ་བུ་གཞོན་ནུ་ས་དགུ་པ་ཐོབ་བོ་སྙམ་པས། ཨོཾ་ཨཱཿབཛྲ་ས་ཏྭེ་ན་གུ་ཧྱ་ཨ་བྷི་ཥེ་ཀེ་ཎ་ཨ་བྷི་ཥིཀྟོ། བཛྲ་ས་ཏྭ་ཡུ་བ་རཱ་ཛོ་ན་བ་བྷཱུ་མི་ལབྡྷོ྅ཧཾ། ཞེས་བརྗོད་ཅིང་ང་རྒྱལ་གཟུང་ངོ༌། ། གསུམ་པ་ཤེས་རབ་ཡེ་ཤེས་ཀྱི་དབང་ལ། རང་ཉིད་སྔར་གྱི་གསུང་རྡོ་རྗེའི་ང་རྒྱལ་འཛིན་པས། རིག་མ་དང་ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་འབུལ། སྒྲིབ་པ་ཐམས་ཅད་བཅོམ་པ་སོགས་ལན་གསུམ་དང༌། ཨོཾ་ཧཱུྃ་པྲཛྙོ་པཱ་ཡཽ་བཛྲ་སཏྭ་བི་ཤྭ་མཱ་ཏ་རཽ། པྲཛྙཱ་ཛྙཱ་ན་ཨ་བྷི་ཥི་ཀཾ་མེ་ད་དཱ་ཏཱཾ་ཧཱུྃ་ཧཱུྃ་ཕཊ།
ཅེས་ལན་གསུམ་གྱིས་གསོལ་བ་གདབ། ཨོཾ་དྭཱ་ད་ཤས་མིག་རས་འཆིང་བར་བསམ། བླ་མས། འདིར་ནི་ཁྱེད་རྣམས་དཔང་པོ་ཡིན། ། བདག་གིས་འདི་ལ་འདི་གཏད་དོ། ། ཞེས་རྒྱལ་བ་སྟེ་རྡོ་རྗེ་སེམས་དཔའ་དཔང་དུ་བྱས་ནས། གཟུངས་མ་ཡིད་འོང་འདི་ཁྱོད་ཀྱིས། ། བསྟན་བྱར་སངས་རྒྱས་རྣམས་ཀྱིས་བརྟགས། ། འཁོར་ལོ་རིམ་པའི་རབ་སྦྱོར་གྱིས། ། བདེ་བ་དམ་པ་མྱང་བར་གྱིས། །
རྡོ་རྗེ་སྐྱིལ་ཀྲུང་གིས་སེམས་ནི། ། ནོར་བུའི་ནང་དུ་གནས་པར་ལྟ། ། ཞེས་གསུང་ཞིང་གཏད་པ་ན། ཕྱག་རྒྱ་དེས་ཀྱང་ལུས་དྲི་ཞིམ་པོས་བྱུགས། གཅེར་བུར་བྱས་ནས་ཆུ་སྐྱེས་སྟོན་བཞིན་པས། ཨེ་མ་བདག་གི་པདྨ་འདི། ། བདེ་བ་ཐམས་ཅད་ཡང་དག་ལྡན། ། གང་ཞིག་ཆོ་གས་བསྟེན་བྱེད་པ། ། དེ་ཡི་མདུན་ན་བདག་གནས་སོ། ། རྫོགས་པའི་སངས་རྒྱས་མཉེས་བྱེད་སོགས། །
པདྨར་བྱ་བ་ཇི་བཞིན་གྱིས། ། རང་ཉིད་བདེ་ཆེན་རྒྱལ་པོ་སྟེ། ། འདི་ཉིད་དུ་ནི་རྟག་ཏུ་བཞུགས། ། བྷཉྫ་མོ་ཀྵ་ཧོཿཞེས་བརྗོད་ཅིང་པང་དུ་བྱོན། རང་ཉིད་ཐུགས་རྡོ་རྗེ་དང་རིག་མ་ལྷ་མོ་སྤྱན་མར་གྱུར་པར་བསམ། གཉིས་ཀའི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། ལྟེ་བར་ཧོ། གསང་བར་སྭཱ།
གཙུག་ཏོར་དུ་ཧཱ། གཙུག་ཏོར་གྱི་འཁོར་ལོ་དང་རྣ་བའི་དབང་པོ་ལ། ཨཱ་ཨ་ལས་རྡོ་རྗེ་དབྱིངས་ཀྱི་དབང་ཕྱུག་མ་དང་མི་བསྐྱོད་པ་ལྗང་གུ་རྡོ་རྗེ་དང་དྲིལ་བུ་འཛིན་པ། དཔྲལ་བར་འཁོར་ལོ་དང་སྣའི་དབང་པོ་ལ། ཨཱི་ཨི་ལས་སྒྲོལ་མ་དང་དོན་གྲུབ་ནག་པོ་རལ་གྲི་དང་ཕུབ་འཛིན་པ། མགྲིན་པའི་འཁོར་ལོ་དང་མིག་གི་དབང་པོ་ལ། རཱྀ་རྀ་ལས་གོས་དཀར་མོ་དང་རིན་འབྱུང་དམར་པོ་མདའ་གཞུ་འཛིན་པ། སྙིང་གའི་འཁོར་ལོ་དང་ལྕེའི་དབང་པོ་ལ། ཨཱུ་ཨུ་ལས་མཱ་མ་ཀཱི་དང་འོད་དཔག་མེད་དཀར་པོ་པདྨ་དང་ཐོ་བ་འཛིན་པ། ལྟེ་བའི་འཁོར་ལོ་དང་ལུས་ཀྱི་དབང་པོ་ལ།
ལཱྀ་ལྀ་ལས་སྤྱན་མ་དང་རྣམ་སྣང་སེར་པོ་འཁོར་ལོ་དང་དུང་འཛིན་པ། གསང་གནས་ཀྱི་འཁོར་ལོ་དང་ཡིད་ཀྱི་དབང་པོ་ལ། ཨཿཨཾ་ལས་ཤེར་ཕྱིན་མ་དང་རྡོར་སེམས་སྔོན་པོ་རྡོ་རྗེ་དང་དྲིལ་བུ་འཛིན་པ། ཨོཾ་ཧྲལྀཾ་ཧྲྀ་ད་ཡ་ན་མཿཞེས་པ་ནས། ཨོཾ་ཧྲཿཨསྟྲ་ཡ་ཕཊ། ཅེས་པའི་བར་བརྗོད། དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། ལྟེ་བར་ཧོ།
གཙུག་ཏོར་དུ་ཧཾ། གསང་བར་ཀྵཿརྣམས་བཀོད། ཤེས་རབ་ཀྱི་པདྨ་ཨཱཿལས་པདྨ་འདབ་བརྒྱད་ཧཱུྃ་ལས་བྱུང་བའི་རྡོ་རྗེས་སྤྲས་པ། རང་གི་རྡོ་རྗེ་ཧཱུྃ་ལས་བྱུང་བའི་རྡོ་རྗེ་རྩེ་ལྔ་ཨཱཿལས་པདྨ་འདབ་བརྒྱད་ཀྱིས་མཚན་པར་བསམས་ལ། བཛྲ་གནྡྷཾ་སོགས་མཆོད་པས་མཆོད། རེག་པ་དང་ཙུམྦ་ལ་སོགས་པ་སྔོན་དུ་འགྲོ་བས། ཨོཾ་ཤཱི་ཤཱི་ཤཱི་ཧ་ཧ་ཧ་སྭཱ་ཧཱ། ཞེས་དང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་བ་ཨཱཏྨ་ཀོ྅ཧཾ། ཞེས་བརྗོད་ཅིང༌།
སྙིང་གའི་འོད་ཟེར་གྱིས་སྤྱན་དྲངས་པའི་དེ་བཞིན་གཤེགས་པ་རྣམས་ཀྱིས་རང་གི་ལུས་བྱིན་གྱིས་བརླབས་ཤིང༌། དགའ་བའི་དབྱེ་བ་ངོས་བཟུང་ཞིང་དེ་དག་ལས་རྟོག་པ་མཐའ་དག་འགགས། དབང་པོ་གཉིས་ལས་སྐྱེས་པའི་འགྱུར་བའི་བདེ་བ་རྟོགས་པ། ཁྱད་པར་དགའ་བ་ཉམས་སུ་མྱོང་བ་ནི་ཤེས་རབ་ཡེ་ཤེས་ཀྱི་དབང་སྟེ། ལག་བཅངས་ལས་དགའ་བ་ཐོབ་པ་ཡོན་ཏན་བཞིའི་བདག་ཉིད་ཀྱང་དེ་སྟེ། ལག་བཅངས་དགའ་བ་ཐོབ་པ་ནི། ། ལག་བཅངས་དག་ལ་ཤེས་རབ་ཉིད། ། ཅེས་སོ། ། མིག་རས་སྔར་ལྟར་ཕྱེ། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་དབང་གསུམ་པ་ཐོབ།
ཡིད་ཀྱི་དྲི་མ་འཁྲུད། ལམ་སྒྲུབ་པའི་ཡན་ལག་ལ་དབང༌། ཐུགས་རྡོ་རྗེ་དང་ཆོས་སྐུའི་ནུས་པ་འཇོག ས་བཅུ་པ་ཐོབ། གསང་སྔགས་ཀྱི་གནས་བརྟན་རྒན་པོར་གྱུར་པ་ཡིན་ནོ། ། དེས་ཤེས་རབ་ཡེ་ཤེས་ཀྱི་དབང་བསྐུར་བས་རྡོ་རྗེ་འཆང་གཉིས་པ་ས་བཅུ་པ་ཐོབ་སྙམ་པས། ཨོཾ་ཧཱུྃ་བཛྲ་ས་ཏྭེ་ན་པྲཛྙཱ་ཛྙཱ་ནེ་ན་ཨ་བྷི་ཥེ་ཀེ་ཎ་ཨ་བྷི་ཥིཀྟོ་དྭི་ཏཱི་ཡ་བཛྲ་དྷ་རོ྅ཧཾ་དྷརྨ་མེ་གྷཱ་བྷཱུ་མི་ལབྡྷོ྅ཧཾ། ཞེས་བརྗོད་ཅིང་ང་རྒྱལ་གཟུང་ངོ༌། ། བཞི་པ་དབང་བཞི་པ་ལ། རང་ཐུགས་རྡོ་རྗེའི་ང་རྒྱལ་འཛིན་པས་དབང་བཞི་པ་ཞུ་བའི་ཡོན་དུ་མཎྜལ་འབུལ།
སྒྲིབ་པ་ཐམས་ཅད་བཅོམ་པ་སོགས་ཀྱིས་གསོལ་བ་ལན་གསུམ་གདབ། མིག་རས་འཆིང༌། དེ་ནས་རང་ཉིད་ཡེ་ཤེས་རྡོ་རྗེར་གསལ་བ་ལ། བླ་མའི་ཞལ་ནས། ནོར་བུའི་ནང་དུ་ཆུད་པའི་བྱང་ཆུབ་ཀྱི་སེམས་ཀྱི་བདེ་བ་རྟོགས་པ་བཞི་པའོ་ཞེས་གསུངས་ཏེ། དེའང་དབང་གསུམ་པའི་དུས་སུ་ཁྱད་པར་གྱི་དགའ་བ་ཉམས་སུ་མྱོང་བའི་མཐར་ཐིག་ལེ་འཛག་པ་གསུམ་གྱི་རྗེས་སུ། བྱང་ཆུབ་ཀྱི་སེམས་རྡོ་རྗེ་ནོར་བུའི་རྩེ་མོར་རྒྱས་ཏེ་ཕྱིར་མ་ཟགས་པས་ལྷན་ཅིག་སྐྱེས་པའི་དགའ་བ་ཆ་བཅུ་དྲུག་ཡོངས་སུ་རྫོགས་པའི་བདེ་བ་ཆེན་པོ་ནི་དབང་བཞི་པ་ཡིན་ལ། དེ་ཉིད་གཉིས་གཉིས་འཁྱུད་པ་ལས་བདེ་བ་ཐོབ་པ་ཡོན་ཏན་ལྔ་དག་པའི་བདག་ཉིད་ཀྱང་དེ་ཉིད་དེ། གཉིས་གཉིས་སྤྲད་ལས་བདེ་ཐོབ་པ། ། གཉིས་གཉིས་འཁྱུད་པ་དེ་བཞིན་ཉིད། །
དེ་ལྟར་དབང་ནི་རྣམ་པ་བཞི། ། ཞེས་སོ། ། མིག་རས་ཕྱེ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ཡེ་ཤེས་ཀྱི་དྲི་མ་འཁྲུད། ལམ་སྒྲུབ་ཆེན་ལ་དབང༌། ཡེ་ཤེས་རྡོ་རྗེ་དང་ལྷན་ཅིག་སྐྱེས་དགའི་ནུས་པ་འཇོག ས་བཅུ་གཉིས་པ་ཐོབ་བོ་ཞེས་བརྗོད་ཅིང་ང་རྒྱལ་གཟུང་ངོ༌། ། དབང་གོང་མའི་ཆོ་གའོ། ། གཉིས་པ་སློབ་དཔོན་ཆེན་པོའི་གནས་སྦྱིན་པ་ལ་སོགས་པའི་ཆེད་དུ་དབང་གོང་མའི་གོང་མ་ལ་གཉིས།
ཐུན་མོང་གི་བྱ་བ་དང༌། དབང་སོ་སོར་བསྐུར་བ་གཉིས་ཀྱི་དང་པོ་ལ། དེ་ནས་འགྲེལ་བཤད་དང་བཅས་པའི་རྒྱུད་ཐམས་ཅད་ཐོས་ཤིང་ཤེས་པར་གྱུར་ན་བདག་པོ་ཆེན་པོའི་སླད་དུ་ཞེས་སོགས་ཀྱི་དོན། རིག་མ་བཅུ་བླ་མ་ལ་ཕུལ་བར་བསམས་ལ། བཀའ་སྩལ་ཞུ་བ་ནི། ཀྱེ་བཅོམ་ལྡན་འདས་ཕ་རོལ་ཏུ་ཕྱིན་པ་ཐོབ་བོ། ། ད་ནི་བདག་གིས་ཅི་ཞིག་བགྱི་ཞེས་ཞུ། བླ་མས། བཅུའི་ནང་ནས་རང་གི་རིག་མ་དང་ལྷན་ཅིག་བདག་ལ་གསོལ་བར་བྱོས་ཤིག ཅེས་བཀའ་སྩལ་བར་བསམ་ཞིང་བརྗོད་དོ། །
གཉིས་པ་དབང་སོ་སོར་བསྐུར་བ་ལའང་བཞི་ལས། དང་པོ་བུམ་པའི་དབང་ལ་སྔར་ལྟར་བཞིའི་དང་པོ་ནི། རང་གི་རིག་མ་དང་ལྷན་ཅིག་གསེར་གྱི་མཎྜལ་འབུལ་བར་བསམས་ལ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་གོང་ཆེན་གྱི་བུམ་དབང་ཞུ་བའི་ཡོན་དུ་སོགས་མཎྜལ་འབུལ། སྒྲིབ་པ་ཐམས་ཅད་བཅོམ་པ་སོགས་དང་ཨོཾ་ཨོཾ་པྲཛྙཱོ་སོགས་ཀྱིས་གསོལ་བ་གདབ་པ་རྣམས་སྔར་གྱི་བུམ་དབང་ལྟར་བྱས། དེ་ནས་བླ་མ་དང་གཙོ་བོ་དབྱེར་མེད་པས་རང་ཁྱིམ་པ་ལ་ལོ་ཉི་ཤུ་མ་ཆུང་མའི་མ། རབ་ཏུ་བྱུང་བ་ལ་རང་གི་རིག་མར་གཏད་པ་སྒྲ་རྡོ་རྗེ་མ་སྔོན་མོ། ཤར་དུ་ལོ་བཅོ་ལྔ་མ་སྒྲོལ་མ་ནག་མོ། ལྷོར་ལོ་བཅུ་གཉིས་མ་གོས་དཀར་མོ་དམར་མོ། བྱང་དུ་ལོ་བཅུ་གསུམ་མ་མཱ་མ་ཀཱི་དཀར་མོ།
ནུབ་ཏུ་ལོ་བཅུ་བཞི་མ་སྤྱན་མ་སེར་མོ། ཤར་ལྷོར་ལོ་བཅུ་དྲུག་མ་རེག་བྱ་རྡོ་རྗེ་མ་ནག་མོ། ལྷོ་ནུབ་ཏུ་ལོ་བཅུ་བདུན་མ་རོ་རྡོ་རྗེ་མ་དམར་མོ། བྱང་ཤར་དུ་ལོ་བཅོ་བརྒྱད་མ་གཟུགས་རྡོ་རྗེ་མ་དཀར་མོ། ནུབ་བྱང་དུ་ལོ་བཅུ་དགུ་མ་དྲི་རྡོ་རྗེ་མ་སེར་མོ་སྟེ། རྣལ་འབྱོར་མའི་འཁོར་མོ་གཅེར་མོ་སྐྲ་གྲོལ་བ། ཕྱག་ན་གྲི་གུག་དང་ཐོད་པ་ཅན་འཁོད་པ། དེ་རྣམས་རིམ་པ་བཞིན་དུ། ལྷ་མོ་དགའ་སྟེར་ནས་དག་ཏུ་བྱོས། ཞེས་རིམ་གྱིས་གཏད་པར་བསམས།
རང་ཉིད་ཕྱག་རྡོར་ལྗང་གུའི་ང་རྒྱལ་དང་ལྡན་པས། རིག་མ་སྒྲ་རྡོ་རྗེ་མ་སྔོན་མོར་གསལ་བ་ལ། སྒེག་པ་དང་ཆགས་པའི་ཉམས་དང་བཅས་པས་ནུ་མ་ལ་རེག་ཅིང༌། དགོད་པ་དང་ལག་པས་འཁྱུད་པའི་དགའ་བ་ཉམས་སུ་མྱོང་བར་བསམ། སླར་ཡང་རང་ཉིད་རྣམ་སྣང་སེར་པོའི་ང་རྒྱལ་གྱིས། ཤར་གྱི་རིག་མ་ལོ་བཅོ་ལྔ་མ་སྒྲོལ་མ་ནག་མོར་གསལ་བ་རེག་ཅིང་དགོད་པ་དང་འཁྱུད་པའི་དགའ་བ་ཉམས་སུ་མྱོང༌། རང་འོད་དཔག་མེད་དཀར་པོའི་ང་རྒྱལ་གྱིས། ལྷོའི་རིག་མ་ལོ་བཅུ་གཉིས་མ་གོས་དཀར་མོ་དམར་མོ་ལ་རེག་ཅིང་དགོད་པ་དང་འཁྱུད་པའི་དགའ་བ་ཉམས་སུ་མྱོང༌། རང་རིན་འབྱུང་དམར་པོའི་ང་རྒྱལ་གྱིས། བྱང་གི་མཱ་མ་ཀཱི་དཀར་མོ་ལ་རེག་ནས་མྱོང༌།
རང་དོན་གྲུབ་ནག་པོའི་ང་རྒྱལ་གྱིས། ནུབ་ཀྱི་རིག་མ་ལོ་བཅུ་བཞི་མ་སྤྱན་མ་སེར་མོ་ལ་རེག་ནས་མྱོང༌། རང་སྒྲིབ་སེལ་སེར་པོའི་ང་རྒྱལ་གྱིས། ཤར་ལྷོའི་རིག་མ་ལོ་བཅུ་དྲུག་མ་རེག་བྱ་རྡོ་རྗེ་མ་ནག་མོ་ལ་རེག་ནས་མྱོང༌། རང་འཇིག་རྟེན་དབང་ཕྱུག་དཀར་པོའི་ང་རྒྱལ་གྱིས། ལྷོ་ནུབ་ཀྱི་རིག་མ་ལོ་བཅུ་བདུན་མ་རོ་རྡོ་རྗེ་མ་ལ་རེག་ནས་མྱོང༌། རང་ས་སྙིང་དམར་པོའི་ང་རྒྱལ་གྱིས། བྱང་ཤར་གྱི་རིག་མ་ལོ་བཅོ་བརྒྱད་མ་གཟུགས་རྡོ་རྗེ་མ་དཀར་མོ་ལ་རེག་ནས་མྱོང༌། རང་ནམ་མཁའི་སྙིང་པོའི་ང་རྒྱལ་གྱིས། ནུབ་བྱང་གི་རིག་མ་ལོ་བཅུ་དགུ་མ་དྲི་རྡོ་རྗེ་མ་སེར་མོ་ལ་རེག་ཅིང་དགོད་པ་དང་འཁྱུད་པའི་དགའ་བ་ཉམས་སུ་མྱོང་བ་སོགས་ནས།
སློབ་དཔོན་གྱི་དབང་དུ་འདོད་ཅེས་སོ། ། དེ་ལྟར་ནས་ལབྡྷོ྅ཧཾ། ཞེས་ང་རྒྱལ་བྱའོའི་བར་སྔར་ལྟར་བྱའོ། ། གཉིས་པ་གསང་བའི་དབང་ལ། རིག་མ་འབུལ་བ་དང༌། གོང་ཆེན་གྱི་གསང་དབང་ཞུ་བའི་ཡོན་དུ་མཎྜལ་འབུལ། སྒྲིབ་པ་ཐམས་ཅད་སོགས་དང༌། ཨོཾ་ཨཱཿཔྲཛྙོ་པཱ་ཡཽ་སོགས་ཀྱིས་གསོལ་བ་གདབ། ཨོཾ་དྭཱ་ད་ཤས་མིག་རས་འཆིང་བ་དང་ལོ་བཅུ་གཉིས་མ་ནས་ཉི་ཤུ་མའི་བར་གྱི་རིག་མ་བླ་མ་དུས་ཀྱི་འཁོར་ལོ་སོགས་ནས་སྙོམས་འཇུག་བྱ་ཞིང༌། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
བླ་མའི་ཐུགས་ཀའི་ས་བོན་གྱི་འོད་ཟེར་གྱིས་སྤྱན་དྲངས་པའི་རིགས་ལྔ་ཡབ་ཡུམ་གཙུག་ཏོར་ནས་ཞུགས་ཏེ་སྙིང་གར་སྙོམས་འཇུག་གི་བདེ་བ་ཆེན་པོས་ཞུ་བའི་བར་སྔར་གྱི་གསང་དབང་གི་སྐབས་ལྟར་ལས། བླ་མས་ཤེས་རབ་ཀྱི་ནཱ་རཱ་ན་སི་ཀ་སྟེ་རྩ་དབུ་མའི་མས་སྣ་རྡོ་རྗེས་གཞིབ་པར་བྱས་ཏེ། ས་བོན་དང་བཅས་པའི་རྡོ་རྗེ་རང་ཉིད་དག་པའི་ཁར་གཞུག་ཅིང་དེ་ལས་བབས་པའི་བྱང་ཆུབ་ཀྱི་སེམས་རང་ཉིད་གསུང་རྡོ་རྗེར་གསལ་བའི་ལྕེ་ཐོག་ཏུ་བཞག འདས་པའི་རྡོ་རྗེ་འཆང་སོགས་དང༌། བདུད་རྩི་ལས་རྡོ་རྗེའི་རྩེས་བླངས་པ་བཏུང་བ་མ་གཏོགས་ང་རྒྱལ་བཟུང་བའི་བར་གཞན་ཐམས་ཅད་སྔ་མ་ལྟར་བརྗོད་དོ། ། གསུམ་པ་ཤེས་རབ་ཡེ་ཤེས་ཀྱི་དབང་ལ། གསོལ་གདབ་དབང་བླང་ཚོགས་འཁོར་གཤེགས། ། སྡོམ་པ་བླངས་དང་རབ་བྱེད་བརྗོད། ། རིག་མ་འབུལ་བ་དང་གོང་ཆེན་གྱི་ཤེས་རབ་ཡེ་ཤེས་ཀྱི་དབང་ཞུ་བའི་ཡོན་མཎྜལ་འབུལ། སྒྲིབ་པ་ཐམས་ཅད་བཅོམ་པ་སོགས་དང༌།
ཨོཾ་ཧཱུྃ་པྲཛྙོ་སོགས་ཀྱིས་གསོལ་བ་གདབ། ཨོཾ་དྭཱ་ད་ཤས་མིག་རས་འཆིང་བ་རྣམས་སྔར་ལྟར་བྱས། དེ་ནས་ཐོག་མར་བླ་མས་གང་ལ་འཁྱུད་པ་དེ་དང་དེ་ནས། ལོ་བཅུ་གཅིག་མ་མ་གཏོགས་པའི་རིག་མ་རྣམས་གཏད་པར་བསམས་ལ། འདིར་ནི་ཁྱེད་རྣམས་དཔང་པོ་ཡིན་ཞེས་སོགས་ནས་བྷཉྫ་མོཀྵ་ཧོཿརང་ཉིད་སོ་སོའི་ཐབས་སུ་གསལ་བ་དང་ཤེས་རབ་རྣམས་ཀྱང་རང་རང་གི་ཕྱོགས་སུ་འཁོད་པར་གསལ་བའི་དཔྲལ་བར་ཨོཾ་ནས་ཀྵཿ ཤེས་རབ་རྣམས་ཀྱི་པད་མ་ཨ་ལས་སོགས་ནས་འདབ་བརྒྱད་ཀྱིས་མཚན་པ། མཆོད་ལ། ཐོག་མར་ལོ་ཉི་ཤུ་མ་དང་བཅོ་ལྔ་མ་ནས་ལོ་བཅུ་དགུ་མའི་བར་གྱི་རྣལ་འབྱོར་མ་རྣམས་སྒྲ་རྡོ་རྗེ་མ་སོགས་དང་རང་ཉིད་སོ་སོའི་ཐབས་སུ་གསལ་བ་ལ་གོང་ལྟར་རེག་ཅིང་སྙོམས་པར་ཞུགས་པར་གྱུར། ཨོཾ་ཤཱི་ཤཱི་ནས་སངས་རྒྱས་ཡབ་ཡུམ་དཔག་ཏུ་མེད་པ་སྤྱན་དྲངས་པ་དང་རོ་གཅིག་ཏུ་གྱུར་པར་བསམ་ཞིང༌། དགའ་བའི་དབྱེ་བ་ཤེས་པར་བྱས་ཏེ།
ངོས་བཟུང་བའི་བར་སྔར་བཞིན་ནོ། ། ཚོགས་འཁོར་གཤེགས་པ་ནི་སྔར་གྱི་རྣམས་གཤེགས་སུ་གསོལ་བའོ། ། སྔར་གྱི་དབང་བཞི་པ་དོན་དམ་མིན་པར་བསྟན་པ་ནི། ཀུན་རྫོབ་ཏུ་ཁྱད་པར་དགའ་བའི་མཐར་ལྷན་ཅིག་སྐྱེས་པའི་སྐད་ཅིག་བདག་གིས་བརྗོད་པ་གང་ཡིན་པ་འདི་དང༌། ཐིག་ལེ་གསུམ་གྱི་མཐར་གང་ཡིན་པ་དེ་ནི་དོན་དམ་པར་མི་འགྱུར་ཏེ་ཞེས་པའི་དོན། སྔར་གྱི་དབང་བཞི་པའི་སྐབས་སུ་ཁྱད་པར་དགའ་བའི་མཐར་དང༌། སྐུ་གསུང་ཐུགས་ཀྱི་ཐིག་ལེ་འཛག་པ་གསུམ་གྱི་མཐར། ཐིག་ལེ་བཞི་པ་འབྱུང་བའི་དུས་སུ་ལྷན་ཅིག་སྐྱེས་པའི་སྐད་ཅིག་ཉམས་སུ་མྱོང་བ་དེ་དོན་དམ་པའི་དབང་བཞི་པ་མ་ཡིན་ཏེ། དེ་ནི་རྒྱུད་ཉན་པ་ལ་དབང་བའི་དོན་དུ་ཀུན་རྫོབ་དྲང་བའི་དོན་གྱི་དབང་ཡིན་ནོ། ། དོན་དམ་གྱི་དབང་འཕོ་མེད་དུ་བསྟན་པ་ནི།
དོན་དམ་པར་རྣལ་འབྱོར་པ་རྣམས་ཀྱི་བདེ་བ་ནི་འཕོ་བ་མེད་པའོ་ཞེས་པའི་དོན། དོན་དམ་པའི་བདེ་བ་ནི་ཕྱག་རྒྱ་ཆེན་པོ་བསྒོམས་པ་ལས་སྐྱེས་པའི་མི་འགྱུར་བའི་བདེ་བ་ཡིན་ཞེས་པའོ། ། དེས་ན་བདེ་བ་ཆེན་པོ་འདི་ནི་ཁྱོད་ཀྱིས་བསྲུང་བར་བྱའོ། ། དེ་བཞིན་དུ་དང་པོའི་སངས་རྒྱས་ལས། བཅོམ་ལྡན་འདས་ཀྱིས་གསུངས་པ། ལས་ཀྱི་ཕྱག་རྒྱའི་རབ་སྦྱོར་དང༌། ། ཡེ་ཤེས་ཕྱག་རྒྱའི་རྗེས་ཆགས་ལའང༌། ། བདེ་བ་ཆེན་པོ་བྱང་ཆུབ་སེམས། ། བརྟུལ་ཞུགས་བརྟན་པོས་བསྲུང་བར་བྱ། ། བྷ་གར་ལིངྒ་རབ་བཞག་ནས། །
བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་ནས། ། སངས་རྒྱས་སྐུ་རུ་བསྒོམ་པར་བྱ། ། བསྲུང་བ་འདི་ཉིད་ཁོ་ན་ཡིས། ། སྐྱེ་བ་འདི་ལ་སངས་རྒྱས་ཉིད། ། ཚུལ་ཁྲིམས་ཚོགས་ནི་ཡང་དག་རྫོགས། ། བསོད་ནམས་ཡེ་ཤེས་ཡང་དག་ལྡན། ། ཕ་རོལ་ཕྱིན་བཅུ་ཐོབ་པ་ཡིས། ། རྫོགས་པའི་སངས་རྒྱས་དུས་གསུམ་འཇུག ། འདི་ཡིས་རྫོགས་སངས་རྒྱས་ཀུན་གྱིས། །
ཆོས་ཀྱི་འཁོར་ལོ་རབ་ཏུ་བསྐོར། ། རང་དང་གཞན་དོན་བསྒྲུབ་པའི་སླད། ། སྟོང་ཉིད་སྙིང་རྗེ་དབྱེར་མེད་པ། ། ཁམས་གསུམ་དབང་ཕྱུག་ཡེ་ཤེས་ནི། ། འདི་ལས་གཞན་པ་ཡོད་མ་ཡིན། ། སྐྱོབ་པ་ཀུན་གྱི་སྡོམ་པ་ནི། ། གལ་ཏེ་ཁྱོད་བསྲུང་བདག་གི་བུ། ། དེ་ཚེ་སངས་རྒྱས་ཐམས་ཅད་ཀྱིས། ། བྱིན་བརླབས་རྫོགས་བྱང་ཆུབ་ཐོབ་འགྱུར། ། ཅི་སྟེ་ཆགས་པས་ཟིལ་མནན་བདག །
གཙོ་བོའི་མདུན་དུ་བླངས་ནས་ནི། ། སྡོམ་པ་སྐྱོང་བར་མི་བྱེད་ན། ། དེ་ཚེ་ངུ་འབོད་དུ་འགྲོ་འགྱུར། ། དམན་པའི་སེམས་ལས་སྐྱེ་གནས་སུ། ། གང་ཚེ་བྱང་ཆུབ་སེམས་ལྷུང་གྱུར། ། དེ་ཚེ་ཕྱག་རྒྱར་ཤེས་ནས་ནི། ། པདྨའི་ཕྱི་རོལ་རང་ལྕེས་བླང༌། ། ཞེས་སོ། ། དེ་ནས་དབང་གི་རབ་བྱེད་ཞུ་བའི་ཡོན་དུ་མཎྜལ་འབུལ། བཅོམ་ལྡན་འདས་བདག་ལ་དབང་གི་རབ་ཏུ་བྱེད་པའི་བཀའ་དྲིན་མཛད་དུ་གསོལ་ཞེས་གསོལ་བ་ལན་གསུམ་གདབ།
བླ་མ་དང་གཙོ་བོ་དབྱེར་མེད་པས་ཞལ་ནས། བུ་ཁྱོད་ཉོན་ཅིག ཀུན་རྫོབ་ཇི་ལྟ་བ་བཞིན་དུ་སེམས་ཅན་ཐམས་ཅད་ཀྱི་ཐུན་མོང་གི་བདེ་བ་དགའ་བ་བཅུ་དྲུག་གི་མཚན་ཉིད་ནི། ཚིགས་སུ་བཅད་པ་ཉི་ཤུ་རྩ་གཅིག་ལྷག་པའི་བརྒྱ་པ་ལ་སོགས་པ་རྣམས་ཀྱིས་མཆོག་གི་དང་པོའི་སངས་རྒྱས་ལས་འཇམ་པའི་རྡོ་རྗེས་ཕྱུང་བ། འདོད་པ་སྐྱོད་པར་བྱེད་པ་འགྲོ་བ་རང་གི་ཡིད་ལའོ་གང་བ་དག་ནི་གང་བ་ཉིད་དུ་འགྱུར། ། གང་བ་ཡན་ལག་མཆོག་དག་ལས་ནི་རི་བོང་འཛིན་པ་ཁུ་བར་བྱས་ནས་ཐིག་ལེ་བཟང་པོ་འཛག ། ཨཊྚས་བཀུག་པ་མཆོག་གི་བདེ་བ་རང་བཞིན་གྱིས་སྟེར་ཐིག་ལེ་གྲོལ་བ་དག་ནི་གསུམ་གྱི་མཐར། ། ལྟ་དང་རེག་དང་འགྲོགས་ལ་འཛག་པའི་བདེ་བ་འདི་དག་དགའ་བའི་དབྱེ་བ་ལ་སོགས་དག་གིས་སོ། ། འདོད་པ་དགའ་བར་བྱེད་དེ་དང་པོ་དག་ཀྱང་མི་རྣམས་ཀྱི་ནི་མིག་གིས་ལྟ་བ་དག་ལའོ། ། ཕྱི་ནས་གང་བར་རབ་ཏུ་སྦྱར་བ་ལ་སྟེ་སླར་ཡང་མཆོག་གི་དགའ་བ་ཉིད་དོ་རང་ལུས་ལ། །
འབར་བ་ཐིག་ལེ་འཛག་པ་དང་ནི་དགའ་བ་ཡང་སྟེ་ཁྱད་པར་དགའ་བ་རྡོ་རྗེ་པདྨ་ལ། ། ཨོཊྚ་ཐིག་ལེ་གསུམ་གྱི་མཐའ་རུ་འགྱུར་བ་ལ་གནས་ལྷན་ཅིག་སྐྱེས་པའི་དགའ་བ་རྡོ་རྗེ་བྱེད། ། འདོད་དང་དགའ་བ་དང་ནི་འདར་དང་འགྱུར་མེད་དག་དང་བཞི་པོ་ཡིས་ནི་སྦྱོར་བ་དེ་གཅིག་སྟེ། ། གང་བ་དང་ནི་ནུས་དང་སྐྱེ་བ་དག་དང་མཆོག་གི་དགའ་བ་ཉིད་ནི་གཉིས་པར་ངེས་པར་འགྱུར། ། འབར་བ་དང་ནི་ཐིག་ལེ་བརྒྱལ་བ་དག་དང་སླར་ཡང་ཁྱད་པར་དགའ་བ་ཉིད་ནི་གསུམ་པའོ། ། ཨོཊྚ་དང་ནི་ནཱ་ད་དག་དང་གཉིད་དང་ལྷན་ཅིག་སྐྱེས་པའི་དགའ་བ་ཉིད་ནི་བཞི་པར་འགྱུར། ། ཞེས་གསུངས་པའི་དོན། ཤེས་རབ་མ་ལ་མིག་གིས་བལྟས་པས་རང་གི་ཡིད་ལ་འདོད་པ་བསྐྱོད་པ་སྟེ་འདོད་ཆགས་གཡོས་པའི་བདེ་བ་ནི་འདོད་པ་སྟེ། དེ་ལ་བྱིས་པ་གཞོན་ནུ་ལང་ཚོ་རྒན་པོ་སྨིན་པ་སྟེ། བདེ་བ་ཆེ་ཆུང་གི་དབྱེ་བས་ནམ་མཁའ་རླུང་མེ་ཆུ་སའི་རང་བཞིན།
དགའ་བ་དང༌། བཟང་པོ་དང༌། རྒྱལ་བ་དང༌། སྟོང་པ་དང༌། རྫོགས་པའི་མིང་ཅན། ཡར་ངོའི་ཚེས་ལྔ་ཨ་ཨི་རི་ཨུ་ལིའི་ཆོས་ཅན་དགའ་བ་རྫོགས་པའོ། ། དེ་ནས་ཤེས་རབ་མ་ལ་རེག་ཅིང་འཁྱུད་ནས་རབ་ཏུ་སྦྱར་བ་ལས་དཔྲལ་བར་བྱང་ཆུབ་ཀྱི་སེམས་རྫོགས་པའི་བདེ་བ་ནི་གང་བ་སྟེ་མཆོག་དགའི་གནས་སྐབས་ཀྱི་ཆ་ཤས་ལྔ་ནི་སྔར་དང་འདྲ་བའི་ཡར་ངོའི་ཚེས་བཅུ་པའི་བར་ཨ་ཨེ་ཨར་ཨོ་ཨལ་གྱི་ཆོས་ཅན་མཆོག་དགའ་རྫོགས་པའོ། ། ཤེས་རབ་མ་དང་འགྲོགས་པ་སྟེ་སྙོམས་པར་ཞུགས་པས་དཔྲལ་བ་ནས་ཟླ་བ་ཁུ་བར་བྱས་ནས་རྡོ་རྗེ་ནོར་བུའི་བར་དུ་འཛག་པའི་བདེ་བ་ནི་འབར་བ་སྟེ་ཁྱད་དགའི་གནས་སྐབས་ལྔ་ནི་སྔར་དང་འདྲ་བའི་ཡར་ངོའི་ཚེས་བཅོ་ལྔ་ཉའི་བར་ཏེ་ཧ་ཡ་ར་ཝ་ལའི་ཆོས་ཅན་ཁྱད་དགའ་རྫོགས་པའོ། ། དེ་ལྟར་ལུས་ངག་ཡིད་ཀྱི་ཐིག་ལེ་འཛག་པ་དགའ་བ་མཆོག་དགའ་ཁྱད་དགའ་གསུམ་གྱི་མཐར་བྱང་ཆུབ་སེམས་རྡོ་རྗེ་ནོར་བུའི་རྩེ་མོར་རྫོགས་པ་ཕྱིར་མ་འཛགས་པ་ཐིག་ལེ་བཞིབ་འབྱུང་བའི་དུས་ནི་ཨོཊྚ་སྟེ་ལྷན་ཅིག་སྐྱེས་པའི་གནས་སྐབས་ཆ་བཅུ་དྲུག་པ་སྟེ་ཁམས་ཐམས་ཅད་བསྡུས་པ་དང་ཚོགས་པ་དང་འདུས་པ་དང་སྡོམ་པའོ། ། དེ་ལྟར་བྱང་ཆུབ་སེམས་ཀྱི་ཆགས་པ་ནི་དཀར་པོའི་ཕྱོགས་ཡིན་ལ།
ཕྱིར་འཛགས་ནས་བདེ་བ་ཉམས་པའི་ཆགས་བྲལ་ནི་ནག་པོའི་ཕྱོགས་ཡིན་ལ། ཆགས་པའི་མཐའ་ཆགས་བྲལ་གྱི་དང་པོ་མཐར་མ་ལྷུང་བའི་ཆ་བཅུ་དྲུག་པ་ནི་ཆགས་པ་ཆེན་པོ་སྟེ། ཆགས་བྲལ་དང་པོ་ཆགས་པ་ཆེ། ། ཁ་དོག་སྣ་ཚོགས་འབར་བའི་འོད། ། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། སངས་རྒྱས་བརྗོད་པའི་ཆོས་འཛིན་པ། ། ཞེས་དང༌། དེ་བཞིན་དུ། རྣམ་པ་ཀུན་ལྡན་རྣམ་པ་མེད། ། བཅུ་དྲུག་ཕྱེད་ཕྱེད་ཐིག་ལེ་འཆང༌། །
ཆ་མེད་ཆ་ལས་འདས་པ་སྟེ། ། བསམ་གཏན་བཞི་པའི་རྩེ་མོ་འཆང༌། ། ཞེས་གསུངས་ཏེ། དེ་གཉིས་ལ་ཀུན་རྫོབ་དང་དོན་དམ་གྱི་ཆ་གཉིས་ལས། འདིར་ཀུན་རྫོབ་ཀྱི་ཆ་བཤད་དགོས་པར་བཤད་པར་དམ་བཅའི་སྐབས་ལས་ཤེས་སོ། ། དེ་ལྟར་དགའ་བ་བཞི་རེ་རེ་ལ། སད་པ་སྐུ། རྨི་ལམ་གསུང༌། ཤིན་ཏུ་གཉིད་ལོག་པ་ཐུགས། བཞི་པ་ཡེ་ཤེས་ཀྱི་སྦྱོར་བའི་དབྱེ་བས་རེ་རེ་ལ་བཞི་བཞི་སྟེ་བཅུ་དྲུག་ཏུ་འགྱུར་ཏེ།
འདོད་པ་སྐུའི་དགའ་བ། དགའ་བ་གསུང་གི་དགའ་བ། འདར་བ་ཐུགས་ཀྱི་དགའ་བ། འགྱུར་མེད་ཡེ་ཤེས་ཀྱི་དགའ་བ་རྣམས། སྤྲུལ་པའི་སྐུ་གསུང་ཐུགས་ཡེ་ཤེས་སོ། ། གང་བ་སྐུའི་མཆོག་དགའ། མཆོག་དགའ་གསུང་གི་མཆོག་དགའ། སྐྱེ་བ་ཐུགས་ཀྱི་མཆོག་དགའ། ནུས་པ་ཡེ་ཤེས་ཀྱི་མཆོག་དགའ་སྟེ་ལོངས་སྤྱོད་རྫོགས་པའི་སྐུ་གསུང་ཐུགས་ཡེ་ཤེས་སོ། ། འབར་བ་སྐུའི་ཁྱད་དགའ།
ཁྱད་དགའ་གསུང་གི་ཁྱད་དགའ། བརྒྱལ་བ་ཐུགས་ཀྱི་ཁྱད་དགའ། ཐིག་ལེ་ཡེ་ཤེས་ཀྱི་ཁྱད་དགའ་སྟེ། ཆོས་སྐུའི་སྐུ་གསུང་ཐུགས་ཡེ་ཤེས་སོ། ། ཨོཊྚ་སྐུའི་ལྷན་ཅིག་སྐྱེས་དགའ། ལྷན་ཅིག་སྐྱེས་དགའ་གསུང་གི་ལྷན་ཅིག་སྐྱེས་དགའ། གཉིད་ཐུགས་ཀྱི་ལྷན་ཅིག་སྐྱེས་དགའ། ནཱ་ད་ཡེ་ཤེས་ཀྱི་ལྷན་ཅིག་སྐྱེས་དགའ་སྟེ། ངོ་བོ་ཉིད་ཀྱི་སྐུ་གསུང་ཐུགས་ཡེ་ཤེས་སོ། ། དེ་ལྟར་དབང་གསུམ་ལ་དབང་མདོར་བསྟན་དང་ཕྱག་རྡོར་སྟོད་འགྲེལ་ནས་བཤད་པའི་སློབ་དཔོན་ཆེན་པོའི་དབང་གོང་མ་གསུམ་ཡང་ཚང་སྟེ།
ཤེས་རབ་ཡན་ལག་ནུ་མར་ནི། ། རེག་ལས་བྱང་ཆུབ་སེམས་འཕོའི་བདེ། ། འོ་མ་འཛིན་པས་དབང་བསྐུར་བ། ། གང་ལས་བདེ་ཐོབ་དེ་བྱིས་པ། ། ཞེས་པས་ཤེས་རབ་ཀྱི་ནུ་མ་ལ་རེག་པས་ཁུ་བ་གཙུག་ཏོར་ནས་དཔྲལ་བའི་བར་དུ་འོངས་པའི་བདེ་བ་ཉམས་སུ་མྱོང་བ་ནི། ནུ་མས་དབང་བསྐུར་བ་གང་ལས་འགྱུར་བའི་བདེ་བ་ཐོབ་པ་ནི་དབང་དང་པོ་ཐོབ་པའི་ཕྱིར་བྱིས་པའི་དབང་སྟེ་བུམ་དབང་ངོ༌། ། ཡུན་རིང་གསང་བར་སྤྲོས་ལས་སྐྱེས། ། བྱང་ཆུབ་སེམས་ནི་འཕོ་བའི་བདེ། ། གསང་བའི་དབང་བསྐུར་གསང་བ་ནི། ། གང་ལས་བདེ་ཐོབ་དེ་དང་མ། །
ཞེས་པ། ཤེས་རབ་མའི་གསང་བར་རང་གི་རྡོ་རྗེ་བཅུག་སྟེ། ཡུན་རིང་སྟེ་ཅུང་ཟད་གསོར་བ་ལས་སྐྱེས་པའི་བྱང་ཆུབ་ཀྱི་སེམས་མགྲིན་པ་ནས་སྙིང་གའི་བར་དུ་འོངས་པ་མཆོག་དགའི་བདེ་བ་ཉམས་སུ་མྱོང་བ་ནི། གསང་བར་རྡོ་རྗེ་བསྐྱོད་པ་ལས་འགྱུར་བའི་བདེ་བ་ཐོབ་པའི་ཕྱིར་གསང་བའི་དབང་སྟེ། སྔ་མ་ལས་ཁྱད་པར་དུ་གྱུར་པའི་ཕྱིར་དར་མའི་དབང་ངོ༌། ། ཡུན་རིང་གསང་བར་སྤྲོས་ལས་སྐྱེས། ། རྡོ་རྗེའི་རྩེ་མོར་གཡོ་བའི་བདེ། ། ཤེས་རབ་ཡེ་ཤེས་དབང་བསྐུར་བ། ། གང་ལས་གཡོ་བའི་བགྲོད་དེ་རྒན། ། ཞེས་པ་གསང་བར་རྡོ་རྗེ་བརྟན་པོར་བསྐྱོད་པས་ལྟེ་བ་ནས་གསང་གནས་དང་རྡོ་རྗེ་ནོར་བུའི་རྩེ་མོའི་བར་དུ་བྱང་ཆུབ་ཀྱི་སེམས་གཡོ་བ་སྟེ་འཛག་པའི་བདེ་བ་ཁྱད་དགའི་བདེ་བ་ཉམས་སུ་མྱོང་བ་ནི་ཤེས་རབ་ཡེ་ཤེས་ཀྱི་དབང་བསྐུར་ཏེ།
གསང་བར་རྡོ་རྗེ་བསྐྱོད་པ་གང་ལས་ཁུ་བ་ཆ་བཅོ་ལྔའི་རྩེ་མོ་ཤིན་ཏུ་དྭང་བའི་ཁུ་བ་གཡོ་བ་ནོར་བུའི་རྩེ་མོའི་བར་དུ་བགྲོད་པ་ལས་བདེ་བ་ཐོབ་པ་དེ་དར་མ་ལས་ཀྱང་ཆེན་པོར་གྱུར་པའི་ཕྱིར་རྒན་པོའི་དབང་ངོ༌། ། དེ་བཞིན་དུ་ཕྱག་རྡོར་སྟོད་འགྲེལ་ལས་ཀྱང༌། འདིར་རྒྱུད་གཞན་དང༌། དགོངས་པའི་སྐད་གཞན་དང་ངེས་པའི་དོན་གྱིས་སླར་ཡང་བུམ་པའི་སྒྲས་ཏ་ན་བརྗོད་དེ། དེ་ལ་རེག་པ་ལས་འགྱུར་བའི་བདེ་བ་གང་ཡིན་པ་ནི་བུམ་པའི་དབང་བསྐུར་བའོ། ། གསང་བར་རྡོ་རྗེ་སྤྲོས་པ་ལས་འགྱུར་བའི་བདེ་བ་གང་ཡིན་པ་དེ་ནི་གསང་བའི་དབང་བསྐུར་བའོ། ། དབང་པོ་གཉིས་སྙོམས་པར་ཞུགས་པ་ན་གང་ཞིག་འཛག་པའི་བདེ་བ་གང་ཡིན་པ་དེ་ནི་ཤེས་རབ་ཡེ་ཤེས་ཀྱི་དབང་བསྐུར་བའོ། ། ཞེས་གསུངས་སོ། ། ཨོཾ་དི་བྱེནྡྲ་ཡ་སོགས་ཀྱིས་མིག་དར་དབྱེ། དེ་ལྟར་ཀུན་རྫོབ་ནས་ལབྡྷོ྅ཧཾ་ཞེས་པའི་བར་སྔར་དང་འདྲའོ། །
བཞི་པ་དབང་བཞི་པ་ལ། གོང་ཆེན་གྱི་དབང་བཞི་པ་ཞུ་བའི་ཡོན་དུ་མཎྜལ་འབུལ། སྒྲིབ་པ་ཐམས་ཅད་བཅོམ་སོགས་དང༌། ཨོཾ་ཧོ་པྲཛྙོ་པཱ་ཡ་ཨཱཏྨ་ཀཾ་བཛྲ་ས་ཏྭ་མ་ཧཱ་མུ་དྲཱ། ཛྙཱ་ན་ཨ་བྷི་ཥེ་ཀཾ་མེ་པྲ་ཡཙྪ་ཨོཾ་ཨཱཿཧཱུྃ་ཧོ་ཕཊ། ཅེས་པ་ལན་གསུམ་གྱིས་གསོལ་བ་གདབ། ཨོཾ་དྭཱ་ད་ཤ་སོགས་ཀྱིས་མིག་དར་འཆིང༌། འདིར་ནི་དབང་བསྐུར་རྣམ་པ་གཉིས་ཀྱང་བུ་ཡི་ཡོན་ཏན་དབང་གིས་འཇིག་རྟེན་འཇིག་རྟེན་འདས་པའོ། ། ཞེས་སློབ་མ་འཇིག་རྟེན་པའི་དངོས་གྲུབ་འདོད་པའི་དོན་དུ་འཇིག་རྟེན་པའི་དབང་དང༌། བླ་ན་མེད་པའི་ལམ་འདོད་པའི་ཡོན་ཏན་གྱི་དབང་གིས་འདས་པའི་དབང་ངོ༌། །
འཇིག་རྟེན་པའི་དབང་ངོས་བཟུང་སྟེ་ལམ་གྱི་རྒྱུ་རུ་བསྟན་པ་ནི། གང་ཞིག་ཤེས་རབ་ཀྱི་ནི་ནུ་མ་ལ་རེག་གཞན་པ་བདུད་རྩི་མྱང་དང་འཁྱུད་པ་གང་ཡིན་དང༌། ། ཤེས་རབ་དང་འགྲོགས་བྱང་ཆུབ་སེམས་ནི་ཞུ་བ་དག་ལ་བཞི་པའི་སྐད་ཅིག་བདུད་རྩི་རྟོགས་པ་གང༌། ། དེ་དག་ཐམས་ཅད་ངེས་པར་འཇིག་རྟེན་པ་སྟེ་མཆོག་གི་སྙིང་རྗེ་ཡིས་ནི་ལམ་གྱི་རྒྱུ་རུ་བསྟན། ། ཞེས་པས། ཀྱེ་རྡོ་རྗེ་ལས། སློབ་དཔོན་གསང་བ་ཤེས་རབ་དང༌། ། བཞི་པ་དེ་ཡང་དེ་བཞིན་ནོ། ། ཞེས་པའི་དོན། གང་ཞིག་བལྟ་བ་དང་དགོད་པ་དང་ལག་པ་བཅངས་པ་དང་གཉིས་གཉིས་འཁྱུད་པ་ཞེས་པ་ནི་དབང་རྣམ་པ་བཞི་སྟེ།
སློབ་དཔོན་དང༌། གསང་བ་དང༌། ཤེས་རབ་ཡེ་ཤེས་དང༌། སླར་ཡང་དེ་བཞིན་གྱི་སྒྲས་གསུངས་པ་བཞི་པའོ། ། དེ་བཞིན་དུ་འདུས་པ་ལ་སོགས་པ་ལས། བུམ་པ་གསང་བ་ཤེས་རབ་དང༌། ། བཞི་པ་དེ་ཡང་དེ་བཞིན་ནོ། ། ཞེས་སྔར་གྱི་དབང་དང་འདྲ་བ་དེ་ནི་ཀུན་རྫོབ་ཏུ་སློབ་དཔོན་བྱེད་པའི་ཆེད་དུ་བརྡ་ཙམ་སྟེ་དེ་ཁོ་ན་ཉིད་ནི་མ་ཡིན་ནོ། ། དབང་བསྐུར་ནས་ནི་དེ་ཉིད་བཤད། ། ཅེས་གསུངས་པའི་ཕྱིར།
དགོད་པ་དང༌། བལྟ་བ་དང༌། ལག་པ་བཅངས་པ་དང༌། གཉིས་གཉིས་སྦྱོར་བ་ཞེས་པ་དབང་རྣམ་པ་བཞི་ནི་དེ་ཁོ་ན་ཉིད་དུ་མི་འགྱུར་རོ། ། འདིར་དེ་ཁོ་ན་ཉིད་ནི་གཉིས་གཉིས་འཁྱུད་པ་མེད་པ་སྟེ། ལས་ཀྱི་ཕྱག་རྒྱའི་རྒྱུ་ལས་སྐྱེས་པ་ནི་རྣམ་པར་དཔྱད་ན་གཉིས་སུ་མེད་པའི་ཡེ་ཤེས་སུ་མི་འགྱུར་རོ། ། འདིར་གལ་ཏེ་ཤེས་རབ་ཀྱི་རྒྱུ་ལས་སྐྱེས་པའི་བདེ་བ་ཐབས་ཀྱི་ཤེས་རབ་ཡེ་ཤེས་ཡིན་ན། དེའི་ཚེ་ཐབས་ཀྱི་རྒྱུ་ལས་སྐྱེས་པའི་ཡེ་ཤེས་ནི་ཤེས་རབ་ཀྱི་ཐབས་ཀྱི་ཡེ་ཤེས་སུ་འགྱུར་ཏེ་དངོས་གྲུབ་ཀྱི་སླད་དུའོ། ། གལ་ཏེ་གཉིས་ཀའི་ཡེ་ཤེས་ཀྱི་དབྱེ་བ་ལས་དེ་ལྟར་ཡེ་ཤེས་གཉིས་སུ་འགྱུར་རོ་ཞེ་ན། དེའི་ཕྱིར་གཉིས་སུ་མེད་པར་མི་འགྱུར་ཏེ།
གཉིས་སུ་མེད་པ་མེད་པའི་ཕྱིར་སངས་རྒྱས་ཉིད་མེད་དོ། ། ཅི་སྟེ་ཤེས་རབ་ཀྱི་ཡེ་ཤེས་ཤེས་རབ་ཡེ་ཤེས་ཡིན་པ་དེ་ལྟ་ན་ཡང་སྐྱོན་ཏེ། ཐབས་ཀྱི་ཡེ་ཤེས་ནི་ཐབས་ཡེ་ཤེས་སོ་ཞེས་གྲུབ་བོ། ། དེའི་ཕྱིར་ཐབས་ཀྱི་འགྱུར་བའི་བདེ་བ་བྱིས་པ་དང་དར་ལ་བབ་པ་རྣམ་པ་གཉིས་དང༌། ཤེས་རབ་ཀྱི་གཡོ་བའི་བདེ་བ་རྒན་པོ་སྟེ། གཉིས་པོ་དེ་དག་གང་གི་ཚེ་ཕྱག་རྒྱ་ཆེན་མོའི་སྒོ་ནས་མི་གཡོ་བར་གྱུར་པ་དེའི་ཚེ་དབང་པོ་གཉིས་དང་བྲལ་བ་གཉིས་སུ་མེད་པའོ། ། དེའི་ཕྱིར་ཤེས་རབ་ཀྱི་ནུ་མ་ལ་རེག་པ་བུམ་པའི་དབང་དང༌། བདུད་རྩི་མྱང་བ་དང༌། འཁྱུད་ཅིང་གསང་བར་རྡོ་རྗེ་བསྐྱོད་པ་ལས་སྐྱེས་པའི་བདེ་བ་གསང་བའི་དབང་དང༌། ཤེས་རབ་དང་འགྲོགས་པ་ལས་བྱང་ཆུབ་ཀྱི་སེམས་ཞུ་བ་ལས་བྱུང་བའི་བཞི་པ་ལྷན་ཅིག་སྐྱེས་དགའི་སྐད་ཅིག་གི་བདུད་རྩི་རྟོགས་པ་དབང་གསུམ་པ་དང་བཞི་པ་རྣམས་མཐའ་གཅིག་ཏུ་ངེས་པར་འཇིག་རྟེན་པའི་དབང་སྟེ་ལམ་གྱི་རྒྱུ་རུ་བསྟན་པ་ཡིན་ནོ། །
འཇིག་རྟེན་ལས་འདས་པའི་དབང་མདོར་བསྟན་པ་ནི། འཇིག་རྟེན་འདས་པའི་དབང་གང་མཆོག་གི་རྒྱལ་བའི་བདག་པོའི་ཕྱག་རྒྱ་མཆོག་ལ་རྗེས་སུ་སྦྱོར་བའོ། ། ཞེས་པས་འཇིག་རྟེན་ལས་འདས་པའི་དབང་མདོར་བསྟན་པ་ནི། མཆོག་གི་རྒྱལ་བའི་བདག་པོ་རྡོ་རྗེ་སེམས་དཔའི་ཕྱག་རྒྱ་མཆོག་ཕྱག་རྒྱ་ཆེན་མོ་ལ་རྗེས་སུ་སྦྱོར་བ་ལས་སྐྱེས་པའི་མི་འགྱུར་བའི་བདེ་བའོ། ། དེ་ཉིད་རྒྱས་པར་བཤད་པ་ལ། ཕྱག་རྒྱ་ཆེན་མོ་ལ་སྦྱར་བ་མི་འགྱུར་བའི་བདེ་བ་དབང་བཞི་པ་ཡིན་ན། ཕྱག་རྒྱ་ཆེན་མོ་རང་གང་ཡིན་སྙམ་ན། ཕྱག་རྒྱ་ཆེན་མོ་རྒྱས་པར་བཤད་པ་ནི། སེམས་ཀྱི་སྣང་བ་ཙམ་སྟེ་རང་གི་ཡིད་ལས་སྐྱེས་པ་མེ་ལོང་གི་ནི་གཟུགས་བརྙན་ལྟ་བུ་ཉིད། ། གང་ཞིག་མཐའ་དག་རྒྱལ་བའི་སྲས་དང་སངས་རྒྱས་རྣམས་ཀྱིས་བསྟེན་པ་རྣལ་འབྱོར་དབང་པོས་བསྟེན་བྱ་སྟེ། །
ཡེ་ཤེས་མེ་ལྕེ་རབ་ཏུ་རྒྱས་པ་དེ་ནི་བདུད་ཚོགས་ཡུལ་དང་བཅས་པ་མཐའ་དག་སྲེག་བྱེད་ཅིང༌། ། ལུས་ལ་ཆགས་པ་ལ་སོགས་ཀྱང་སྟེ་རྣལ་འབྱོར་རྣམས་ལ་ལོ་ཡི་སྦྱོར་བས་བདེ་མཉམ་སྟེར་བར་བྱེད། ། ཅེས་པའི་དོན་ཕྱག་རྒྱ་ཆེན་མོ་ནི་རྟོག་པས་བརྟགས་པའི་ཆོས་ཐམས་ཅད་དང་བྲལ་བ། ཕྱི་རོལ་གྱི་དོན་མེད་པ་རང་གི་སེམས་ཀྱི་སྣང་བ་ཙམ། ཕྱི་རོལ་གྱི་དབང་པོ་ལས་སྐྱེས་པ་མ་ཡིན་གྱི། རང་གི་ཡིད་ཀྱི་སྐྱེ་བ་སྔ་མའི་སྟོང་པ་ཉིད་ཀྱི་བག་ཆགས་ཀྱི་སྟོབས་ལས་སྐྱེས་པ། མེ་ལོང་གི་ནང་དུ་རང་གི་མིག་གི་གཟུགས་བརྙན་རང་གི་མིག་གིས་མཐོང་བ་བཞིན་དུ། རྣལ་འབྱོར་པས་རང་གི་སེམས་ཀྱི་བྱིན་རླབས་ཀྱི་སྟོབས་ཀྱིས་ནམ་མཁའི་ཁམས་ལ་བེམས་པོ་ཁམས་གསུམ་པ་མེད་པར་བེམས་པོ་མ་ཡིན་པའི་སྣང་བ་མཐོང་བ་རྣམ་པ་ཐམས་ཅད་པའི་མཆོག་དང་ལྡན་པའི་སྟོང་པ་ཉིད་ནི་ཕྱག་རྒྱ་ཆེན་མོ་སྟེ། ཕྱག་རྒྱ་ཆེན་མོ་གང་ཞིག་རྒྱལ་སྲས་བྱང་ཆུབ་སེམས་དཔའ་དང་སངས་རྒྱས་ཐམས་ཅད་ཀྱིས་བསྟེན་ཅིང༌། རྣལ་འབྱོར་དབང་པོ་མཐའ་དག་གི་བསྟེན་བྱ་སྟེ།
འཇིག་རྟེན་གསུམ་པོ་སྣང་བར་བྱེད་པའི་ཡེ་ཤེས་ཀྱི་མེ་ལྕེ་རབ་ཏུ་རྒྱས་པ་སྟེ། ཡང་དག་པའི་ཡེ་ཤེས་ཀྱིས་སྲིད་པའི་དྲི་མ་འཕྲོག་ཅིང་ལུས་ངག་ཡིད་གསུམ་གྱི་སྒྲིབ་པ་དང་ཕྱི་རོལ་མ་རིག་པ་ལ་འཇུག་པའི་བདུད་ཚོགས་ཡུལ་གཟུགས་སྒྲ་ལ་སོགས་དང་བཅས་པ་མཐའ་དག་བསྲེག་པ་སྟེ་འཇོམས་པར་བྱེད་ཅིང༌། ལུས་ལ་ཆགས་པ་ལ་སོགས་པའི་གློ་བུར་བའི་བག་ཆགས་ཀྱི་སྒྲིབ་པ་འཇོམས་པར་བྱེད་པ་དེ་ནི་རྣལ་འབྱོར་པ་རྣམས་ཀྱིས་ལོ་གཅིག་ཏུ་བསྟེན་པའི་སྦྱོར་བས་བདེ་མཉམ་གྱི་དབང་བཞི་པ་སྟེར་བར་བྱེད་དེ། ཡང་དག་རྫོགས་པའི་བྱང་ཆུབ་སླད་དུ་རྒྱལ་བ་མཆོག་གི་སྐྱེད་མ་མཆོག་གི་ཕྱག་རྒྱ་གོས་པ་མེད། ། རྣམ་པར་འགྱུར་བ་མེད་ཅིང་མཁའ་མཉམ་མུན་བཅོམ་ཁྱབ་བྱེད་རྣལ་འབྱོར་དག་གིས་བགྲོད་བྱ་བརྩེགས་པར་གནས། ། ཡེ་ཤེས་གཟི་བརྗིད་སྲིད་པའི་དྲི་མ་འཕྲོག་ཅིང་དུས་ཀྱི་འཁོར་ལོ་རྗེས་སུ་རིག་པ་བསྒོམ་པར་བྱ། ། ཕྱག་རྒྱ་སྒྱུ་མའི་རྗེས་སུ་མཐུན་པ་ཡིད་དང་ནམ་མཁའ་ལ་ནི་མེ་ལོང་དག་ལ་གཟུགས་བཞིན་ཏེ། ། འཇིག་རྟེན་གསུམ་པོ་སྣང་བར་བྱེད་ཅིང་དྲི་མེད་གློག་དང་མཚུངས་པའི་འོད་ཟེར་དུ་མ་འཕྲོ་བར་བྱེད། ། ཕྱི་དང་ལུས་ལ་དབྱེར་མེད་ཡུལ་དང་རྣམ་པར་བྲལ་བ་སྣང་བ་ཙམ་ནི་མཁའ་ལ་གནས་པ་ཡི། ། སེམས་དང་སེམས་བྱུང་ལ་ནི་བདག་གིས་འཁྱུད་དེ་འགྲོ་བ་དུ་མའི་གཟུགས་ཀྱི་དེ་ནི་གཅིག་པུའོ། །
ཞེས་སོ། ། འོ་ན་ཕྱག་རྒྱ་དེ་བསྟེན་པ་ལས་སྐྱེས་པའི་དབང་བཞི་པ་དེ་རང་གང་ཡིན་སྙམ་ན། ཤེས་རབ་ཡེ་ཤེས་དག་ནི་སེམས་དང་དེ་ཡི་སྣང་བ་དག་ཀྱང་རྣམ་པ་བཅུ་པོ་ཉིད་དུ་འགྱུར། ། དབང་ནི་དྲི་མེད་རི་བོང་ཅན་མཚུངས་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། ། དེ་ལས་མྱ་ངན་འདས་པའི་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། ། སངས་རྒྱས་ཞལ་འདི་གང་གི་སྙིང་དང་ཁ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། ། ཞེས་གསུངས་པས་ཤེས་རབ་འཛིན་པར་བྱེད་པའི་སེམས་དང༌། ཡེ་ཤེས་ནི་དེའི་གཟུང་བྱ་དུ་བ་ལ་སོགས་པ་རྣམ་པ་བཅུ་མེ་ལོང་གི་སྣང་བ་པྲ་ཕབ་པ་ལྟ་བུ་གཟུང་བར་བྱ་བའི་སེམས་ཏེ་མེ་ལོང་ལ་རང་གི་མིག་གི་གཟུགས་བརྙན་ཤར་བ་རང་གི་མིག་གིས་གཟུང་བར་བྱ་བ་བཞིན་དུ། རང་གི་སེམས་ཀྱི་གཟུགས་བརྙན་རང་གི་སེམས་ཀྱིས་འཛིན་པ་ཤེས་རབ་ཡེ་ཤེས་ཆེན་པོའི་དབང༌། དྲི་མ་མེད་པའི་རི་བོང་ཅན་དང་མཚུངས་པ་ལ་ཞུགས་པ་འཛིན་བྱེད་ཀྱི་སེམས་གཟུང་བྱའི་སེམས་ལ་རབ་ཏུ་ཞུགས་ནས།
ཕྱི་རོལ་གྱི་ཡུལ་ལ་རབ་ཏུ་མི་འཇུག་པ་སྟེ། ཡན་ལག་དྲུག་ལས་སོ་སོར་སྡུད་དང་བསམ་གཏན་དང༌། སྲོག་རྩོལ་འཛིན་པ་ནི་དབང་ལ་ཞུགས་པ་ཡིན་ལ། ཞུགས་པ་དེ་ལས་མྱ་ངན་ལས་འདས་པའི་བདེ་བ། བདེ་བ་བྱིས་པ་དང༌། དར་ལ་བབ་པ་དང༌། གཡོ་བ་རྣམས་ཀྱི་མཆོག འཇིག་རྟེན་པའི་དཔེ་ལས་འདས་པ། དགོད་པ་དང་བལྟ་བ་དང་རེག་པ་དང་འཁྱུད་པ་དང་ལག་པ་བཅངས་པ་དང་འཁྲིག་པ་དང་བྲལ་བས་འཇིག་རྟེན་གསུམ་གྱི་སྤྱོད་པ་ལས་གྲོལ་བ། ལུས་ཀྱི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱའི་རྒྱུ་དང་བྲལ་བས་འཕོ་བ་མེད་པ།
སྟོང་པ་ཉིད་རྣམ་པ་ཐམས་ཅད་པ་རབ་ཏུ་གསལ་བའི་མཚན་ཉིད་ལྷན་ཅིག་སྐྱེས་པའི་དགའ་བ་འགྱུར་བ་མེད་པའི་བདེ་བ་ནི་དབང་བཞི་པ་སྟེ། རྗེས་དྲན་གྱི་མཐར་སྐྱེས་པའི་ཏིང་ངེ་འཛིན་གྱི་ཡན་ལག་དེ་ཡིན་ནོ། ། དབང་མདོར་བསྟན་ལས། ཕྱག་རྒྱ་ཆེ་ལ་རྗེས་ཆགས་པས། ། གཡོ་མེད་ལས་སྐྱེས་བདེ་བ་གང༌། ། ཤེས་རབ་ཆེན་པོའི་དབང་བསྐུར་བ། ། གང་ལས་གཡོ་མེད་རྟོགས་པ་དེ། ། སྐྱེ་དགུའི་བདག་པོ་དེ་ཤེས་བྱ། ། སྐྱོབ་པ་ཐམས་ཅད་སྐྱེས་མཛད་པ། ། ཞེས་དང༌།
ཕྱག་རྡོར་སྟོད་འགྲེལ་ལས། ཕྱག་རྒྱ་ཆེན་པོའི་རྗེས་སུ་ཆགས་པས་གང་ཞིག་འགྱུར་བ་མེད་པའི་བདེ་བ་དེ་ནི་བཞི་པ་དེ་ཡང་དེ་བཞིན་ཉིད་ཀྱི་དབང་བསྐུར་བའོ་ཞེས་སོ། ། སྔར་གྱི་ཆགས་བྲལ་དང་པོ་ཆགས་པ་ཆེ། ། ཞེས་སོགས་དང༌། རྣམ་པ་ཀུན་ལྡན་རྣམ་པ་མེད། ། ཅེས་སོགས་སོ། ། དེས་ན་དབང་བཞི་པ་དེ་ཕྱག་རྒྱ་ཆེན་མོ་བསྒོམ་ཞིང་དབང་ལ་ཞུགས་པ་ལས་ཐོབ་པ་ཡིན་ན། དེའི་བསྒོམ་ཐབས་དང་འཇུག་ཐབས་གང་ཡིན་ཞེ་ན། འདི་ཉིད་སྒྲུབ་པར་བྱེད་པ་ནི། ། བསམ་མེད་སྣང་བ་རྣམས་ཀྱིས་བྱ། །
ཞེས་དང༌། རང་གི་སེམས་འདིའི་སྣང་བ་ལ་གཞུག་པར་བྱ་སྟེ། ཞེས་གསུངས་པས། ལུས་མཉམ་པར་གཞག་པའི་སྤྱོད་ལམ་དང་ལྡན་པ། ངག་རླུང་རྒྱུ་བ་སོར་གཞག ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམས་ཞེས་གསུངས་པས། མདུན་གྱི་ནམ་མཁའི་དབྱིངས་སུ་སེམས་རྩེ་གཅིག་ཏུ་ཞོག མིག་ཀྱང་དེ་ཉིད་དུ་ཧྲིག་གེར་འཛུམ་པ་མེད་པར་ལྟོས། བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་བརྟག །
ཅེས་གསུངས་པས། རྣམ་རྟོག་གི་སྤྲོ་བསྡུ་ཐམས་ཅད་དོར་ནས་ཅིར་ཡང་མི་སེམས། ཅིར་ཡང་མི་འཛིན། ཡིད་ལ་བྱེད་པ་ཐམས་ཅད་སྤངས་ནས་སྟོང་པ་ལ་ཟབ་མོ་དམིགས་པ་མེད་པའི་ངང་དུ་ཅུང་ཞིག་མཉམ་པར་འཇོག་གོ ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་འཇིག་རྟེན་ལས་འདས་པའི་དབང་བཞི་པ་ཚིག་གི་སྒོ་ནས་ཐོབ། ལུས་ངག་ཡིད་ཡེ་ཤེས་དང་བཅས་པའི་དྲི་མ་འཁྲུད། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་དང༌། བྱང་ཆུབ་ཀྱི་སེམས་མི་འགྱུར་བའི་བདེ་བ་སྒོམ་པའམ་སྒྲུབ་ཆེན་གྱི་ཡན་ལག་སྒོམ་པ་ལ་དབང༌། ངོ་བོ་ཉིད་སྐུ་དང་ཡེ་ཤེས་རྡོ་རྗེའི་ས་བོན་འཇོག འབྲས་བུ་ས་བཅུ་གཉིས་པ་ཐོབ་པར་བྱེད་ཅིང་གསང་སྔགས་ཀྱི་སྐྱེ་དགུའི་བདག་པོ་ཆེན་པོར་བྱེད་ལ།
དེ་ལྟར་དབང་གོང་མ་བཞིས་ཚུལ་ཁྲིམས་ཀྱི་ཚོགས་དང་ཡེ་ཤེས་ཀྱི་ཚོགས་རྫོགས་པར་བྱེད་དོ། ། དེ་ནས། ཨོཾ་ཧོ་དྷརྨ་དྷཱ་ཏུ་ཨཀྵ་ར་ཙ་ཏུརྠ་ཨ་བྷི་ཥེ་ཀེ་ཎ་ཨ་བྷི་ཥིཀྟོ། བཛྲ་སཏྭེ་ན་ཨཱཏྨ་ནཱ་ཧཾ་དྭི་ཏཱི་ཡོ་དྭཱ་ད་ཤབྷཱུ་མི་ལབྡྷོ། བཛྲ་སཏྭ་མ་ཧཱ་ཨརྠཿཔ་ར་མ་ཨཀྵ་རཿ ཏྲེ་ལོ་ཀྱ་བི་ཛ་ཡཿཀཱ་ལ་ཙཀྲོ་བྷ་ག་བཱན་ཨེ་ཝཾ་ཀཱ་རཿཞེས་བརྗོད་ཅིང་ང་རྒྱལ་གཟུང་ངོ༌། ། དབང་གོང་མ་ལས་གོང་མའི་ཆོ་གའོ། ། དེ་ཡན་ལས་མི་བྱེད་ན། ཨོཾ་མ་ཧཱ་རཀྟ་སོགས་ཀྱིས་བསྐོར་བ་དང་དབུགས་དབྱུང་རྣམས་བྱའོ། ། གསུམ་པ་རྡོ་རྗེ་སློབ་དཔོན་བདག་པོའི་དབང་ལ།
སྔོན་འགྲོ་དམ་བཅའ་བ། དངོས་གཞི་དབང་བླང་བ། རྗེས་སློབ་དཔོན་གྱི་དམ་ཚིག་བརྟན་པ་དང་གསུམ་ལས། དང་པོ་ནི། དབང་གོང་མ་རྣམས་ཐོབ་ནས་དམ་བཅའ་བ་ལ་གནས་པར་བྱ་བ་ནི། ཀྱེ་དཔལ་ལྡན་བླ་མ་ཁྱེད་ཀྱི་བཀའ་དྲིན་ལས་ད་ནི་བདག་གིས་བདེ་བར་གཤེགས་པའི་ལམ་ཐམས་ཅད་ཤེས་སོ། ། དུས་འདི་ནས་བརྩམས་ཏེ་ཁྱོད་དང་སངས་རྒྱས་དང་བྱང་ཆུབ་སེམས་དཔའ་རྣམས་སྤངས་ནས་བླ་མ་གཞན་བསྟེན་པར་མི་བགྱིའོ་ཞེས་བརྗོད་དོ། ། གཉིས་པ་ལ། གསོལ་གདབ་དབང་སྟེགས་སོ་སོར་བསམ། ། སོ་སོར་དབང་བསྐུར་རྗེས་གནང་བླངས། །
རྣམ་དག་དྲན་ཅིང་སྐུ་གསུང་ཐུགས། ། རྡོ་རྗེའི་དབང་བསྐུར་བླང་དང་དྲུག ། ཅེས་པ་ལྟར་ལས། དང་པོར་བླ་མ་དཀྱིལ་འཁོར་གྱི་གཙོ་བོ་དབྱེར་མེད་པ་ལ་རྡོ་རྗེ་སློབ་དཔོན་བདག་པོ་ཆེན་པོའི་དབང་ཞུ་བའི་ཡོན་དུ་མཎྜལ་འབུལ། སྒྲིབ་པ་ཐམས་ཅད་སོགས་ཀྱིས་གསོལ་བ་གདབ་བོ། ། གཉིས་པ་དགེ་སློང་ཡིན་ན། དཀྱིལ་འཁོར་གྱི་ཁང་པའི་ཕྱི་རོལ་དུ་མཉམ་པའི་ས་ལ་དབང་སྟེགས་གྲུ་བཞི་པར་རེ་ཁཱ་ལྔ་དང་ལྡན་པའི་དབུས་སུ་ཤིང་སྟན་གྱི་སྟེང་དུ་ཁྲུ་གཉིས་པའི་སྣ་ཚོགས་པདྨ་འདབ་བརྒྱད་མཚན་མ་ལྔ་དང་བྲལ་བ། དགེ་ཚུལ་ཡིན་ན། ཁྲུ་གཉིས་པར་རེ་ཁཱ་ལྔ་དང་ལྡན་པའི་དབུས་སུ་པདྨ་མེད་པའི་ཤིང་སྟན་དུ་བཅས་པ། ཁྱིམ་པ་ཡིན་ན།
བ་ལྕིས་བྱུགས་པ་ཁྲུ་གང་པ་རེ་ཁཱ་གསུམ་དང་ལྡན་པ་ཤིང་སྟན་མེད་པའི་ཕལ་པའི་སྟན་དུ་འཁོད་པར་མོས་ལ། རང་ཉིད་ཡི་གེ་དྲུག་པས་བསངས། སྭ་བྷཱ་ཝ་སོགས་བརྗོད་པས་སྟོང་པར་སྦྱངས། སྟོང་པའི་ངང་ལས་པདྨ་ཟླ་ཉི་སྒྲ་གཅན་གྱི་དཀྱིལ་འཁོར་གྱི་སྟེང་དུ། རང་ཉིད་ཧཱུྃ་དང་རྡོ་རྗེ་ལས་སྐྱེས་པའི་བཅོམ་ལྡན་འདས་དཔལ་དུས་ཀྱི་འཁོར་ལོ་དྲི་མ་མེད་པའི་འོད་ཟེར་ལྔ་འཕྲོ་བ་ནས་སྙོམས་པར་འཇུག་པས་གནས་པའི་སྐུར་གྱུར་པར་བསམ། གསུམ་པ་དེ་ལ་དབང་སོ་སོར་བསྐུར་བ་ནི། ཆུ་དང་ཅོད་པཎ་དར་དཔྱངས་དང༌། ། མཐེ་བོའི་རྡོ་རྗེའི་དབང་བཞི་ལ། ། གསོལ་གདབ་རང་དང་དབང་རྫས་བསྐྱེད། ། སོ་སོར་དབང་བསྐུར་དབང་ལྷ་བསྟིམ། །
ཞེས་པ་ལྟར་ལས། དང་པོར་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པ་ལ་ཆུའི་དབང་བསྐུར་བའི་སླད་དུ། ཨོཾ་ཧཾ་ཧཱཾ་ཧིཾ་ཧིཾ་ནས་གྷ་ཊཻར་ཨ་བྷི་ཥིཉྩནྟུ་མཱཾ་སྭཱ་ཧཱ་ཞེས་ལན་གསུམ་གྱིས་གསོལ་བ་གདབ། རྣམ་རྒྱལ་དུང་ཆོས་ཆུས་གང་བ་རྒྱལ་བའི་བུམ་པའི་སྟེང་དུ་བཞག་པ་སོགས་སྔར་ལྟར་བྱས་ལ། བུམ་པ་དང་རང་གི་འབྱུང་བ་རྣམས་ཡི་གེ་དྲུག་པ་དང༌། སྭ་བྷཱ་ཝས་རང་གི་ལུས་ཀྱི་འབྱུང་བ་དང་བུམ་པའི་ཆུ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་ཧཾ་ཧཱཾ་ལས་སྟེང་འོག་གི་བུམ་པ་ནས་ཆུས་སུམ་གཉིས་ཙམ་གང་བར་གྱུར། ཡི་གེ་དྲུག་པ་དང༌། སྭ་བྷཱ་ཝས་རང་དང་བུམ་ཆུ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་སྟེང་རང་གི་ལུས་ཀྱི་ནམ་མཁའི་ཁམས་དང་འོག་བུམ་ཆུ་དུང་ཆོས་ཀྱི་ཆུ་དང་བཅས་ཨཱ་དང་རྡོ་རྗེ་ལས་སྐྱེས་པའི་རྡོ་རྗེ་དབྱིངས་ཀྱི་དབང་ཕྱུག་མ་ལྗང་གུ་ནས་འཛིན་པ།
ལུས་ཀྱི་རླུང་གི་ཁམས་དང་ཤར་ཤར་ལྷོའི་བུམ་ཆུ་དུང་ཆོས་ཀྱི་ཆུ་དང་བཅས་པ། ཨཱི་དང་རལ་གྲི་ལས་སྐྱེས་པའི་སྒྲོལ་མ་ནས་འཛིན་པ། ལུས་ཀྱི་མེའི་ཁམས་དང་ལྷོ་ལྷོ་ནུབ་ཀྱི་བུམ་ཆུ་དུང་ཆོས་ཀྱི་ཆུ་དང་བཅས་པ། རཱི་དང་རིན་པོ་ཆེ་ལས་སྐྱེས་པའི་གོས་དཀར་མོ་ནས་འཛིན་པ། ལུས་ཀྱི་ཆུའི་ཁམས་དང་བྱང་བྱང་ཤར་གྱི་བུམ་ཆུ་དུང་ཆོས་ཆུ་དང་བཅས་པ། ཨཱུ་དང་པདྨ་ལས་སྐྱེས་པའི་མཱ་མ་ཀཱི་ནས་འཛིན་པ། ལུས་ཀྱི་སའི་ཁམས་དང་ནུབ་ནུབ་བྱང་གི་བུམ་ཆུ་དུང་ཆོས་ཆུ་དང་བཅས་པ། ལཱི་དང་འཁོར་ལོ་ལས་སྐྱེས་པའི་སྤྱན་མ་ནས་འཛིན་པ། དེ་རྣམས་ཀྱི་དཔྲལ་བར་ཨོཾ་ནས་ཧོཿའི་བར་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་ཡེ་ཤེས་པ་རྣམས་ཡུམ་ལྔའི་རྣམ་པར་ཛཿཧཱུྃ་བཾ་ཧོཿཧཱི།
དམ་ཚིག་པ་དང་ཡེ་ཤེས་པ་རོ་མཉམ་ཞེས་རང་གི་ཁམས་དང་དབང་རྫས་ལྷར་བསྐྱེད་པ་ལ་བཅུག དེ་ནས་ཨོཾ་ཨཱ་ཨཱི་སོགས་ཀྱིས་དབང་རྫས་ཀྱི་ལྷ་ལ་དབང་བསྐུར་རིགས་ཀྱི་བདག་པོའི་རྒྱས་གདབ། གནྡྷཾ་སོགས་ཀྱིས་མཆོད། ཞུ་བ་ལས་བྱུང་བའི་དབང་རྫས་བུམ་པའི་ཆུར་གྱུར་ཞེས་བརྗོད། ཨོཾ་པྲཛྙཱ་པཱ་ར་སོགས་ཀྱིས་བུམ་ཆུ་གོང་ལྟར་བསྲེ། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀའི་ས་བོན་ལས་འོད་འཕྲོས། དབང་གི་ལྷ་གཤེགས་པ་གཤེགས་མ་སོགས་ཀྱིས་སྤྱན་དྲངས་ནས་མཆོད་པའི་བར་གོང་བཞིན་བྱས། དེ་ནས་རྡོ་རྗེ་ཅན་གྱིས་སངས་རྒྱས་སོགས་ཀྱིས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་སེམས་མ་རྣམས་ཀྱིས་གདུགས་དང་རྒྱལ་མཚན་དང་བ་དན་དང་ན་བཟའ་དང༌།
རོལ་མོའི་སྒྲ་དང་གླུ་དང་གར་དང་མེ་ཏོག་དང་གུར་གུམ་ལ་སོགས་པས་ཆར་འབེབས་བཞིན་པས་མཆོད། གཟུགས་རྡོ་རྗེ་མ་ལ་སོགས་པས་བཀྲ་ཤིས་ཀྱི་ཚིགས་བཅད་བརྗོད། ཁྲོ་བོ་ཁྲོ་མོ་རྣམས་ཀྱིས་བར་ཆད་ཀྱི་བགེགས་བསྐྲད་པ་དང་བཅས་ཏེ་དབང་བསྐུར། གནྡྷཾ་སོགས་དང༌། མེ་ཏོག་འཐོར་ཞིང་དྲིལ་བུའི་སྒྲ་དང་བཅས་ཏེ། བཀྲ་ཤིས་གང་ཞིག་ནས་ཧོ་ཧཾ་ཀྵཿཞེས་པའི་བར་བརྗོད་དོ། ། དེ་ནས་དཀྱིལ་འཁོར་གྱི་གཙོ་བོ་དང་དབྱེར་མེད་པའི་བླ་མའི་ཐུགས་ཀ་ནས་བུ་མོ་ ་་་་་རང་དགེ་སློང་གི་རྟེན་ཅན་ཡིན་པའི་དབང་དུ་བྱས། གཟུགས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་བརྒྱད་དང༌། གཞོན་ནུ་མ་སྐྱེ་གནས་མ་ཉམས་པའི་རྣམ་པ་ཅན་གཉིས་རྣམས་སྤྲུལ། དེ་རྣམས་དང་སློབ་དཔོན་ལྷན་ཅིག་པས་བུམ་པ་བརྒྱད་དང་རྒྱལ་རྣམ་རྒྱལ་གཉིས་ཏེ་བཅུ་ཕྱག་ཏུ་སོགས་ནས་དབང་བསྐུར།
དབང་བསྐུར་རྡོ་རྗེ་སོགས་བརྗོད་ཅིང་གནས་ལྔར་བཞག ཨོཾ་ཨཱ་ཨཱི་སོགས་ཀྱིས་ཞེས་དབང་བསྐུར་ཞིང་ཁྲུས་བྱས་པས་ཁམས་ལྔ་ཡུམ་ལྔར་གྱུར། དེའི་འོད་ཀྱིས་དཀྱིལ་འཁོར་ལས་ཡུམ་ལྔ་སྤྱན་དྲངས་པ་དང་དབང་གི་ལྷ་ཐམས་ཅད་ཀྱང་ཡུམ་ལྔའི་རྣམ་པས་ཁམས་ལྔ་ཡུམ་ལྔར་གསལ་བ་ལ་ཐིམ། གནྡྷཾ་སོགས་བརྗོད། དེ་ནི་ཆུ་ཡི་དབང་ཡིན་ནོ། ། གཉིས་པ་ཅོད་པཎ་གྱི་དབང་གི་སླད་དུ། ཨོཾ་ཨཾ་ཨིཾ་སོགས་ཀྱིས་གསོལ་བ་གདབ། ཡི་གེ་དྲུག་པ་དང་སྭ་བྷཱ་ཝས་རང་གི་ཕུང་པོ་དང་ཅོད་པཎ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་རང་གི་རྣམ་ཤེས་ཀྱི་ཕུང་པོ་དང་ཅོད་པཎ་ལྗང་གུ་ཨ་དང་རྡོ་རྗེ་ལས་མི་བསྐྱོད་པ་ལྗང་གུ་ནས་འཛིན་པ། འདུ་བྱེད་ཀྱི་ཕུང་པོ་དང་ཅོད་པཎ་ནག་པོ་ཨི་དང་རལ་གྲི་སོགས་ནས།
རིགས་ཀྱི་བདག་པོའི་རྒྱས་གདབ། མཆོད་པའི་བར་རིགས་འགྲེ། ཞུ་བ་ལས་བྱུང་བའི་དབང་རྫས་ཅོད་པཎ་དུ་གྱུར། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀའི་ས་བོན་ནས་བར་ཆད་ཀྱི་བགེགས་བསྐྲད། བླ་མའི་ཐུགས་ཀ་ནས་སྤྲུལ་པའི་བུ་མོ་བརྒྱད་དང་གཞོན་ནུ་མ་གཉིས་རྣམས་དང་སློབ་དཔོན་ལྷན་ཅིག་པས་ཅོད་པཎ་ཕྱག་ཏུ་ཐོགས་ཏེ་དབང་བསྐུར་རྡོ་རྗེ་ནས་པ་རི་ཤུདྡྷ་སྭཱ་ཧཱ་ཞེས་པས་གནས་ལྔར་བཞག་མཐར། མགོ་ལ་བཅིངས་ཏེ་ཆུས་ཀྱང་དབང་བསྐུར་ཕུང་པོ་ལྔར་སངས་རྒྱས་ལྔར་གྱུར། དེའི་འོད་ཀྱིས་དཀྱིལ་འཁོར་ལས་སངས་རྒྱས་ལྔ་སྤྱན་དྲངས་པ་དང་དབང་གི་ལྷ་ཐམས་ཅད་ཀྱང་རིགས་ལྔའི་རྣམ་པས་ཕུང་པོ་ལྔ་སངས་རྒྱས་ལྔར་གསལ་བ་ལ་ཐིམ། གནྡྷཾ་སོགས་ཀྱིས་མཆོད། དེ་ནི་ཅོད་པཎ་གྱི་དབང་ཡིན་ནོ། ། གསུམ་པ་དར་དཔྱངས་ཀྱི་དབང་གི་སླད་དུ།
ཨོཾ་ཨ་ཨཱ་ཨཾ་སོགས་ཀྱིས་གསོལ་བ་གདབ། སྔགས་གཉིས་ཀྱིས་རང་གི་རླུང་བཅུ་དང་དར་དཔྱངས་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་རང་གི་རླུང་མཉམ་གནས་དང་རུས་སྦལ་དར་དཔྱངས་ནག་པོ་རྣམས་ཨ་ཧ་དང་སྤོས་སྣོད་རྔ་ཡབ་ནག་པོ་ལས་སྐྱེས་པའི་ནག་མོ་འབར་བ་མོ་དང༌། དུ་བ་མ་ནག་མོ་ནས་འཛིན་པ་གྱེན་རྒྱུ་དང་རྩངས་པ། དར་དཔྱངས་དམར་པོ་རྣམས་ཨ་ཧ་སོགས་ཀྱིས་ལྷར་བསྐྱེད། རིགས་ཀྱི་བདག་པོའི་རྒྱས་གདབ། མཆོད་དེ་ཞུ་བ་ལས་བྱུང་བའི་དབང་རྫས་དར་དཔྱངས་སུ་གྱུར། བླ་མ་དང་དཀྱིལ་འཁོར་གྱི་གཙོ་བོ་སོགས་ནས་བར་ཆད་ཀྱི་བགེགས་བསྐྲད། བླ་མའི་ཐུགས་ཀ་ནས་སྤྲུལ་པའི་བུ་མོ་བརྒྱད་དང་གཞོན་ནུ་མ་ ་་་་་འདི་ནི་དབང་ལེན་པ་པོ་དགེ་སློང་གི་རྟེན་ཅན་ཡིན་པའི་དབང་དུ་བྱས་ཀྱི། རང་དགེ་ཚུལ་ཡིན་ན་སྐུར་བྱེད་བུ་མོ་བཞི་དང་གཞོན་ནུ་མ་གཉིས་ཀྱིས་བུམ་པ་བཞི་དང་རྒྱལ་རྣམ་རྒྱལ་གཉིས་ཏེ་དྲུག་གི་ཆུ་དང་དར་དཔྱངས་དང་ཕྱག་རྒྱ་སྟེ་གསུམ་གྱི་དབང་དང༌།
ཁྱིམ་པ་ཡིན་ན་བུ་མོ་གཅིག་དང་གཅིག་གིས་བུམ་པ་གཅིག་རྒྱལ་རྣམ་རྒྱལ་གྱི་ཆུ་དང༌། ཕྱག་རྒྱ་སྟེ་གཉིས་ཀྱི་དབང་ལེན་ཚུལ་གྱི་དམིགས་པ་བཅས་ཁ་བསྒྱུར་ཤེས་པར་བྱ་དགོས་སོ།། གཉིས་རྣམས་དང་སློབ་དཔོན་ལྷན་ཅིག་པས་དར་དཔྱངས་ཕྱག་ཏུ་ཐོགས་ཏེ། དབང་བསྐུར་རྡོ་རྗེ་ནས་པ་རི་པཱུ་ར་ཎི་སྭཱ་ཧཱ་ཞེས་པས་གནས་ལྔར་བཞག་མཐར་དཔྲལ་བར་བཅིངས་ཏེ་ཆུས་ཀྱང་དབང་བསྐུར་བས། རླུང་བཅུ་ནུས་མ་བཅུར་གྱུར། དེའི་འོད་ཀྱིས་དཀྱིལ་འཁོར་ལས་ནུས་མ་བཅུ་སྤྱན་དྲངས་པ་དང་དབང་གི་ལྷ་ཐམས་ཅད་ཀྱང་ནུས་མ་བཅུའི་རྣམ་པས་རླུང་བཅུ་ནུས་བཅུར་གསལ་བ་ལ་ཐིམ། གནྡྷཾ་སོགས་ཀྱིས་མཆོད། དེ་ནི་དར་དཔྱངས་ཀྱི་དབང་ཡིན་ནོ། ། བཞི་པ་ཕྱག་རྒྱའི་དབང་ཞུ་བའི་སླད་དུ། ཨོཾ་ཨ་ཨཱ་ཨེ་ཨཻ་སོགས་ཀྱིས་གསོལ་བ་གདབ།
སྔགས་གཉིས་ཀྱིས་རང་གི་དབང་པོ་ཡུལ་བཅས་མཐེ་བོའི་རྡོ་རྗེ་རྣམས་མི་དམིགས་ཏེ་སྟོང་པར་སྦྱངས། སྟོང་པའི་ངང་ལས་རང་གི་རྣ་བའི་དབང་པོ་དང་ཡུལ་ཆོས་མཐེ་བོའི་རྡོ་རྗེ་རྣམས། ཨ་ཨཱ་དང་རྡོ་རྗེ་ལས་སྐྱེས་པའི་ཕྱག་ན་རྡོ་རྗེ་དང་ཆོས་དབྱིངས་རྡོ་རྗེ་མ་ནས་འཛིན་པ། སྣའི་དབང་པོ་དང་ཡུལ་རེག་བྱ་མཐེ་བོའི་རྡོ་རྗེ་རྣམས། ཨེ་ཨཻ་དང་རལ་གྲི་ལས་སྐྱེས་པའི་ནམ་མཁའི་སྙིང་པོ་དང་རེག་བྱ་རྡོ་རྗེ་མ་ནས་འཛིན་པ། མིག་གི་དབང་པོ་དང་ཡུལ་རོ་མཐེ་བོའི་རྡོ་རྗེ་རྣམས་ཨར་ཨཱར་དང་རིན་པོ་ཆེ་ལས་སྐྱེས་པའི་སའི་སྙིང་པོ་དང་རོ་རྡོ་རྗེ་མ་ནས་འཛིན་པ། ལྕེའི་དབང་པོ་དང་ཡུལ་གཟུགས་མཐེ་བོའི་རྡོ་རྗེ་རྣམས་ཨོ་ཨཽ་དང་པདྨ་ལས་སྐྱེས་པའི་འཇིག་རྟེན་དབང་ཕྱུག་དང་གཟུགས་རྡོ་རྗེ་མ་ནས་འཛིན་པ། ལུས་ཀྱི་དབང་པོ་དང་ཡུལ་དྲི་མཐེ་བོའི་རྡོ་རྗེ་རྣམས་ཨལ་ཨཱལ་དང་འཁོར་ལོ་ལས་སྐྱེས་པའི་སྒྲིབ་པ་རྣམས་སེལ་དང་དྲི་རྡོ་རྗེ་མ་ནས་འཛིན་པ། ཡིད་ཀྱི་དབང་པོ་དང་ཡུལ་སྒྲ་མཐེ་བོའི་རྡོ་རྗེ་རྣམས་ཨཾ་ཨཿདང་རྡོ་རྗེ་ལས་སྐྱེས་པའི་ཀུན་དུ་བཟང་པོ་དང་སྒྲ་རྡོ་རྗེ་མ་ནས་འཛིན་པ། དེ་རྣམས་ཀྱི་དཔྲལ་བར་ཨོཾ་སོགས་ནས་ཡེ་ཤེས་པ་རྣམས་སེམས་དཔའ་སེམས་མའི་རྣམ་པར་བཅུག་པ་དང་དབང་རྫས་ཀྱི་ལྷ་ལ་དབང་བསྐུར།
རིགས་ཀྱི་བདག་པོའི་རྒྱས་གདབ། དེ་ལ་མཆོད་དེ། ཞུ་བ་ལས་བྱུང་བའི་དབང་རྫས་མཐེ་བོའི་རྡོ་རྗེར་གྱུར། བླ་མ་དང་དཀྱིལ་འཁོར་གྱི་གཙོ་བོ་སོགས་ཀྱིས་དབང་ལྷ་སྤྱན་དྲངས་ནས་མཆོད། རྡོ་རྗེ་ཅན་སོགས་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད་སོགས་ནས་བར་ཆད་ཀྱི་བགེགས་བསྐྲད། བླ་མའི་ཐུགས་ཀ་ནས་སྤྲུལ་པའི་བུ་མོ་བརྒྱད་དང་གཞོན་ནུ་མ་གཉིས་རྣམས་དང་སློབ་དཔོན་ལྷན་ཅིག་པས་མཐེ་བོའི་རྡོ་རྗེ་ཕྱག་ཏུ་ཐོགས་ཏེ། དབང་བསྐུར་རྡོ་རྗེ་སོགས་དང༌། འདི་དེ་སངས་རྒྱས་ཐམས་ཅད་སོགས་ནས་བི་ཤོ་དྷ་ནི་སྭཱ་ཧཱ་ཞེས་པས་དབང་བསྐུར་མཐར་ལག་ཏུ་བྱིན་ལ། ཨོཾ་ཨཱ་ཨཱི་སོགས་ཆུས་ཀྱང་དབང་བསྐུར།
དབང་ཡུལ་སེམས་དཔའ་སེམས་མར་གྱུར། དེའི་འོད་ཀྱིས་དཀྱིལ་འཁོར་ལས་སེམས་དཔའ་སེམས་མ་སྤྱན་དྲངས་པ་དང༌། དབང་གི་ལྷ་ཐམས་ཅད་ཀྱང་སེམས་དཔའ་སེམས་མའི་རྣམ་པས་དབང་ཡུལ་སེམས་དཔའ་སེམས་མར་གསལ་བ་ལ་ཐིམ། གནྡྷཾ་སོགས་ཀྱིས་མཆོད། དེ་ནི་དར་དཔྱངས་ཀྱི་དབང་ཡིན་ནོ། ། དགེ་སློང་ལ་ཆེད་དུ་བརྗོད་ཅིང་བསྔགས་པ་ནི། གདུག་པ་བསྡིགས་པར་བྱེད་པའི་མཆོག ། གང་གིས་ངུར་སྨྲིག་མཐོང་བ་ཡིས། ། ལྷ་མིན་ས་ཡི་འོག་ཏུ་འབྲོས། ། དགེ་སློང་རྡོ་རྗེ་འཛིན་པ་བྱ། །
ཞེས་དང༌། སྟོང་ཉིད་སྙིང་རྗེར་ཁྱོད་བྱིན་བརླབས། ། སྟོང་པ་སྙིང་རྗེ་རྒྱུན་མི་ཆད། ། རྡོ་རྗེ་དྲིལ་བུ་མཚན་མར་ཟུང༌། ། ཇི་ལྟར་དེ་ལྟར་གཞན་ལ་སྟོན། ། ཁྱོད་ནི་ཡོངས་རྫོགས་སློབ་དཔོན་ཏེ། ། གནས་བརྟན་རྒན་པོའང་ཁྱོད་ཉིད་ཡིན། ། ཁྱོད་ནི་བསིལ་གྱུར་རྙོག་པ་མེད། ། དགེ་སློང་དགྲ་བཅོམ་ཟག་པ་ཟད། ། འཛག་པའི་འདོད་ཆགས་རབ་སྤངས་པས། །
ཁྱོད་ཀྱི་ཟུག་རྔུ་མ་ལུས་བཏོན། ། གཞན་ལ་ཕན་པའི་གང་ཟག་མཆོག ། ཁྱོད་ནི་མངོན་སུམ་སངས་རྒྱས་སྲས། ། ཞེས་གསུང་བར་བསམ། རྗེས་གནང་གི་དོན་དུ། ཨོཾ་ཨེ་ཝཾ་པདྨ་བཛྲ་སོགས་ཀྱིས་གསོལ་བ་གདབ། སྔགས་གཉིས་ཀྱིས་རང་གི་ཡེ་ཤེས་ཀྱི་ཕུང་པོ་དང་རྣམ་ཤེས་ཀྱི་ཁམས་ཕྱག་མཚན་རྣམས་སྟོང་པར་སྦྱངས། སྟོང་པའི་ངང་ལས་རང་གི་ཡེ་ཤེས་ཀྱི་ཕུང་པོ་དང་རྣམ་ཤེས་ཀྱི་ཁམས་ཕྱག་མཚན་རྣམས་ཧཾ་ཀྵ་དང་རྡོ་རྗེ་ལས་རྡོར་སེམས་དང་ཤེས་ཕྱིན་མ་སྔོན་མོ་ནས། ཞུ་བ་ལས་བྱུང་བའི་དབང་རྫས་ཕྱག་མཚན་རྣམས་སུ་གྱུར་པའི་བར་དང༌། བླ་མ་དང་དཀྱིལ་འཁོར་གྱི་གཙོ་བོ་སོགས་ནས་བར་ཆད་ཀྱི་བགེགས་བསྐྲད།
རྡོ་རྗེ་སེམས་དཔའ་ཡབ་ཡུམ་གྱིས་ཕྱག་མཚན་རྣམས་ཕྱག་ཏུ་ཐོགས་ཏེ་དབང་བསྐུར་རྡོ་རྗེ་སོགས་དང༌། འཇིག་རྟེན་ཀུན་ལ་ཐམས་ཅད་ཅེས་པ་ནས། འཁོར་ལོའི་འཁོར་ལོ་རབ་ཏུ་བསྐོར། ཨོཾ་ཧཾ་ཀྵཿཙཀྲ་ཙཀྲ་པྲ་ཝརྟྟ་ཀ་སྭཱ་ཧཱ་ཞེས་པའི་བར་གཞུང་ཆོག་ལྟར་བརྗོད་དེ་གནས་ལྔར་བཞག་པའི་ཚུལ་དང༌། ཨོཾ་ཨཱ་སོགས་ཆུས་ཀྱང་དབང་བསྐུར། ཆགས་པའི་ཕུང་པོ་དང་ཡུལ་རྡོ་རྗེ་སེམས་དཔའ་ཡབ་ཡུམ་དུ་གྱུར། དེའི་འོད་ཀྱིས་དཀྱིལ་འཁོར་ལས་རྡོ་རྗེ་སེམས་དཔའ་ཡབ་ཡུམ་སྤྱན་དྲངས་པ་དང༌། དབང་གི་ལྷ་རྣམས་ཀྱང་རྡོ་རྗེ་སེམས་དཔའ་ཡབ་ཡུམ་གྱི་རྣམ་པས་ཆགས་པའི་ཕུང་པོ་དང་ཡུལ་རྡོ་རྗེ་སེམས་དཔའ་ཡབ་ཡུམ་དུ་གསལ་བ་ལ་ཐིམ། གནྡྷཾ་སོགས་ཀྱིས་མཆོད། དེ་ནས་མདུན་དུ་བྷྲཱུྃ་ལས་བྱུང་བའི་འཁོར་ལོ།
ཨོཾ་བཛྲ་ཧི་ཏུ་མཱཾ་ཞེས་སོགས་ནས་མངའ་བདག་གསུང་བ་དེ་ལྟར་བགྱི། སརྦ་ཏ་ཐཱ་ག་ཏཱ་ན་ནུ་རཱ་ག་ཡཱ་མི། ཞེས་པའི་བར་གྱི་རྗེས་གནང་རྣམས་གཞུང་བཞིན་བརྗོད། འོན་ཀྱང་དེར་སྔགས་ཀྱི་རྗེས་གནང་གཞུང་ལྟར་མི་ནུས་ན་ཞི་དང་རྒྱས་དང་སོགས་འོག་ནས་འབྱུང་བ་ལྟར་བྱའོ། ། ལུང་བསྟན་པ་ནི། དེའང་ཆོས་གོས་ཀྱི་གྲྭ་བཟུང་བའི་ཕྱག་རྒྱ་དང་བཅས་ཏེ། སྲིད་པའི་ངན་འགྲོ་ནས། བྷུ་ཝཿསྭ་ཞེས་པའི་བར་དང་གང་ལ་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་དཀྱིལ་འཁོར་གྱི་ལྷ་ཚོགས་རྣམས་དང་ལྷན་ཅིག་པས་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ་ཞེས་བརྗོད་དེ། དེ་དག་ནི་སྔར་གྱི་རྗེས་གནང་ལྟར་བྱས་པ་ཡིན་ལ། ཡང་ན་དུས་ཞབས་པའི་དཀྱིལ་ཆོག་ཏུ།
ལུང་བསྟན་པ་དང་དབུགས་དབྱུང་དང༌། ། མིག་ཐུར་རྨོངས་པ་སྤང་བ་དང༌། ། མེ་ལོང་ཡེ་ཤེས་དབང་དང་ནི། ། ཆོས་དང་ཕྲིན་ལས་གནང་བ་དང༌། ། སློབ་དཔོན་གྱི་ནི་ལས་རྣམས་དང༌། ། དམ་ཚིག་རྣམས་ནི་བསྒྲག་པར་བྱ། ། ཞེས་གསུངས་པའི་རྗེས་སུ་འབྲང་ན། དང་པོ་ལུང་བསྟན་ནི་སྔ་མ་ལྟར་བྱ་བ་དང༌། གཉིས་པ་དབུགས་དབྱུང་ནི་འོག་ཏུ་བྱེད་ལ། གསུམ་པ་མིག་ཐུར་གྱིས་དབང་ནི་ཨོཾ་ནཻ་ཏྲ་ནས་ཌྒྷ་ཊ་ཡཱ་མི་ཞེས་པའི་བར་དང༌།
བཞི་པ་མེ་ལོང་གི་དབང་ནི་ཨཱཿཡིས་བསྔགས་པའི་མེ་ལོང༌། ཆོས་རྣམས་གཟུགས་བརྙན་ལྟ་བུ་སྟེ་ཞེས་པ་ནས་སྐྱོབ་པ་རྣམས་ཀྱི་སྲས་སུ་སྐྱེ་ཞེས་པའི་བར་གོང་བཞིན་བརྗོད། ལྔ་པ་ཆོས་འཁོར་བསྐོར་བའི་རྗེས་གནང་ནི། ཨོཾ་ཨེ་ཝཾ་པདྨ་སོགས་ཀྱིས་གསོལ་བ་གདབ་པ་ནས། མངའ་བདག་གསུང་བ་དེ་ལྟར་བགྱི། ། ཞེས་པའི་བར་བྱ་བ་ནི་རྒྱས་པ་དང༌། བསྡུས་པ་ལ་དགའ་ན། དེའི་གོང་མཐའ་རྣམས་དོར་ལ། འཇིག་རྟེན་ཀུན་ལ་ཐམས་ཅད་ནས། ཙཀྲ་ཙཀྲ་པྲ་ཝརྟྟ་ཀ་སྭཱ་ཧཱའི་བར་གྱི་ཚིགས་བཅད་དང་སྔགས་ཙམ་བརྗོད་དོ། །
རྒྱས་བསྡུས་གཉིས་གང་ལྟར་ཡང༌། དྲུག་པ་ཕྲིན་ལས་བརྒྱད་སྒྲུབ་པ་སྔགས་ཀྱི་རྗེས་གནང་ངམ། ཡང་ན་ཆོ་ག་གཞན་ནས་འབྱུང་བ་བཞིན་སྣ་ཚོགས་རྡོ་རྗེ་ལག་ཏུ་བྱིན་པར་བསམས་ལ། ཞི་དང་རྒྱས་དང་དབང་དང་དགུག ། སྡང་བར་བྱེད་དང་གནོད་སོགས་དང༌། ། གསོད་དང་བསྐྲད་པ་ཐམས་ཅད་དེ། ། ལས་དེ་རྣམས་ནི་སྒྲུབ་པར་གྱིས། ། ཞེས་དང༌། བདུན་པ་སློབ་དཔོན་གྱི་ལས་སུ་བྱ་བའི་རྗེས་གནང་ནི། དབང་གི་དོན་དུ་ས་ནི་ཡོངས་བརྟགས་ནགས་དང་གྲོང་ཁྱེར་གྲོང་རྡལ་གྲོང་གི་ཕྱོགས་ཀྱི་ཆ་དག་དང༌། །
ཐབ་ཁུང་རྣམས་ཀྱི་མཚན་ཉིད་དང་ནི་བུམ་པ་དང་བཅས་རྡུལ་ཚོན་སྦྱིན་སྲེག་ཕུར་བུ་ལ་སོགས་དང༌། ། སློབ་མ་རྣམས་ནི་བསྡུ་བ་དག་དང་གང་ཡང་རྒྱལ་བའི་བདག་པོ་མཆོག་གི་དཀྱིལ་འཁོར་བྲི་བ་དག ། ཤེས་ནས་སློབ་དཔོན་གྱིས་ནི་དགེ་དང་མི་དགེའི་འབྲས་སླད་ཞི་བ་ལ་སོགས་མཐའ་དག་རབ་ཏུ་བྱ། ། ཞེས་པའི་བར་བྱ་བ་ཉིད་དོ། ། ལྔ་པ་དབང་གི་རྣམ་དག་ནི། དང་པོར་ཆུ་དག་ལ་ནི་དགེ་བསྙེན་ཉིད་དུ་འགྱུར་ཏེ་བུམ་པ་ལ་ཡང་དགེ་ཚུལ་དག་ཏུ་འགྱུར། ། གསང་བའི་དབང་ལ་དགེ་སློང་དང་ནི་གོང་མའི་བྱེད་པ་ལ་ཡང་གནས་བརྟན་ཞེས་པར་འགྱུར་བ་སྟེ། ། ཞེས་དང༌། འཇིག་རྟེན་གསུམ་ན་གཞོན་ལུས་གཅིག ། གནས་བརྟན་རྒན་པོ་སྐྱེ་དགུའི་བདག །
སུམ་ཅུ་རྩ་གཉིས་མཚན་འཆང་བ། ། སྡུག་གུ་འཇིག་རྟེན་གསུམ་ན་མཛེས། ། ཞེས་དང༌། ཕྱིར་མི་ལྡོག་པ་ཕྱིར་མི་འོང༌། ། འདྲེན་པར་ང་རྒྱལ་བསེ་རུའི་ཚུལ། ། ངེས་འབྱུང་སྣ་ཚོགས་ངེས་འབྱུང་བ། ། འབྱུང་བ་ཆེན་པོ་རྒྱུ་གཅིག་པ། ། དགེ་སློང་དགྲ་བཅོམ་ཟག་པ་ཟད། ། འདོད་ཆགས་བྲལ་བ་དབང་པོ་ཐུལ། ། བདེ་བ་རྙེད་པ་འཇིགས་མེད་ཐོབ། །
བསིལ་བར་གྱུར་པ་རྙོག་པ་མེད། ། ཅེས་དང༌། མགོ་ཟླུམ་བརྟུལ་ཞུགས་ཆེན་པོ་འཆང༌། ། ཚངས་པར་སྤྱོད་པ་བརྟུལ་ཞུགས་མཆོག ། དཀའ་ཐུབ་མཐར་ཕྱིན་དཀའ་ཐུབ་ཆེ། ། གཙང་གནས་དམ་པ་གཽ་ཏ་མ། ། བྲམ་ཟེ་ཚངས་པ་ཚངས་པ་ཤེས། ། མྱ་ངན་འདས་པ་ཚངས་པ་ཐོབ། ། གྲོལ་བ་ཐར་པ་རྣམ་གྲོལ་ལུས། ། རྣམ་གྲོལ་ཞི་བ་ཞི་བ་ཉིད། །
ཅེས་བརྗོད་དོ། ། ཤོང་པ་ལྷ་དང་དཀྱིལ་འཁོར་དང་དམ་ཚིག་གི་རྣམ་དག་བརྗོད་པ་ལྟར་ནའང་འདིར་དཀྱུས་ལྟར་བརྗོད་དོ། ། དྲུག་པ་སྐུ་གསུང་ཐུགས་རྡོ་རྗེའི་དབང་བླང་བ་ནི། དེ་ནས་སྐུ་དང་གསུང་དང་ཐུགས་རྡོ་རྗེར་བྱེད་པའི་སླད་དུ་རྡོ་རྗེ་སྐུའི་ཕྱག་རྒྱ་སྦྱིན་པར་བྱའོ་ཞེས་གསུངས་པའི་དོན་དུ། རང་ཉིད་དུས་ཀྱི་འཁོར་ལོ་ཡབ་ཡུམ་གྱི་སྐུར་གསལ་བ་ལ་ཕྱག་རྒྱ་དྲུག་འཆིང་བ་ནི། རུས་པའི་འཁོར་ལོ་སྔགས་གཉིས་ཀྱིས་བསང་སྦྱངས། སྟོང་པའི་ངང་ལས་ཧཾ་ལས་སྐྱེས་པའི་སྤྱི་གཙུག་གི་འཁོར་ལོ་མི་བསྐྱོད་པ་ལྗང་གུ་ཞལ་གསུམ་ཕྱག་དྲུག་པར་བསྐྱེད། དེའི་དཔྲལ་བར་ཨོཾ་སོགས་ནས་ཧོཿཐུགས་ཀའི་ས་བོན་ལས་འོད་ཟེར་འཕྲོས་ཡེ་ཤེས་པ་རྣམས་མི་བསྐྱོད་པའི་རྣམ་པར་ཛཿཧཱུྃ་བཾ་ཧོཿཧཱིཿདམ་ཚིག་པ་དང་ཡེ་ཤེས་པ་རོ་མཉམ། ཨོཾ་ཨཱ་ཨཾ་སོགས་ཀྱིས་དབང་བསྐུར། རིགས་ཀྱི་བདག་པོའི་རྒྱས་གདབ།
གནྡྷཾ་སོགས་ཀྱིས་མཆོད། ཞུ་བ་ལས་བྱུང་བའི་དབང་རྫས་སྤྱི་གཙུག་གི་འཁོར་ལོའམ་ནོར་བུར་གྱུར། བླ་མ་དང་གཙོ་བོ་དབྱེར་མེད་པས། མི་བསྐྱོད་འཁོར་ལོའི་གཟུགས་ཉིད་ཀྱིས། ། ལུས་མཆོག་ལ་ནི་རྣམ་བརྒྱན་ཏེ། ། སྲིད་པ་གསུམ་དུ་འཁོར་ལོ་བསྐོར། ། ལུས་མཆོག་ལ་གནས་ཆུ་རྒྱུན་གྱིས། ། ཅིག་ཅར་ཆོས་ཀྱི་འཁོར་ལོ་བསྐོར། ། འགྲོ་བའི་དོན་ཆེན་བྱེད་པར་འགྱུར། ། ཨོཾ་ཧཾ་བཛྲ་ཤི་རོ་མ་ཎི་ཤི་ར་སི་ཧཱུྃ་ཕཊ།
ཅེས་བརྗོད་ཅིང་སྤྱི་བོར་བཅིངས་པར་བསམ། དེ་བཞིན་དུ་རྣ་རྒྱན་བསང་སྦྱངས། སྟོང་པའི་ངང་ལས་ཧཾ་ཧཿལས་སྐྱེས་པའི་རྣ་རྒྱན་འོད་དཔག་མེད་དཀར་པོ་སོགས་ནས། ཞུ་བ་ལས་བྱུང་བའི་དབང་རྫས་རྣ་རྒྱན་དུ་གྱུར། དཔག་མེད་རྣ་ཆའི་གཟུགས་ཉིད་ཀྱིས། ། རྣ་བ་དག་ལ་རྣམ་བརྒྱན་ཏེ། ། སྲིད་པ་གསུམ་ལ་ཆགས་པར་བྱ། ། དེ་འདིས་འགྲོ་བའི་དོན་བྱེད་འགྱུར། ། ཨོཾ་ཧཾ་ཧཿབ་བཱ་མ་དཀྵི་ཎ་ཀརྞ་ཡོར་བཛྲ་ཀུཎྜ་ལི་ཧཱུྃ་ཧཱུྃ་ཕཊ་ཕཊ། ཅེས་པས་རྣ་ཆ་གཡོན་དང་གཡས་སུའོ། །
མགུལ་རྒྱན་བསང་སྦྱངས། ཨོཾ་ལས་སྐྱེས་པའི་མགུལ་རྒྱན་རིན་འབྱུང་དམར་པོ་སོགས་ནས། རིན་ཆེན་མགུལ་རྒྱན་གཟུགས་ཉིད་ཀྱིས། ། བདག་གི་མགུལ་པར་རྣམ་བརྒྱན་ཏེ། ། འགྲོ་འདི་རོ་ཡིས་བཏུལ་བྱས་ནས། ། འགྲོ་བ་ཆུ་བཞིན་འཇུག་པར་འགྱུར། ། ཨོཾ་ཨཱཿཀཎྛེ་བཛྲ་ཀཎྛ་ཀེ་ཧཱུྃ་ཕཊ། ཅེས་པས་མགྲིན་པར་རོ། ། ལག་གདུབ་དང་རྐང་གདུབ་བསང་སྦྱངས། ཨ་ཨཱ་ལས་སྐྱེས་པའི་ལག་གདུབ་དང་ཧ་ཧཱ་ལས་སྐྱེས་པའི་རྐང་གདུབ་རྣམ་སྣང་སེར་པོ་སོགས་ནས་ཞུ་བ་ལས་བྱུང་བའི་དབང་རྫས་གདུབ་བུ་རྣམས་སུ་གྱུར།
རྣམ་སྣང་ལག་གདུབ་གཟུགས་ཉིད་ཀྱིས། ། ལག་པ་དག་ལ་རྣམ་བརྒྱན་ཏེ། ། འགྲོ་བའི་དོན་ལ་འཇུག་བྱས་ན། ། སྐྱེ་བ་ས་ལྟར་བརྟན་པར་འགྱུར། ། ཨོཾ་ཨཱ་བཱ་མ་དཀྵི་ཎ་ཀ་ར་ཡོར་བཛྲ་རུ་ཙ་ཀཽ་ཧུཾ་ཧཱུྃ་ཕཊ། རྣམ་སྣང་རྐང་གདུབ་གཟུགས་ནས། ས་ལྟར་བརྟན་པར་གྱུར། ཨོཾ་ཧ་ཧཱ་བཱ་མ་དཀྵི་ཎ་པཱ་ད་ཡོར་བཛྲ་ནཱུ་པུ་རེ་ཧཱུྃ་ཧཱུྃ་ཕཊ་ཕཊ། ཅེས་པས་ལག་པ་གཡོན་དང་གཡས་དང་རྐང་པ་གཡོན་དང་གཡས་སུའོ། ། སྐ་རགས་བསང་སྦྱངས།
ཨཱཿལས་སྐྱེས་པའི་སྐ་རགས་དོན་གྲུབ་ནག་པོ་སོགས་ནས། ཞུ་བ་ལས་བྱུང་བའི་དབང་རྫས་སྐ་རགས་སུ་གྱུར། དོན་ཡོད་སྐ་རགས་གཟུགས་ཀྱིས་ནི། ། རྐེད་པ་ལ་ནི་རྣམ་བརྒྱན་པ། ། འགྲོ་འདི་རླུང་གི་བཏུལ་བྱས་ན། ། ཐོགས་མེད་རླུང་གིས་འགྲོ་བ་འདུལ། ། ཨོཾ་ཨཾ་ཀཊྱཾ་བཛྲ་མེ་ཁ་ལེ་ཧཱུྃ་ཕཊ་ཅེས་པས་རྐེད་པར་རོ། ། ཐལ་ཆེན་བསང་སྦྱངས། སྟོང་པའི་ངང་ལས་སྟོང་ཆེན་ཡི་གེ་ལྔ་འདུས་པའི་ཝཾ་ལས་སྐྱེས་པའི་ཐལ་ཆེན་རྡོ་རྗེ་སེམས་དཔའ་སོགས་ནས། ཞུ་བ་ལས་བྱུང་བའི་དབང་རྫས་ཐལ་ཆེན་དུ་གྱུར།
བྱང་ཆུབ་སེམས་ཀྱི་རང་བཞིན་གྱི། ། ཐལ་བས་ལུས་ལ་རྣམ་བརྒྱན་ཏེ། ། མཆོག་གི་སྤྱོད་པ་རབ་སྤྱོད་ན། ། བདེ་བའི་ཡིད་ཀྱིས་འགྲོ་བ་འདུལ། ། ཨོཾ་ཝཾ་པཉྩ་ཨཱ་ཀཱ་ར་མ་ཧཱ་ཤཱུ་ནྱ་སྭ་བྷཱ་ཝ་སརྦཾ་གེ་ཧཱུྃ་ཕཊ། ཅེས་པས་དཔྲལ་བར་ཐིག་ལེའོ། ། དེ་ནས་རྡོ་རྗེ་མཆོད་ཕྱིར་ཐོགས་ཚངས་པ་བྱེད་པའི་སླད་དུ་སྟེ་སྐུ་རྡོ་རྗེ་བྱེད་པའི་སླད་དུ་སྦྱིན་པར་བྱའོ་ཞེས་པའི་དོན་དུ་བསང་སྦྱངས། སྟོང་པའི་ངང་ལས་ཨ་ཨཱཿཨཾ་ལས་སྐྱེས་པའི་མཆོད་ཕྱིར་ཐོགས། སྐུ་རྡོ་རྗེ་བསྐྱེད་པ་སོགས་བྱས་ལ། ཞུ་བ་ལས་བྱུང་བའི་དབང་རྫས་མཆོད་ཕྱིར་ཐོགས་སུ་གྱུར།
ཨོཾ་ཨ་ཨཿཨོཾ་སརྦ་སྭ་རཻ་ཀ་ཏྲི་སྭ་ར་སྭ་བྷཱ་ཝ། བཛྲ་ཡཛྙོ་པ་བཱི་ཏསྐནྡྷེ་ཧུཾ་ཧཱུྃ་ཕཊ་ཕཊ། ཅེས་པས་ཕྲག་པ་གཉིས་སུ་དོ་ཤལ་དུ་བྱིན་པར་བསམ། སྐུ་བྱིན་གྱིས་བརླབ་པ་ནི། རང་གི་དཔྲལ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ལས་འཁོར་ལོ་རྩིབས་བརྒྱད་པ་ཡོངས་སུ་གྱུར་པ་ལས་སྐུ་རྡོ་རྗེ་དཀར་པོ་སོགས་ནས་ཤེས་རབ་མ་དང་བཅས་པ་ནམ་མཁའི་ཁམས་གང་བར་སྤྲོས། སྐུ་རྡོ་རྗེས་གདུལ་བར་བྱ་བའི་སེམས་ཅན་རྣམས་ལ་ཆོས་བསྟན་ནས། སླར་ལོག་སྟེ་ཁྱེད་རྣམས་ཀྱི་མདུན་དུ་འཁོད་པ་ལ་གནྡྷཾ་སོགས་ཀྱིས་མཆོད། སྐུ་རྡོ་རྗེ་འཛིན་པ་འདི་ལ་དབང་བསྐུར་དུ་གསོལ་ཞེས་གསོལ་བ་བཏབ་པས་སྐུའི་རིགས་ཀྱི་ལྷ་མོ་རྣམས་ཀྱིས། ཨོཾ་ཨཱ་ཨཱི་ནས་དྷ་ནི་སྭཱ་ཧཱ།
ཞེས་བདུད་རྩིའི་བུམ་པས་དབང་བསྐུར་ཞིང་བཀྲུས། རང་གི་དཔྲལ་བར་ཟླ་བའི་དཀྱིལ་འཁོར་ལ་སྐུ་རྡོ་རྗེ་རྣམས་འཇུག་པར་གསོལ་བའི་ཡིད་ཀྱིས། དཔལ་ལྡན་སྐུ་ཡི་རྡོ་རྗེ་འཛིན་ནས་དེང་བདག་མཛོད། ཅེས་བརྗོད་པས་རོ་མཉམ་པར་གྱུར་ཏེ་རང་གི་ལུས་སྐུ་རྡོ་རྗེར་གྱུར་པར་བསམ། མེ་ཏོག་ལྷུང་བའི་དབང་གིས་ཕྱག་རྒྱ་རྣམ་པར་དག་པ་དབང་བསྐུར་བ་སྦྱིན་པ་ནི། དབང་ཕྱུག་ཆེན་པོ་བྱེད་པའི་སླད་དུའོ་ཞེས་པའི་དོན་དུ། མེ་ཏོག་ཕོག་པའི་ལྷའི་གཙོ་བོའི་ཕྱག་མཚན། རྡོ་རྗེ་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་རྡོ་རྗེ་ཨཱཿདང་པདྨ་ལས་སྐྱེས་པའི་གསུང་རྡོ་རྗེ་དམར་པོ་དམར་དཀར་ནག་པའི་ཞལ་གསུམ་ཕྱག་དྲུག་གི་གཡས་པ་གསུམ་ན་པདྨ་རྡོ་རྗེ་འཁོར་ལོ། གཡོན་པ་གསུམ་ན་ནོར་བུ་དྲིལ་བུ་རལ་གྲི་འཛིན་པ།
དེའི་དཔྲལ་བར་ཨོཾ་སོགས་ནས་དབང་རྫས་རྡོ་རྗེར་གྱུར། ཨོཾ་ཤྲཱི་ཀཱ་ལ་ཙཀྲ་ཧཱུྃ་ཧཱུྃ་ཕཊ། ཅེས་པས་ལག་པ་གཡས་སུའོ། ། བཅོམ་ལྡན་བདག་གིས་སྦྱིན་ལགས་ཀྱིས། ། འདི་ལ་ཉེ་བར་མཛད་དུ་གསོལ། ། ཨོཾ་ཨཱཿཧཱུྃ་ཧོཿཧཀཥམལཝརཡཾཧཱུྃ་ཕཊ། ཅེས་བརྗོད་ཅིང་མེ་ཏོག་ལ་མངོན་པར་བསྔགས་པའི་རང་གི་ལྷའི་སྙིང་པོ་རང་གི་སྤྱི་བོར་བྱིན་པར་བསམ་མོ། ། གསུང་བྱིན་གྱིས་བརླབ་པ་ནི། རང་གི་མགྲིན་པར་ར་ལས་ཉི་མའི་དཀྱིལ་འཁོར་གྱི་སྟེང་དུ་ཨཱཿལས་པདྨ་དམར་པོ་འདབ་བརྒྱད་ཡོངས་སུ་གྱུར་པ་ལས་གསུང་རྡོ་རྗེ་སོགས་ནས་བཀྲུས། རང་གི་མགྲིན་པར་ཉི་མའི་དཀྱིལ་འཁོར་ལ་གསུང་རྡོ་རྗེ་རྣམས་འཇུག་པར་གསོལ་བའི་ཡིད་ཀྱིས།
དཔལ་ལྡན་གསུང་གི་རྡོ་རྗེ་ནས་རང་གི་ངག་གསུང་རྡོ་རྗེ་ནས་གྱུར་པར་བསམ། ཁྱབ་འཇུག་བྱེད་པའི་སླད་དུ་སྟེ་ཐུགས་རྡོ་རྗེ་བྱེད་པའི་སླད་དུའོ་ཞེས་པའི་དོན་དུ་དར་དཔྱངས་དང༌། ཅོད་པཎ་ཨྃ་དང་ཧྃ་ལས་སྐྱེས་པའི་ཐུགས་རྡོ་རྗེར་བསྐྱེད་པ་སོགས་བྱས་ལ། ཨོཾ་ཨཾ་བཛྲ་པཊྚ་ཨུདྡྷེ་ཧཱུྃ་ཕཊ། ཨོཾ་ཧཾ་བཛྲ་ཤི་རོ་མ་ཎི་ཤི་ར་སི་ཧཱུྃ་ཕཊ། ཅེས་པས་མགོ་བོར་རོ། ། ཐུགས་བྱིན་གྱིས་བརླབས་པ་ནི། རང་གི་སྙིང་གར་ཐིག་ལེ་ལས་སྒྲ་གཅན་གྱི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ཡོངས་སུ་གྱུར་པ་ལས་ཐུགས་རྡོ་རྗེ་སོགས་ནས་བཀྲུས། རང་གི་སྙིང་གར་སྒྲ་གཅན་གྱི་དཀྱིལ་འཁོར་ལ་ཐུགས་རྡོ་རྗེ་རྣམས་འཇུག་པར་གསོལ་བའི་ཡིད་ཀྱིས། དཔལ་ལྡན་ཐུགས་ཀྱི་རྡོ་རྗེ་ནས་རང་གི་ཡིད་རྡོ་རྗེ་ནས་གྱུར་པར་མོས་ཏེ།
དེས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་བདག་ཉིད་ངའོ་སྙམ་པས། ཨོཾ་སརྦ་ཏ་ཐཱ་ག་ཏཱ་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་གཟུང་ངོ༌། ། དེ་དག་ལ། ཚངས་པ་སྐུ་ཡི་རྡོ་རྗེ་འཛིན། ། གསུང་གི་རྡོ་རྗེ་དབང་ཕྱུག་ཆེ། ། རྒྱལ་པོ་ཐུགས་ཀྱི་རྡོ་རྗེ་འཛིན། ། དེ་ཡང་ཁྱབ་འཇུག་རྫུ་འཕྲུལ་ཆེ། ། རྡོ་རྗེ་སློབ་དཔོན་ཞེས་དང༌། གཙུག་ཕུད་ཕུད་བུ་ལྕང་ལོ་ཅན། །
རལ་པ་མུཉྫ་ཅོད་པཎ་ཐོགས། ། གདོང་ལྔ་ཟུར་གཙུག་ལྔ་དང་ལྡན། ། ཟུར་ཕུད་ལྔ་པ་མེ་ཏོག་ཐོད། ། ཅེས་སོ། ། དེ་ལྟར་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བའི་རྡོ་རྗེ་སློབ་དཔོན་ནི་དཀྱིལ་འཁོར་ཐམས་ཅད་དུ་དབང་བསྐུར་བར་འགྱུར་ཞིང༌། མུ་སྟེགས་ནས་རྣལ་འབྱོར་བླ་མེད་ཀྱི་བར་གྱི་རྒྱུད་ཐམས་ཅད་ཀྱི་སྟོན་པ་པོ་དང༌། སྔགས་ཐམས་ཅད་ཀྱི་རྗེས་སུ་གནང་བ་སྦྱིན་པ་པོ་དང༌། དངོས་གྲུབ་ཐམས་ཅད་ཀྱི་སྒྲུབ་པ་པོར་འགྱུར་རོ་ཞེས་བརྗོད། གསུམ་པ་རྡོ་རྗེ་སློབ་དཔོན་གྱི་དམ་ཚིག་བསྟན་པ་ལ། དམ་ཚིག་བསྟན་དང་གསོལ་བ་གདབ། །
དབུགས་དབྱུང་རང་ཉིད་སྤྲོ་ཚིག་བརྗོད། ། དེ་ལ་དམ་ཚིག་བསྟན་པ་ནི། ། འདིར་སྟོན་པ་པོའི་དབང་ལ་མངོན་པར་དབང་བསྐུར་བའི་དགེ་སློང་ངམ། དགེ་ཚུལ་ལམ། ཁྱིམ་པས་གཡོག་སོགས་ཀྱི་ཆོས་དང་ཁྱིམ་པའི་ཆོས་མི་བྱའོ། ། གལ་ཏེ་རལ་གྲི་དང་སྣག་ཚ་དང་ཚོང་ལ་སོགས་པ་བྱེད་ན་དེའི་ཚེ་བཀའ་བཅག་པར་འགྱུར་ཞིང༌། བཀའ་བཅག་པ་ལས་མནར་མེད་པར་འགྲོ་བར་འགྱུར་ཏེ། སློབ་དཔོན་གྱི་ཆོས་རྣམ་པར་བཤིག་པའི་ཕྱིར་རོ་ཞེས་བརྗོད་དོ། ། དེ་ནས་རང་གི་སྟེང་དུ་གདུགས་དཀར་པོ་བཟུང་ལ། ཐལ་མོ་སྦྱར་ཏེ་དཀྱིལ་འཁོར་ལ་བསྐོར་བར་བསམ་ཞིང༌།
ཨོཾ་མ་ཧཱ་ར་ཏ་སུ་དྲྀ་ཌྷ་པུ་ཥྱ་སུ་སུ་ཁོ་བཛྲ་ས་ཏྭ་ཨཱདྱ་སིདྡྷྱ་མཱཾ་ཞེས་བརྗོད་ཅིང་བསྐོར་བ་བྱས་ཏེ་ཤར་སྒོར་སླེབས། གདུགས་ལོགས་སུ་བཞག་སྟེ་གནས་པ་ན། བླ་མས། རྒྱུད་རྣམས་འཛིན་པར་འགྱུར་བ་ཡི། ། སློབ་མ་འདི་ནི་ཕུལ་བ་ལགས། ། ཞེས་དཀྱིལ་འཁོར་ལ་འབུལ་ཞིང་གསོལ་བ་བཏབ་ནས། བླ་མ་དཀྱིལ་འཁོར་པ་དང་བཅས་པས་མགྲིན་གཅིག་ཏུ་དབུགས་དབྱུང་བ་ནི། ད་ནི་ཁྱོད་ཉིད་དཀྱིལ་འཁོར་གྱི། ། སློབ་དཔོན་སྔགས་དང་རྒྱུད་འཛིན་པར། ། སངས་རྒྱས་བྱང་ཆུབ་སེམས་དཔའ་དང༌། །
ལྷ་རྣམས་དག་ཀྱང་དགོངས་པར་འགྱུར། ། སེམས་ཅན་རྣམས་ལ་བརྩེ་དོན་དུ། ། ཁྱོད་ཀྱིས་དཀྱིལ་འཁོར་ཆོ་ག་བཞིན། ། རབ་ཏུ་འབད་པས་བྲི་བར་བྱ། ། སྒྲུབ་པ་པོ་རྣམས་རྒྱུད་ལ་སྦྱོར། ། མཆོག་ཏུ་གསང་བ་དམ་པ་ཡི། ། དཀྱིལ་འཁོར་མཐོང་ཞིང་ཞུགས་པ་ཡིས། ། སྡིག་པ་ཀུན་ལས་ངེས་པར་གྲོལ། ། དེ་རིང་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལས་ནི། །
ཕྱིན་ཆད་འཆི་བ་ཁྱོད་ལ་མེད། ། སྲིད་པའི་སྡུག་བསྔལ་ལས་ཁྱོད་འདས། ། སྲིད་པ་ཤིན་ཏུ་མཐའ་གྲུབ་ཕྱིར། ། སངས་རྒྱས་རྡོ་རྗེ་ཅན་ཀུན་གྱིས། ། དེ་རིང་ཚེ་ལྡན་དབང་བསྐུར་ཏེ། ། ཁམས་གསུམ་རྒྱལ་སྲིད་ཆེན་པོ་ཡི། ། བདག་པོ་ཉིད་དུ་ཁྱོད་ངེས་སོ། །

འདོད་ཆགས་བྲལ་བ་ལྟ་བུའི་སྡིག ། ཁམས་གསུམ་ན་ནི་གཞན་མེད་དེ། ། དེ་བས་འདོད་ལ་ཆགས་བྲལ་ཉིད། ། ཁྱོད་ཀྱིས་ནམ་ཡང་མི་བྱའོ། ། འདོད་པ་ཀུན་ལ་ཉེར་སྤྱོད་པས། ། གང་ལའང་འཇིགས་མེད་རོལ་པ་ཉིད། ། ཤ་ལྔ་བདུད་རྩི་ལྔ་བཟའ་བྱ། ། འདི་ལས་གཞན་ཡང་དམ་ཚིག་བསྲུངས། ། སྲོག་ཆགས་གསད་པར་མི་བྱ་ཞིང༌། ། བུད་མེད་རིན་ཆེན་ཡོངས་མི་སྤོང༌། ། སློབ་དཔོན་སྤང་བར་མི་བྱ་སྟེ། །
དམ་ཚིག་ཤིན་ཏུ་འདའ་བར་དཀའ། ། ཤེས་རབ་ཐབས་ཀྱི་བསམ་པ་ཡིས། ། མི་བྱ་ཅུང་ཟད་ཡོད་མ་ཡིན། ། མ་འཇིགས་ཁྱོད་ལ་སྡིག་པ་མེད། ། དེ་བཞིན་གཤེགས་པའི་གསུང་ཇི་བཞིན། ། གཞན་ཡང་ཆོ་ག་ཇི་ལྟ་བ་བཞིན་དབང་བསྐུར་བ་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་རྟག་ཏུ་དགོངས་ཤིང་བྱིན་གྱིས་རློབ་པར་འགྱུར་རོ་ཞེས་དབུགས་ཕྱུང་བར་བསམ། དེ་ལ་རང་དགའ་ཞིང་སྤྲོ་བས་ཆེད་དུ་བརྗོད་པ། དེང་བདག་སྐྱེ་བ་འབྲས་བུར་བཅས། ། བདག་གི་གསོན་པའང་འབྲས་བུ་ཡོད། །
དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་དེང་བདག་གྱུར། ། ཞེས་བརྗོད་པར་བསམ་མོ། ། རྡོ་རྗེ་སློབ་དཔོན་གྱི་དབང་གི་ཆོ་གའོ། ། དེ་རྣམས་ཀྱིས་དབང་བསྐུར་བ་རྫོགས་པར་ཐོབ་ཅིང་ཁས་བླངས་པའི་དམ་ཚིག་དང་སྡོམ་པ་རྣམས་བསྲུང་སྙམ་པས། གཙོ་བོས་ཇི་ལྟར་སོགས་ལན་གསུམ་དང༌། དབང་ཐོབ་ནས་ཡོན་དབུལ་བ་ནི། ཨོཾ་བཛྲ་བྷཱུ་མི་ཨཱཿཧཱུྃ། དབང་ཆེན་གསེར་གྱི་ས་གཞི་སོགས་ཀྱིས་མཎྜལ་འབུལ། དེང་ནས་བརྩམས་ཏེ་བདག་བྲན་སོགས་ལན་གསུམ་བརྗོད།
དེ་ནས་དེ་ཁོ་ན་ཉིད་ཀྱི་བསྟོད་པ་སྔོན་དུ་འགྲོ་བས་བདེན་པའི་སྟོབས་བརྗོད་པ་སོགས་མན་ཆད་དཀྱིལ་འཁོར་གྱི་ཆོ་ག་སྤངས་རྟོགས་ཀྱི་ཡོན་ཏན་ཀུན་ནས་འབྱུང་བ་ཇི་ལྟ་བ་བཞིན་བྱའོ། ། སྨྲས་པ། གཞོམ་བྲལ་སྐུ་བཞི་ཉེ་བར་བསྐྱེད་པའི་རྒྱུ། ། སྒྲིབ་པའི་དྲི་བཞི་རྣམ་པར་སྦྱོང་བའི་ཐབས། ། ཡན་ལག་རྣམ་བཞི་བསྒོམ་ལ་དབང་འབྱོར་བ། ། མཆོག་དབང་རྣམ་བཞི་ལེན་པའི་ཆོ་ག་འདིར། ། དགོས་ངེས་མེད་པར་ཁྲིགས་ཆགས་བྱས་པ་དང༌། ། དགོས་དོན་དཀྱུས་མར་གཟུ་ལུམ་བསླད་པ་མེད། ། དགོས་པའི་གཙོ་བོ་རྒྱུད་འགྲེལ་སོར་གནས་ཕྱིར། ། དགོས་དོན་སྙིང་པོ་བསྟར་ལ་ཡིད་བརྟན་བྱོས། །
རྣམ་དཀར་དགེ་བས་རྣམ་མང་ལུས་ཅན་ཚོགས། ། རྣམ་དག་དབང་ལ་རྣམ་པར་དཔྱོད་པས་འཇུག ། རྣམ་མཁྱེན་བླ་མའི་རྣམ་ཐར་ཡོངས་བཟུང་ནས། ། རྣམ་ཀུན་མཆོག་ཏུ་རྣམ་པར་གྲོལ་གྱུར་ཅིག ། ཅེས་དུས་ཀྱི་འཁོར་ལོའི་ངེས་དོན་ཟབ་མོའི་དཀྱིལ་འཁོར་དུ་དབང་གོང་མ་གོང་ཆེན་བདག་པོའི་དབང་དུ་བཅས་པ་ལེན་པའི་ཆོ་ག་ཡོན་ཏན་རིན་ཆེན་འབྱུང་གནས་ཞེས་བྱ་བ་འདི་ནི་དཔལ་དུས་ཀྱི་འཁོར་ལོའི་སྒྲུབ་མཆོད་སོགས་ཀྱི་རྡོ་རྗེ་སློབ་དཔོན་ཆེན་པོ་ཀུན་དགའ་ཕུན་ཚོགས་པ་ནས་བསྟན་པའི་སྣང་བྱེད་ཆེན་པོ་ངག་དབང་ཀུན་དགའ་ལེགས་པའི་འབྱུང་གནས་བསྟན་པའི་རྒྱལ་མཚན་དཔལ་བཟང་པོ་བས་བཀླག་ཆོག་ཏུ་བསྟར་བར་མཛད་པའི་དུས་ཀྱི་འཁོར་ལོའི་དཀྱིལ་འཁོར་ཆོ་ག་སྤངས་རྟོགས་ཀྱི་ཡོན་ཏན་ཀུན་ནས་འབྱུང་བ་ཞེས་བྱ་བའི་བདག་ཉིད་འཇུག་པའི་ཆོ་གའི་ཞབས་འདེགས་ཁ་འགེངས་སུ་འོས་པ་ཞིག་དགོས་ཞེས། གསུང་བསྐུལ་པདྨའི་དྲི་བསྲུང་ལྟ་བུས་སྙིང་ལ་སིམ་པར་བརྟེན། ཀུན་མཁྱེན་བུ་སྟོན་ཆེན་པོས་མཛད་པའི་དབང་གི་ཆོ་ག་ལྷན་ཐབས་སུ་བཅས་པའི་དགོངས་དོན་ལྟར་བདག་ཉིད་འཇུག་པའི་ཆོ་ག་ཉམས་སུ་བླང་བདེ་བར་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེའམ་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་འདོད་པའི་དབང་ཕྱུག་ཅེས་པ་མེ་གླང་གི་གནམ་ལོའི་རྒྱུ་སྐར་གྱི་ལྷ་མོ་ནག་པས་ཉ་ཡོངས་སུ་གང་བའི་ཚེས་ལ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་བརྒྱ་བྱིན་ཕྱོགས་ཀྱི་བ་གམ་གསུམ་པར་གྲུབ་པར་བགྱིས་པ་དགེ་ལེགས་རབ་ཏུ་འཕེལ་བར་གྱུར་ཅིག ། སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
