གསུང་འབུམ། ཚུལ་ཁྲིམས་རིན་ཆེན།
པོད ༡༦༩
སྟོན་མཆོག་གང་ལས་བྱོན་པའི་ཤཱཀྱ་རྣམས་ཀྱི་སྔོན་རབས་གླེང་བའི་ཆོས་གཏམ་དབྱངས་ཀྱི་རྒྱལ་མོའི་མགྲིན་གླུ།
༼ཨ༽ ༄༅། །སྟོན་མཆོག་གང་ལས་བྱོན་པའི་ཤཱཀྱ་རྣམས་ཀྱི་སྔོན་རབས་གླེང་བའི་ཆོས་གཏམ་དབྱངས་ཀྱི་རྒྱལ་མོའི་མགྲིན་གླུ་ཞེས་བྱ་བ་བཞུགས་སོ།། གསེར་མངལ་མིག་སྟོང་པ་སོགས་འཇིག་རྟེན་འདིར། ། ཆེ་བར་རློམ་དགུ་རལ་པའི་ཅོད་པཎ་རྩེས། ། གང་གི་ཞབས་ཟུང་འཁོར་ལོས་མཚན་པ་ལ། ། ཡང་ཡང་བཏུད་བྱས་ཤཱཀྱ་སེང་གེར་འདུད། ། གང་འདིར་སྐྱེ་བ་བཟུང་ཚུལ་བསྟན་པའི་རིགས། ། ཤཱཀྱ་རྣམས་ཀྱི་སྔོན་རབས་རིགས་བརྒྱུད་གཏམ། ། བརྗོད་པ་ཡོན་ཏན་སྙིང་པོས་ལྕི་བ་གང༌། ། ལུས་ལས་རྙེད་པ་ཉུང་ཟད་མཆིད་དུ་གླེང༌། །
འཇིག་རྟེན་དག་ནི་འདོད་ལ་ཞེན་པ་ཡིས། ། ཕྱིར་ཞིང་ཉམས་པའི་རང་བཞིན་མ་ཐོབ་སུ། ། དེ་ཡང་མདོ་ལས་འདི་སྐད་རྗེས་སུ་ཐོས། ། ཐོག་མར་སྣོད་བཅུད་འཇིག་རྟེན་ཆགས་པ་ཡི། ། སྔོན་གྱི་སེམས་ཅན་ཞེས་བྱ་གང་གི་གཟུགས། ། མཛེས་ཤིང་ཡན་ལག་ཉིང་ལག་ཀུན་ཚང་ཞིང༌། ། རང་འོད་ཀྱིས་གསལ་མཁའ་ལ་བྱ་བཞིན་དུ། ། ཐོགས་པ་མེད་རྒྱུ་རང་བཞིན་དགའ་བས་འཚོ། ། དེ་ལྟ་ན་ཡང་མངོན་འདོད་ལག་པ་ཡིས། ། བླངས་ནས་བཅུད་ཀྱི་ཟས་ལ་བརྟེན་པ་ཡིས། །
རང་འོད་ལ་སོགས་ཡོན་ཏན་ཇི་སྙེད་ཀྱང༌། ། ཆགས་སོགས་དྲི་མས་རབ་ནོངས་སཱ་ལུའི་ཕྱིར། ། མ་བྱིན་བླངས་པ་དག་ལ་སྤྱོས་པའི་ཚེ། ། དེ་དག་ནང་ནས་ཞིང་ཁྲིམས་བྱེད་པ་ཅིག ། བཀྲབས་ནས་བསྐོས་པའི་མི་ལ་དྲང་པོ་ཞེས། ། མང་པོས་བཀུར་བས་མང་བཀུར་རྒྱལ་པོ་ཞེས། ། ཐོག་མར་བྱུང་ཞིང་དེ་ཚེ་མི་དག་ལ། ། སེམས་ཅན་ཞེས་བྱ་ཙམ་ལས་མིང་གཞན་མེད། ། མང་བཀུར་རིགས་སྲས་འོད་མཛེས་ཞེས་བྱའི་ཚེ། ། མི་རྣམས་བླ་དགས་ཚུར་ཤོག་ཅེས་པར་འབོད། །
འོད་མཛེས་བུ་ནི་དགེ་བ་ཞེས་བྱའི་ཚེ། ། མི་རྣམས་མིང་ལ་སྨེ་བ་ཅན་དུ་བཏགས། ། དགེ་བའི་སྲས་ལ་དགེ་མཆོག་ཅེས་བྱ་བྱུང༌། ། མི་ལ་སྤྲིན་མགྲིན་ཞེས་སོ་དགེ་མཆོག་བུ། ། གསོ་སྦྱོང་འཕགས་ཏེ་མི་ལ་ཏ་ལའི་རྐང༌། ། གསོ་སྦྱོང་འཕགས་ཀྱི་སྤྱི་བོར་ཤ་རྨེན་བྱུང༌། ། དེ་བརྟོལ་ཁྱེའུ་མཚན་དང་ལྡན་པ་ཞིག ། བྱུང་བ་བཙུན་མོ་དྲུག་ཁྲིའི་ནང་བཀྲི་ཚེ། ། ནུ་མར་འོ་མ་ཟགས་པ་ང་ལ་ནུས། ། དེ་སྐད་སྨྲས་པས་ང་ལས་ནུར་གྲགས་སོ། །
དེ་ཚེ་མི་རྣམས་སེམས་པར་བྱེད་པ་དང༌། ། འཇལ་བར་བྱེད་ཅིང་ཉེ་བར་རྟོག་པར་བྱེད། ། བཟོ་སོགས་ཐ་དད་ལས་བྱེད་དེ་དག་མིང༌། ། ཡིད་ལས་སྐྱེས་སུ་གྲགས་ཤིང་ང་ལས་ནུའི། ། གཡས་པའི་བརླ་ལ་ཤ་རྨེན་བྱུང་བ་ལས། ། ཁྱེའུ་མཚན་བཟང་ཅན་བྱུང་མཛེས་པར་བཏགས། ། རྫུ་འཕྲུལ་མཐུ་ཆེ་གླིང་བཞི་དབང་དུ་བྱས། ། དེ་བཞིན་མཛེས་པ་ཉེ་མཛེས་མཛེས་ལྡན་དང༌། ། ཉེ་མཛེས་ལྡན་རྣམས་སྔ་མ་སྔ་མ་ཡི། ། ཡབ་ཀྱི་སྐུ་ལས་སྐྱེས་པའི་ཕྱི་མ་སྲས། །
རིམ་བཞིན་དེ་དག་གླིང་བཞི་གླིང་གསུམ་དང༌། ། གླིང་གཉིས་གླིང་གཅིག་ལ་ནི་དབང་བྱེད་བྱུང༌། ། དེ་ནས་བཟང་པོ་ལེགས་བཟང་བཏང་བ་དང༌། ། བཏང་བཟུང་ཡན་ལག་ཡན་ལག་ཤིང་རྟ་དང༌། ། ངན་སྤོང་སྐལ་ལྡན་ཤིང་རྟ་རྒྱ་མཚོ་དང༌། ། རྒྱ་མཚོའི་བུ་དང་རྒྱ་མཚོ་ཆེན་པོ་དང༌། ། ཤ་ཀུ་ནི་དང་ཤ་ཀུ་ནི་ཆེན་པོ། ། ཀུ་ཤ་ཉེ་བའི་ཀུ་ཤ་ཀུ་ཤ་ཆེ། ། ལེགས་མཐོང་ལེགས་མཐོང་ཆེན་པོ་རབ་ཐོབ་དང༌། ། རབ་ཐོབ་ཆེན་པོ་རབ་ཏུ་སྒྲ་བསྒྲགས་དང༌། །
རབ་ཏུ་སྒྲ་བསྒྲགས་ཆེན་པོ་འོད་བྱེད་དང༌། ། རྟུལ་ཕོད་པ་དང་ལྷུན་པོ་ལྡན་དང་ནི། ། ལྷུན་པོ་ཡོད་དང་འོད་ཟེར་འོད་ཟེར་ལྡན། ། འོད་ཟེར་ཡོད་དང་ཀུན་ནས་འོད་ཟེར་རོ། ། ཀུན་ནས་འོད་ཟེར་ཞེས་བྱའི་བུ་ཚ་བོ། ། ཡང་ཚ་སུམ་ཚའི་བརྒྱུད་པ་རྒྱལ་པོ་བརྒྱ། ། ཡུལ་གྲུ་འཛིན་དུ་བྱུང་སྟེ་དེ་རྣམས་ཀྱི། ། ཐ་མ་རྒྱལ་པོ་དགྲ་འདུལ་ཞེས་བྱ་སྟེ། ། དགྲ་འདུལ་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་ལྔ་ཁྲི་བཞི་སྟོང་དག་ནི་ཡུལ། །
དམག་གིས་མི་ཚུགས་པར་བྱུང་དེ་དག་གི ། ཐ་མ་མ་རྒྱལ་བ་ལས་རྒྱལ་བ་བྱུང༌། ། དེ་ཡི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་སུམ་ཁྲི་དྲུག་སྟོང་འཁོར་མོ་འཇིག ། བྱུང་བའི་ཐ་མ་བཟོད་དཀའ་ཞེས་བྱ་སྟེ། ། བཟོད་དཀའི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་བརྒྱད་ཁྲི་བཞི་སྟོང་ཀིམྦི་ལའི། ། གྲོང་ཁྱེར་དུ་བྱུང་ཐ་མ་ཚངས་བྱིན་ཏེ། ། ཚངས་བྱིན་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་སུམ་ཁྲི་ཉིས་སྟོང་གླང་པོ་ཆེའི། །
གྲོང་ཁྱེར་ལ་བྱུང་མཐའ་མ་གླང་པོས་བྱིན། ། གླང་པོས་བྱིན་གྱི་བུ་ཚ་ཡང་ཚ་དང༌། ། སུམ་ཚའི་རྒྱུད་ཀྱི་རྒྱལ་པོ་ལྔ་སྟོང་ཡུལ། ། རྡོ་འཇོག་ཏུ་བྱུང་དེ་མཐའ་བལ་བུ་ཅན། ། བལ་བུ་ཅན་གྱི་བུ་ཚ་ཡང་ཚ་དང༌། ། སུམ་ཚའི་རྒྱུད་ཀྱི་རྒྱལ་པོ་སུམ་ཁྲི་དང༌། ། ཉིས་སྟོང་གྲོང་ཁྱེར་བྲང་གིས་ཉལ་དུ་བྱུང༌། ། དེ་རྣམས་ཐ་མ་རྒྱལ་པོ་ཚན་ཆེ་འདུལ། ། ཚན་པོ་ཆེ་འདུལ་བུ་ཚ་ཡང་ཚ་དང༌། ། སུམ་ཚའི་རྒྱུད་ཀྱི་རྒྱལ་པོ་སུམ་ཁྲི་དང༌། །
ཉིས་སྟོང་དག་ནི་གྲོང་ཁྱེར་གང་གི་མིང༌། ། མ་རྒྱལ་བ་ལས་རྒྱལ་བ་ཞེས་བྱར་བྱུང༌། ། དེ་དག་ཐ་མ་རྒྱལ་པོ་རྒྱལ་བྱིན་ཏེ། ། རྒྱལ་བྱིན་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་སུམ་ཁྲི་ཉིས་སྟོང་གྲོང་ཁྱེར་ནི། ། ཀ་ནྱ་ཀུབྫར་བྱུང་སྟེ་དེའི་མཐའ་མ། ། རྒྱལ་སྡེ་ཞེས་བྱུང་རྒྱལ་སྡེའི་བུ་ཚ་དང༌། ། ཡང་ཚ་སུམ་ཚའི་རྒྱལ་པོ་ཁྲི་བརྒྱད་སྟོང༌། ། གྲོང་ཁྱེར་ཙམ་པར་བྱུང་སྟེ་དེ་རྣམས་ཀྱི། ། ཐ་མ་རྒྱལ་པོ་ཀླུ་ཡི་ལྷ་ཞེས་བྱུང༌། །
ཀླུ་ལྷའི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་ཉི་ཁྲི་ལྔ་སྟོང་གྲོང་ཁྱེར་ནི། ། ཏཱ་ལའི་ཕྲེང་དུ་བྱུང་སྟེ་དེ་དག་གི ། ཐ་མ་ཉིད་ནི་རྒྱལ་པོ་མི་ཡི་ལྷ། ། དེ་ཡི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་ཁྲི་ཕྲག་ཉིས་སྟོང་ཏ་མ་ལར། ། བྱུང་སྟེ་དེ་དག་ཐ་མ་རྒྱ་མཚོའི་ལྷ། ། རྒྱ་མཚོའི་ལྷ་ཡི་བུ་ཚ་ཡང་ཚ་དང༌། ། སུམ་ཚའི་རིགས་བརྒྱུད་རྒྱལ་པོ་ཁྲི་བརྒྱད་སྟོང༌། ། གྲོང་ཁྱེར་བ་སོའི་གྲོང་དུ་བྱུང་བ་ཡི། །
ཐ་མ་རྒྱལ་པོ་བློ་གྲོས་བཟང་པོ་སྟེ། ། དེ་ཡི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་ཉི་ཁྲི་ལྔ་སྟོང་གྲོང་ཁྱེར་ནི། ། རྒྱལ་པོའི་ཁབ་ཏུ་བྱུང་བའི་ཐ་མ་དེ། ། རྒྱལ་པོ་མུན་སེལ་ཞེས་བྱུང་དེ་ཡི་བུ། ། ཚ་བོ་ཡང་ཚ་སུམ་ཚའི་རྒྱུད་རྒྱལ་པོ། ། བརྒྱ་ཕྲག་གྲོང་ཁྱེར་ཝཱ་རཱ་ཎ་སཱིར་བྱུང༌། ། ཐ་མ་དབང་ཕྱུག་ཆེན་པོའི་སྡེ་ཡི་བུ། ། ཚ་བོ་ཡང་ཚ་སུམ་ཚའི་རྒྱུད་རྒྱལ་པོ། ། བརྒྱད་ཁྲི་བཞི་སྟོང་གྲོང་ཁྱེར་རྩྭ་ཅན་བྱུང༌། །
ཐ་མ་རྒྱ་མཚོའི་སྡེ་ཡིན་དེ་ཡི་བུ། ། ཚ་བོ་ཡང་ཚ་སུམ་ཚའི་རྒྱུད་ལས་ནི། ། རྒྱལ་པོ་སྟོང་ཡང་གྲོང་ཁྱེར་གྲུ་འཛིན་བྱུང༌། ། ཐ་མ་རྒྱལ་པོ་དཀའ་ཐུབ་སྤྱོད་ཅེས་བྱུང༌། ། དཀའ་ཐུབ་སྤྱོད་ཀྱི་བུ་ཚ་ཡང་ཚ་དང༌། ། སུམ་ཚའི་རྒྱུད་ཀྱི་རྒྱལ་པོ་བརྒྱད་ཁྲི་དང༌། ། བཞི་སྟོང་དག་ཀྱང་གྲོང་ཁྱེར་རྩྭ་ཅན་བྱུང༌། ། ཐ་མ་རྒྱལ་པོ་ས་ཡི་གདོང་ཞེས་བྱུང༌། ། དེ་ཡི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་འབུམ་ཕྲག་ཝཱ་རཱ་ཎ་སཱིར་བྱོན། །
དེ་དག་ཐ་མ་ས་ཡི་བདག་པོའི་བུ། ། ཚ་དང་ཡང་ཚ་སུམ་ཚའི་རྒྱུད་རྒྱལ་པོ། ། འབུམ་ཕྲག་གྲོང་ཁྱེར་དམག་གིས་མི་ཚུགས་བྱུང༌། ། ཀུན་གྱི་ཐ་མ་ས་འཛིན་ཞེས་བྱ་སྟེ། ། ས་འཛིན་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་བརྒྱད་ཁྲི་བཞི་སྟོང་མི་ཐི་ལར། ། བྱུང་བའི་ཐ་མ་རྒྱལ་པོ་ལྷ་ཆེན་པོ། ། ཞེས་བྱ་བྱུང་ངོ་དེ་ཡི་བུ་ཚ་བོ། ། ཡང་ཚ་སུམ་ཚའི་རྒྱུད་ཀྱི་རྒྱལ་པོ་ནི། ། བརྒྱད་ཁྲི་བཞི་སྟོང་གྲོང་ཁྱེར་མི་ཐི་ལར། །
བྱུང་ཞིང་དྲང་སྲོང་ཚངས་པར་སྤྱོད་སྤྱད་དེ། ། དེ་རྣམས་ཀྱི་ནི་ཐ་མ་མུ་ཁྱུད་ཅེས། ། བྱ་བའི་རྒྱལ་པོ་བྱུང་སྟེ་མུ་ཁྱུད་ལས། ། འབྱིང་བ་དང་ནི་སྲ་བའི་མུ་ཁྱུད་དང༌། ། རྐོ་བ་ཉེ་བར་རྐོ་དང་རྐོ་བ་ཡོད། ། ཀུན་ནས་རྐོ་དང་གྱ་ནོམ་སྣང་བ་དང༌། ། ཐོས་པའི་སྡེ་དང་ཆོས་སྡེ་རྟོགས་པ་དང༌། ། རྟོགས་པ་ཆེན་པོ་རྟོགས་པའི་སྡེ་དང་ནི། ། མྱ་ངན་མེད་དང་མྱ་ངན་བྲལ་བ་དང༌། ། བརྟན་པའི་སྡེ་དག་རྒ་བས་སྦྱར་དང་ནི། །
གླེན་བསང་སྐྱ་རེངས་ཕྱོགས་ཀྱི་བདག་པོ་དང༌། ། རྟུལ་ཅན་བདེ་བྱེད་ཀུན་དགའ་མེ་ལོང་གདོང༌། ། སྐྱེད་པ་དང་ནི་ཀུན་ནས་སྐྱེད་པ་དང༌། ། སྐྱེ་བོའི་ཁྱུ་མཆོག་བཟའ་བཏུང་ཅན་དང་ནི། ། བཟའ་བཏུང་མང་ཅན་མི་ཐུབ་གཞན་མི་ཐུབ། ། གནས་པ་ཤིན་ཏུ་གནས་པ་སྟོབས་ཆེན་དང༌། ། སྟོབས་ཆེན་ཞོན་དང་ལེགས་པའི་བློ་གྲོས་དང༌། ། བརྟན་པ་ཞོན་དང་གཞུ་བཅུ་གཞུ་བརྒྱ་པ། ། གཞུ་ནི་དགུ་བཅུ་གཞུ་རྒྱལ་གཞུ་བཀྲ་དང༌། ། གཞུ་སྲ་ཤིང་རྟ་བཅུ་པ་ཤིང་རྟ་བརྒྱ། །
ཤིང་རྟ་དགུ་བཅུ་ཤིང་རྟ་ཁྲ་བོ་དང༌། ། ཤིང་རྟ་རྒྱལ་དང་ཤིང་རྟ་སྲ་བའོ། ། རྒྱལ་པོ་ཤིང་རྟ་སྲ་བའི་བུ་ཚ་དང༌། ། ཡང་ཚ་སུམ་ཚའི་རྒྱུད་ཀྱི་རྒྱལ་པོ་ནི། ། བདུན་ཁྲི་བདུན་སྟོང་གྲོང་ཁྱེར་ཀུན་སྣང་བྱུང༌། ། ཐ་མ་རྒྱལ་པོ་ཀྲྀ་ཀཱི་དེ་ཡི་ཚེ། ། དེ་བཞིན་གཤེགས་པ་འོད་སྲུངས་འཇིག་རྟེན་བྱོན། ། ཀྲྀ་ཀཱིའི་བུ་ནི་ལེགས་སྐྱེས་ཞེས་བྱ་སྟེ། ། དེ་ཡི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་བརྒྱ་ཕྲག་གྲོང་ཁྱེར་གྲུ་འཛིན་བྱུང༌། །
དེ་དག་ཀུན་གྱི་ཐ་མ་རྣ་བ་ཅན། ། རྣ་ཅན་ཞེས་བྱའི་རིགས་སྲས་གཽ་ཏ་མ། ། བྷ་ར་དྭ་ཛ་གཉིས་ལས་ཕྱི་མ་དེ། ། རྒྱལ་སྲིད་ཉིད་ལ་དགའ་བས་དེ་དབང་བསྐུར། ། དང་པོ་རྒྱལ་སྲིད་ཉེས་པས་ཡིད་སྐྱོ་ནས། ། དྲང་སྲོང་མདོག་གནག་ཅེས་བྱའི་དྲུང་དུ་སོང༌། ། རབ་ཏུ་བྱུང་ནས་དྲང་སྲོང་གཽ་ཏམ་གྲགས། ། ཇི་ཙམ་ཞིག་ན་དྲང་སྲོང་གཽ་ཏ་མས། ། གྲོང་འདབས་གནས་མལ་ཆོག་པར་མཁན་པོར་ཞུས། ། དེ་ཡིས་གནང་ནས་བག་དང་ལྡན་སེམས་ཀྱིས། །
གྲུ་འཛིན་ཉེ་འཁོར་ལོ་མའི་སྤྱིལ་བུར་གནས། ། ཡུལ་དེར་གནས་པའི་སྨད་འཚོང་བཟང་མོ་ལ། ། སྐྱེས་བུ་གཡོན་ཅན་པདྨའི་རྩ་ལག་གིས། ། དགའ་མགུར་སྤྱད་ཕྱིར་གོས་དང་རྒྱན་བསྲིངས་ནས། ། ཆས་པའི་ལམ་དུ་ཀཱརྴ་པ་ཎི་ནི། ། ལྔ་བརྒྱ་ཐོགས་པའི་འདོད་ལྡན་དབང་དུ་སོང༌། ། བྲན་མོ་མངགས་ནས་པདྨའི་རྩ་ལག་ལ། ། རེ་ཞིག་འགྱངས་དང་སླད་ཀྱིས་མཆི་བར་མཆིད། ། བྲན་མོས་རྗེ་མོའི་སྐྱོན་བཅས་ཤུབ་བུར་བཟླས། ། གཡོན་ཅན་ཁྲོས་པའི་དྲུང་དུ་མཚན་གྱི་ཐུན། །
དང་པོ་འདས་ཙམ་སོང་བ་དེ་ཡིས་བསད། ། མངག་གཞུག་མ་ཡི་ཆོ་ངེས་ཀུན་དུ་བསྒྲགས། ། དེ་ལ་སྐྲག་ནས་པདྨའི་རྩ་ལག་གིས། ། རལ་གྲི་ཁྲག་ཅན་གཽ་ཏ་མ་ཡི་མདུན། ། བོར་ནས་སྐྱེ་བོའི་ཚོགས་སུ་ཡུད་ཀྱིས་བྲོས། ། སྐྱེ་བོའི་ཚོགས་ཀྱིས་རལ་གྲི་ཁྲག་ཅན་དེ། ། དྲང་སྲོང་དེ་ཡི་དྲུང་མཐོང་འདི་སྐད་སྨྲས། ། རབ་ཏུ་བྱུང་འདིས་བཟང་མོ་བསད་དོ་ཞེས། ། དྲང་སྲོང་གཽ་ཏ་མ་དེ་བཟུང་ནས་བཅིངས། ། དེ་སྐད་རིམ་བཞིན་རྒྱལ་པོར་བསྙད་པ་ན། །
རྒྱལ་པོ་རྣམས་ནི་མ་བརྟག་པར་སྤྱོད་པས། ། ངན་པ་འདི་ངས་སྤངས་ཀྱི་གསལ་ཤིང་གཤོན། ། ཞེས་གསུངས་འཕྲལ་ལ་རབ་ཏུ་བྱུང་བ་དེ། ། མེ་ཏོག་ཀ་ར་བཱི་རའི་ཕྲེང་བ་ཡིས། ། མགུལ་པ་ལ་བཏགས་སྐྱེས་པ་གོས་སྔོན་ཅན། ། མཚོན་ཆས་ལག་བྲེལ་གྱིས་ཁྲིད་ལྷོ་ཕྱོགས་ཀྱི། ། སྒོར་ཕྱུང་གསོན་པ་ཉིད་དུ་གསལ་ཤིང་གཤོན། ། ཇི་ཙམ་ཞིག་ན་མཁན་པོ་མདོག་ནག་ཉིད། ། རྟག་ཏུ་དེ་ཡི་བསྟི་གནས་འོངས་པ་ལ། ། དེ་ཚེ་གཞན་དུ་སོང་བས་དེ་མ་མཐོང༌། །
བཙལ་བ་བརྩམས་ནས་གསལ་ཤིང་གཤོན་པ་མཐོང༌། ། མོད་ལ་མཆི་མས་རབ་གང་མིག་གིས་བལྟས། ། སྙིང་རྗེའི་ཚིག་གིས་དལ་བུས་ཀྱི་ཧུད་བུ། ། འདི་ནི་ཅི་ག་བུ་ཡི་ལུས་ལ་རྨ། ། ཕྱུང་བ་ཉིད་དམ་གནོད་པ་མ་བྱས་གྲང༌། ། དེས་ཀྱང་མཁན་པོ་བདག་ནི་ལུས་ཀྱི་རྨ། ། ཕྱུང་ཡང་སེམས་ཀྱིས་དེ་ལྟ་མ་ཡིན་སྨྲས། ། ཇི་ལྟར་ཤེས་ན་མཁན་པོ་བདེན་གསོལ་གསོན། ། བདག་གི་ལུས་ཀྱིས་རྨ་ཕྱུང་སེམས་ཀྱིས་མིན། ། བདེན་པ་དེ་ཡིས་མཁན་པོའི་པགས་པའི་མདོག །
ནག་པོ་གང་ཡིན་གསེར་གྱི་མདོག་གྱུར་ཅིག ། སྨྲས་པའི་འཕྲལ་ལ་པགས་པ་གསེར་མདོག་སོང༌། ། ཕྱིན་ཆད་དྲང་སྲོང་གསེར་མདོག་ཅེས་བྱར་གྲགས། ། ངོ་མཚར་གྱུར་ནས་མཁན་པོར་འདི་སྐད་གསོལ། ། བདག་ནི་འདི་ནས་ཤི་འཕོས་འགྲོ་བ་གང༌། ། སྐྱེས་པ་དང་ནི་ཕྱི་མ་གང་ཞིག་ལགས། ། སྨྲས་ཚེ་བྲམ་ཟེ་རྣམས་ནི་བུ་མེད་པར། ། འགྲོ་བ་མེད་ཟེར་ཁྱོད་ཀྱིས་བུ་བསྐྱེད་དམ། ། གསོལ་བ་མཁན་པོ་ཡབ་ཀྱིས་རྒྱལ་སྲིད་ལ། ། སྤྲོ་བ་བསྐྱེད་པས་མ་བཟློག་རབ་བྱུང་ནས། །
བདག་གི་བུད་མེད་རྒྱུས་ཀྱང་མ་མཚལ་ན། ། བུ་སྐྱེ་བ་དག་ལྟ་ཡང་ག་ལ་མཆིས། ། མཁན་པོས་སྨྲས་པ་དེ་ལྟ་ཉིད་ན་སྔོན། ། ཡུལ་ལ་སྤྱད་པ་རྗེས་སུ་དྲན་པར་བསྐུལ། ། ཆོར་བ་དྲག་པོས་ཉེན་པས་དྲན་མ་གྱུར། ། དེ་ཡི་ཕྱིར་ན་མཁན་པོས་རྫུ་འཕྲུལ་གྱིས། ། རྫི་ཆར་དྲག་པོ་ཕབ་པའི་གྲང་རེག་གིས། ། ལུས་ལ་རེག་པས་སྡུག་བསྔལ་མནན་པའི་ཚེ། ། དེས་སྔོན་ཡུལ་ལ་སྤྱད་པ་རྗེས་སེམས་པས། ། ཆགས་པས་ས་བོན་ཐིགས་གཉིས་ཁྲག་བཅས་ལྷུང༌། །
དེ་གཉིས་སྒོ་ང་གཉིས་གྱུར་ཉི་མ་ཡི། ། འོད་ཀྱིས་རེག་སྨིན་ནམ་ཞིག་རྡོལ་བ་ན། ། ཁྱེའུ་གཉིས་ཤིག་བྱུང་བས་བུ་རམ་གྱི། ། ཤིང་གི་ནགས་ཚལ་གསེབ་ཏུ་ཞུགས་གྱུར་ཏོ། ། སྐབས་དེར་ཉི་མའི་འོད་ཀྱི་ཚ་གདུང་གིས། ། དྲང་སྲོང་གཽ་ཏ་མ་ཉིད་དུས་བྱས་སོ། ། གསེར་མདོག་འོངས་པས་དེ་ནི་ཤི་བ་མཐོང༌། ། ཉེ་འཁོར་དེ་རུ་སྒོང་ཁོག་རྡོལ་བའང་མཐོང༌། ། དེ་ཡི་རྐྱེན་གྱིས་ནགས་ཁྲོད་དེར་བཙལ་བས། ། ཁྱེའུ་གཉིས་ཤིག་མཐོང་བ་སུ་ཡིན་སྙམ། །
བརྟགས་པས་གཽ་ཏ་མ་ཡི་བུར་ཤེས་ནས། ། དེ་གཉིས་བསྟི་གནས་ལ་ཁྲིད་བསྣུན་གསོས་ཏེ། ། ཉི་མའི་དྲོད་ཀྱིས་སྨིན་བྱས་སྐྱེས་གྱུར་པས། ། ཉི་མའི་རིགས་དང་གཽ་ཏམ་གྱིས་སྐྱེད་པའི། ། རྒྱུ་མཚན་དེའི་གཽ་ཏ་མ་ཞེས་གྲགས། ། རང་གི་ཡན་ལག་ལས་བྱུང་ཡན་ལག་སྐྱེས། ། བུར་ཤིང་ཚལ་ནས་རྙེད་ཕྱིར་བུ་རམ་ཤིང༌། ། ཞེས་བྱར་བཏགས་པའི་མིང་ཡང་བཞི་བྱུང་ངོ༌། ། ཇི་ཙམ་ཞིག་ན་བྷ་ར་དྭ་ཛ་ལ། ། རྒྱལ་སྲས་མེད་པར་དུས་བྱས་བློན་པོ་རྣམས། །
མཆིད་དུ་བགྲོས་ཚེ་གཞན་དག་འདི་སྐད་སྨྲས། ། གཅེན་པོ་གཽ་ཏ་མ་ནི་དྲང་སྲོང་ཁྲོད། ། རབ་ཏུ་བྱུང་བ་ཤེས་ནས་དབང་བསྐུར་ཕྱིར། ། དྲང་སྲོང་གསེར་མདོག་དྲུང་ཕྱིན་གཽ་ཏ་མ། ། གང་དུ་མཆིས་ཞེས་སྨྲས་ཚེ་ཁྱེད་ཅག་གིས། ། བསད་དོ་ཞེས་སྨྲས་དེ་དག་མི་དྲན་ཟེར། ། སླར་ཡང་སྡིག་མེད་ཇི་ལྟར་བསད་པའི་ཚུལ། ། ཞིབ་ཏུ་སྨྲས་པས་ཡིད་ཆེས་ཤིན་ཏུ་འགྱོད། ། དེ་ཚེ་ཁྱེའུ་གཉིས་ཀྱང་དྲང་སྲོང་མདུན། ། འོངས་པ་བློན་པོ་རྣམས་མཐོང་སུ་ཞེས་དྲིས། །
ལན་དུ་དེ་ཡི་བུ་སྟེ་བྱུང་ཚུལ་བཅས། ། ལོ་རྒྱུས་གཏམ་དུ་གླེངས་པས་ངོ་མཚར་སྐྱེས། ། དྲང་སྲོང་གསོལ་བཏབ་ཕུ་བོ་རྒྱལ་སྲིད་བཞག ། དེ་ལ་རིགས་སྲས་མེད་པར་དུས་བྱས་སོ། ། སླར་ཡང་ཅིག་ཤོས་ནུ་བོ་རྒྱལ་སར་བཞག ། རྒྱལ་པོ་བུ་རམ་ཤིང་པ་ཞེས་བྱར་གྱུར། ། དེ་ཡི་བུ་ཚ་ཡང་ཚ་སུམ་ཚའི་རྒྱུད། ། རྒྱལ་པོ་བུ་རམ་ཤིང་པ་བརྒྱ་ཕྲག་ཀྱང༌། ། གྲོང་ཁྱེར་གྲུ་འཛིན་ལ་བྱུང་ཐ་མ་ནི། ། བུ་རམ་ཤིང་པ་འཕགས་སྐྱེས་པོ་ཞེས་བྱ། །
འཕགས་སྐྱེས་པོ་ལ་བུ་བཞི་སྐར་མདའ་གདོང༌། ། ལག་རྣ་གླང་པོ་ཆེ་འདུལ་རྐང་གདུབ་ཅན། ། དུས་གཞན་ཞིག་ན་བཙུན་མོ་དམ་མ་ཤི། ། དེ་ཡིས་རྒྱལ་པོ་མྱ་ངན་སེམས་ཁོང་ཆུད། ། གང་ཚེ་བློན་པོ་རྣམས་ཀྱིས་ཅི་སླད་ལྷ། ། བཙུན་མོ་དམ་མ་མི་བཙལ་ཞེས་སུ་གསོལ། ། སྨྲས་པ་གཞོན་ནུ་འདི་དག་རྒྱལ་སྲིད་ལ། ། མངོན་པར་འདོད་པས་ཕྱིར་རྒོལ་དག་ཡོད་ན། ། སུ་ཞིག་ང་ལ་སྟེར་བར་འགྱུར་རམ་གླེང༌། ། དེ་ཚེ་བློན་རྣམས་བཙལ་བར་དམ་བཅས་བཞིན། །
ཇི་ཙམ་ན་ནི་རྒྱལ་པོ་གཞན་ཞིག་ལ། ། བུ་མོ་བལྟ་སྡུག་བཙུན་མོར་འོས་པ་བྱུང༌། ། དེ་ལ་བསླངས་པས་ལན་དུ་འདི་སྐད་སྨྲས། ། འཐབ་རིར་བབ་པའི་མཆོག་ནི་ཡིན་པས་དེ། ། རུང་ན་འོན་ཏེ་སྔོན་དུ་དམ་འཆའ་བ། ། ང་ཡི་བུ་མོར་གལ་ཏེ་བུ་མཆིས་ན། ། རྒྱལ་སྲིད་དབང་ཕྱུག་བཞག་པ་ལྟ་ན་སྦྱིན། ། ཞེས་བསྲིངས་ལྷ་ནི་དེ་བཞིན་འཚལ་མཆི་ཞེས། ། ལྷ་ལ་སྙན་དུ་གདས་ཞེས་དེ་རྣམས་སོང༌། ། རྒྱལ་པོ་བུ་རམ་ཤིང་པ་འཕགས་སྐྱེས་པོར། །
ཇི་ལྟར་བསྲིངས་པའི་གཏམ་དག་སྙན་དུ་གསོལ། ། དེ་ཡིས་ཕུ་བོ་སྤངས་ནས་ནུ་བོ་ལ། ། རྒྱལ་སྲིད་བསྐོ་བ་འོས་མིན་སྨྲས་གྱུར་ཀྱང༌། ། བློན་པོའི་རིག་པས་གལ་ཏེ་བུ་འབྱུང་ངམ། ། བུ་མོ་འབྱུང་བ་ངེས་པ་མ་མཆིས་པས། ། རེ་ཞིག་བཙུན་མོར་བླང་རུང་ཞེས་གསོལ་བར། ། རྒྱལ་པོས་ཀྱང་ནི་གནང་ནས་བཙུན་མོར་བླང༌། ། ནམ་ཞིག་དུས་ན་ཁྱེའུ་གཟུགས་མཛེས་ཤིག ། བཙུན་མོའི་མཆོག་དེ་ལས་ནི་སྐྱེས་པར་གྱུར། ། ཁྱེའུའི་མིང་ལ་རྒྱལ་སྲིད་དགའ་ཞེས་བཏགས། །
རྒྱལ་སྲིད་མ་བཞག་ཞང་པོས་ཐོས་གྱུར་ཏེ། ། ཕོ་ཉ་བཏང་ནས་ཚིག་རྩུབ་སྤྲིང་ཡིག་བསྐུར། ། དེ་ལ་སྐྲག་སྟེ་བློན་རྣམས་འདི་སྐད་བགྲོས། ། ནུ་བོ་རྒྱལ་སྲིད་བཞག་ནས་ཕུ་བོ་རྣམས། ། ཡུལ་གཞན་སྤྱུགས་པར་རིགས་པ་རྒྱལ་པོར་གསོལ། ། དེ་ལ་རྒྱལ་པོ་ཤིན་ཏུ་དགྱེས་མ་གྱུར། ། དེ་ལྟ་ན་ཡང་ཐབས་གཞན་མ་རྙེད་ནས། ། རྒྱལ་པོ་གཞོན་ནུ་རྣམས་ལས་ཐུགས་འབྱུང་སླད། ། བློན་པོ་རྣམས་ཀྱིས་ཡིད་འབབ་སྐྱེད་མོའི་ཚལ། ། རི་མོ་ལ་སོགས་ཀུན་ནས་ཉམས་དགའ་བསྐྲུན། །
དེ་མཐོང་གཞོན་ནུ་རྣམས་ཀྱིས་སུ་ཡི་དྲིས། ། ལྷ་ཡི་ཡིན་སྨྲས་དེ་རྣམས་དེ་ཉིད་ནས། ། ལྡོག་པར་བརྩམས་ཀྱང་བློན་རྣམས་བསླུ་ཐབས་ཀྱིས། ། གཞོན་ནུ་རྣམས་ནི་འཇུག་ཀྱང་ཅི་འགལ་ཞེས། ། འཁྱོག་པོའི་ཚིག་ལ་ཡིད་བརྟན་དེ་རུ་ཞུགས། ། དེ་ཚེ་རིངས་པར་རིངས་པར་བློན་པོ་ཡིས། ། རྒྱལ་པོ་སྐྱེད་མོས་ཚལ་དུ་སྤྱན་འདྲེན་ཞུས། ། ཆས་པའི་ལམ་དུ་ཅ་ཅོའི་སྒྲ་དག་ཐོས། ། འདི་ན་སུ་ཞིག་དྲིས་ཚེ་གཞོན་ནུ་རྣམས། ། ཡོད་པར་ཤེས་ནས་དེ་ལ་རྒྱལ་པོ་ཁྲོས། །
གཞོན་ནུ་དེ་རྣམས་ང་ཡིས་སྤངས་སོ་སྨྲས། ། དེ་ལ་བློན་རྣམས་དགའ་བའི་ལེགས་སོ་གསོལ། ། ནུ་བོ་རྒྱལ་སྲིད་དགའ་དེ་རྒྱལ་པོར་བསྐོས། ། གཞན་རྣམས་སྲིང་མོར་བཅས་པ་གངས་ཅན་གྱི། ། རི་བོར་ཉེ་བའི་སྐལ་ལྡན་ཤིང་རྟ་ཡི། ། ཆུ་འགྲམ་དྲང་སྲོང་སེར་སྐྱའི་བསྟི་གནས་དང༌། ། ཉེ་བར་ལོ་འདབ་སྤྱིལ་བུ་ཅན་དུ་བཏང༌། ། དེ་ན་རི་དྭགས་ཤ་ཡི་འཚོ་བ་བསྟེན། ། ལང་ཚོ་དར་བབ་མངོན་འདོད་བསམ་གཏན་གྱིས། ། ལུས་སྐེམས་ཁ་དོག་སྐྱ་བསེང་གྱུར་པ་རྣམས། །
དྲང་སྲོང་སེར་སྐྱས་མཐོང་ནས་འདི་སྐད་བསླབ། ། རྒྱལ་རིགས་རྒྱལ་སྲིད་སྟོར་བ་ཁྱེད་ཅག་རྣམས། ། རང་རང་སྲིང་མོ་སྤངས་ནས་མས་དབྱེན་གྱི། ། སྲིང་མོ་རྣམས་དང་ལྷན་ཅིག་རྩེ་དགའ་རུང༌། ། སྨྲས་དེ་ཚད་མར་བཟུང་ནས་འདོད་ཆགས་མེས། ། ཉེན་པ་དེ་དག་མ་ཡིས་དབྱེན་གྱི་སྲིང༌། ། ལྷན་ཅིག་རྩེ་ཞིང་དགའ་མགུར་སྤྱོད་པ་ན། ། བུ་དང་བུ་མོ་བཙས་པ་ཆེར་སྐྱེས་པའི། ། ཀླག་ཅོར་སྒྲ་ཡིས་སེར་སྐྱའི་བསམ་གཏན་པར། ། མི་གནོད་ཆེད་དུ་དྲང་སྲོང་སེར་སྐྱ་ཡིས། །
ས་ཕྱོགས་ཕོག་པར་གྲོང་ཁྱེར་བརྩིགས་པ་ལ། ། སེར་སྐྱའི་གཞི་ཞེས་བྱ་བར་མིང་དུ་གྲགས། ། དེར་ཡང་སྐྱེ་བོའི་ཚོགས་འཕེལ་ཆེ་བའི་རྒྱུས། ། དོགས་པ་ལྷ་རྣམས་ཤེས་ནས་ཕྱོགས་གཞན་བསྟན། ། དེ་ནའང་གྲོང་ཁྱེར་བརྩིགས་དེར་ལྷས་བསྟན་གྲགས། ། དེ་ནས་དེ་དག་འདུས་ཏེ་འདི་སྐད་བཅས། ། རིགས་མཉམ་པ་ལས་ཆུན་མ་བླངས་པ་ཡིས། ། རང་རེ་ས་འདིར་སྤྱུགས་པའི་རྒྱུ་དག་བྱས། ། དེས་ན་ཕྱིན་ཆད་མཉམ་པ་གཅིག་ཉིད་ལས། ། ཆུང་མ་ལེན་གྱི་ཆུན་མ་མི་ལེན་བཅས། །
ནམ་ཞིག་ཚེ་ན་རྒྱལ་པོ་འཕགས་སྐྱེས་པོས། ། དེ་ལྟར་གཞོན་ནུ་དེ་རྣམས་སྲིང་མོ་དང༌། ། ལྷན་ཅིག་གནས་པའི་ལོ་རྒྱུས་ཐོས་པའི་ཚེ། ། ཆེད་དུ་བརྗོད་པར་ཀྱེ་མ་གཞོན་ནུ་རྣམས། ། ཕོད་པ་ཡིན་ནོ་ཤིན་ཏུ་ཕོད་པ་ཡིན། ། དེ་སྐད་སྨྲས་ཕྱིར་ཤཱཀྱ་ཞེས་སུ་གྲགས། ། དུས་གཞན་ཞིག་ནས་ཡབ་གཅིག་འཕགས་སྐྱེས་པོ། ། ཤི་ནས་རྒྱལ་སྲིད་དགའ་བ་རྒྱལ་པོར་བསྐུར། ། དེ་ལ་རྒྱལ་བུ་མེད་པར་ཚེ་དུས་བྱས། ། སྐར་མདའ་གདོང་དང་ལག་སྣ་གླང་པོ་འདུལ། །
རྒྱལ་སྲིད་རིམ་བཞག་སྔར་བཞིན་དུས་བྱས་སོ། ། དེ་རྗེས་རྐང་གདུབ་ཅན་ཉིད་རྒྱལ་པོར་གྱུར། ། དེ་ཡི་བུ་ནི་གནས་འཇོག་དེ་ཡི་བུ། ། ས་ཁྱིམ་ཞེས་བྱ་རྒྱལ་པོ་ས་ཁྱིམ་གྱི། ། བུ་ཚ་ཡང་ཚ་སུམ་ཚའི་བརྒྱུད་པ་ལས། ། རྒྱལ་པོ་ལྔ་ཁྲི་ལྔ་སྟོང་སེར་སྐྱའི་གཞིར། ། བྱུང་བའི་ཐ་མ་ཤིང་རྟ་བཅུ་པ་དང༌། ། ཤིང་རྟ་བརྒྱ་པ་ཤིང་རྟ་དགུ་བཅུ་པ། ། ཤིང་རྟ་ཁྲ་བོ་དང་ནི་ཤིང་རྟ་རྒྱལ། ། བརྟན་པའི་ཤིང་རྟ་གཞུ་བཅུ་གཞུ་བརྒྱ་པ། །
གཞུ་ནི་དགུ་བཅུ་གཞུ་རྒྱལ་གཞུ་བཀྲ་དང༌། ། གཞུ་བརྟན་ཞེས་བྱ་བྱུང་ངོ་གཞུ་བརྟན་སྲས། ། སེང་གེ་འགྲམ་དང་སེང་གེའི་སྒྲ་གཉིས་པོ། ། དང་པོ་གཞུ་ཐོགས་ཀུན་གྱི་མཆོག་ཏུ་གྲགས། ། སེང་གེ་འགྲམ་གྱི་སྲས་བཞི་ཟས་གཙང་དང༌། ། ཟས་དཀར་བྲེ་བོ་ཟས་དང་བདུད་རྩི་ཟས། ། བུ་མོ་གཙང་མ་དཀར་མོ་བྲེ་མོ་དང༌། ། བདུད་རྩི་མའོ་ཟས་གཙང་བུ་གཉིས་ཏེ། ། བཅོམ་ལྡན་འདས་དང་དགའ་བོ་རྣམ་གཉིས་སོ། ། ཟས་དཀར་སྲས་ནི་ཚེ་དང་ལྡན་པ་རྒྱལ། །
ཤཱཀྱ་རྒྱལ་པོ་བཟང་ལྡན་ཞེས་བྱ་གཉིས། ། བྲེ་བོ་ཟས་ཀྱི་བུ་གཉིས་མིང་ཆེན་དང༌། ། ཚེ་དང་ལྡན་པ་མ་འགགས་པ་སྟེ་གཉིས། ། བདུད་རྩི་ཟས་ཞེས་བྱ་བའི་བུ་གཉིས་ནི། ། ཚེ་དང་ལྡན་པ་ཀུན་དགའ་བོ་དང་ནི། ། ལྷ་སྦྱིན་ཞེས་བྱའི་ཁེངས་ལྡན་དེ་ཉིད་ཡིན། ། གཙང་མའི་བུ་ནི་ལེགས་པར་རབ་སད་དོ། ། དཀར་མོའི་བུ་ནི་ཕྲེང་བ་ཅན་ཞེས་བྱ། ། བྲེ་བོ་མ་ཡི་བུ་ནི་བཟང་ལེན་ལྡན། ། བདུད་རྩི་མ་ཡི་བུ་ནི་དགེ་འཕེལ་ལོ། །
དོན་ཀུན་གྲུབ་པའི་སྲས་ནི་སྒྲ་གཅན་འཛིན། ། མང་པོས་བཀུར་བའི་རྒྱུད་ནི་རིགས་ཀྱི་སྲས། ། ཚེ་དང་ལྡན་པ་སྒྲ་གཅན་འཛིན་ནས་རྫོགས། ། དེ་ཚེ་གྲོང་ཁྱེར་སེར་སྐྱ་ཞེས་བྱའི་གཞིར། ། སེང་གེ་འགྲམ་ཞེས་བྱ་བས་རྒྱལ་སྲིད་སྐྱོང༌། ། ལྷས་བསྟན་དུ་ནི་ལེགས་པར་རབ་སད་ཀྱིས། ། རྒྱལ་སྲིད་བསྐྱངས་པས་ཡུལ་ཕྱོགས་བདེ་ལ་བཀོད། ། ལེགས་པར་རབ་སད་ཀྱིས་ནི་བཙུན་མོའི་མཆོག ། ལུམྦི་ནཱི་ཞེས་བྱ་བའི་དོན་སླད་དུ། ། སྔ་ན་མེད་པའི་ཀུན་དགའ་རྭ་བ་ཞིག །
མེ་ཏོག་འབྲས་བུ་ཆུ་ཀླུང་ལ་སོགས་པས། ། ཡིད་དུ་འོང་བ་བསྐྲུན་པ་དེ་ཡི་མིང༌། ། ལུམྦི་ནཱི་ཡི་ཚལ་ཞེས་བྱ་བར་གྱུར། ། ལེགས་པར་རབ་སད་ལ་ནི་སྒྱུ་མ་དང༌། ། སྒྱུ་མ་ཆེན་མོ་ཞེས་བྱའི་བུ་མོ་གཉིས། ། གཟུགས་མཛེས་སྟོབས་དང་འཁོར་ལོས་སྒྱུར་བའི་བུ། ། རིམ་བཞིན་འབྱུང་བའི་མཚན་མ་ཅན་གཉིས་བྱུང༌། ། ཆེན་མོར་གྱུར་ནས་ལེགས་པར་རབ་སད་ཀྱིས། ། སེང་གེ་འགྲམ་ལ་ཕྲིན་དུ་འདི་སྐད་ཕུལ། ། བདག་གི་བུ་མོ་གཉིས་ཀྱི་མཚན་མ་བཅས། །
རྒྱས་པར་བརྗོད་ནས་དེ་གཉིས་གང་བཞེད་ཅིག ། གཞོན་ནུ་ཟས་གཙང་ཆུང་མར་སྣོམས་ཤིག་བསྲིང༌། ། སེང་གེ་འགྲམ་གྱིས་ལན་དུ་སླར་སྤྲིང་བ། ། བུ་མོ་གཉིས་ཀ་གཞོན་ནུ་ལ་འོས་ཀྱང༌། ། རེ་ཞིག་འཁོར་ལོས་སྒྱུར་བར་བསྐྱེད་པའི་མཚན། ། གང་ཡོད་དེ་བླངས་ཅིག་ཤོས་ཚོགས་སུ་བརྟག ། དེ་སྐད་སྨྲས་ནས་རིང་ཞིག་ལོན་པ་ན། ། ཤཱཀྱ་རྣམས་ཀྱི་ཕྱིར་རྒོལ་རི་ཁྲོད་པ། ། སྐྱ་བསེང་ཞེས་བྱ་མངོན་པར་བཅོམ་པའི་གྲོགས། ། གཞོན་ནུ་ཟས་གཙང་བཏང་བ་ཡབ་ལ་ཞུས། །
ཡབ་ཀྱིས་ཇི་ལྟར་མངོན་འདོད་དམ་པ་ཞིག ། བསླང་བའི་གཡར་དམ་བཅས་ནས་གཞོན་ནུ་བཏང༌། ། གཞོན་ནུའི་དཔུང་གིས་དགྲ་རྣམས་རྨེག་ཏུ་བཅོམ། ། དེ་ལ་ཤཱཀྱ་རྣམས་ཀྱང་རབ་དགྱེས་ནས། ། ཇི་ལྟར་མངོན་འདོད་དམ་བཅའ་གསུངས་ཤིག་གསོལ། ། སྔོན་དུས་ཤཱཀྱ་རྣམས་ཀྱིས་ཁྲིམས་བཅས་པ། ། མཉམ་པ་ལས་ནི་ཆུང་མ་བླང་བྱ་ཡི། ། ཆུན་མ་བླང་བར་མི་བྱ་ཞེས་བཅས་ཀྱང༌། ། གཞོན་ནུའི་དོན་དུ་དམ་པ་ཅིག་སློང་བ། ། མཉམ་པ་ལས་ནི་ཆུན་མ་བླང་ངོ་གསུང༌། །
དེ་ཉིད་རུང་ངོ་དེ་ལྟར་མཛོད་ཅིག་ཞུས། ། དེ་འཕྲལ་ཉིད་དུ་ལེགས་པར་རབ་སད་ལ། ། ཁོ་བོས་ཚོགས་སུ་ལེགས་པར་བརྟགས་ཟིན་གྱིས། ། བུ་མོ་ཅིག་ཤོས་ཀྱང་ནི་བཀྲི་ཤིག་ཅེས། ། ཕོ་ཉ་བཏང་བ་བཞིན་དུ་དེས་ཀྱང་བྱིན། ། ཇི་ཙམ་ཞིག་ན་རྒྱལ་པོ་སེང་གེ་འགྲམ། ། དུས་བྱས་པ་ན་རྒྱལ་སྲིད་ཟས་གཙང་གིས། ། ལེགས་པར་སྐྱོང་གིན་བཞུགས་པའི་དུས་ཤིག་ན། ། བཙུན་མོ་དམ་པ་སྒྱུ་འཕྲུལ་ཆེན་མོ་དང༌། ། ལྷན་ཅིག་སྟེང་གི་ཁང་བཟང་སྐྱེ་བོ་ཡིས། །
དབེན་པར་རྩེ་འཇོ་དགྱེས་དགུར་རོལ་པ་ན། ། དགའ་ལྡན་ལྷ་ཡི་གནས་ནས་དམ་པ་ཏོག ། རང་གི་ཅོད་པཎ་མ་ཕམ་དབུ་ལ་བཅིངས། ། ཆོས་ཀྱི་རྒྱལ་ཚབ་མཆོག་ཏུ་མངའ་དབང་བསྐུར། ། རང་ཉིད་གཞན་དོན་དུས་བབས་ལེགས་པར་མཁྱེན། ། བྱང་ཆུབ་སེམས་དཔའི་རིགས་དང་ཡུལ་དང་དུས། ། རྒྱུད་དང་བུད་མེད་རྣམས་ཏེ་གཟིགས་པ་ལྔས། ། དེ་ནས་ཉེར་འཕོས་ཐལ་ཀར་གླང་ཆེན་གྱི། ། ཕྲུ་གུ་མཆེ་བ་དྲུག་ལྡན་ཚུལ་གྱིས་གཤེགས། ། ལྷུམས་སུ་ཞག་གི་ཕུང་པོ་བཅུ་རྫོགས་ནས། །
ལུམྦི་ནཱི་ཡི་ཚལ་དུ་སྔོན་མེད་ཀྱི། ། ངོ་མཚར་ལྟས་བཟང་ལྷན་ཅིག་བལྟམས་པ་སོགས། ། འཛམ་བུའི་གླིང་འདིར་བཅུ་གཉིས་མཛད་པ་ཡིས། ། མི་མཇེད་འཇིག་རྟེན་ཡིད་བཟང་ཚོགས་དང་བཅས། ། གྲངས་མེད་གདུལ་བྱའི་རེ་བ་ཅིག་ཅར་དུ། ། ཡོངས་སུ་འགེངས་མཛད་ཆོས་ཀྱི་ཉི་མ་དེ། ། བདག་ཅག་རྣམས་ཀྱི་བསོད་ནམས་སྐལ་བས་ཐོབ། ། སྨྲས་པ། ཐུབ་མཆོག་གང་ལས་འཁྲུངས་པའི་སྔོན་རབས་ལས། ། འཕོས་པའི་ཆོས་གཏམ་དབྱངས་ཀྱི་རྒྱལ་མོའི་གླུ། །
སུ་ཞིག་མགྲིན་ལས་འཇོ་དེ་ཆོས་དང་དོན། ། ཚངས་པར་སྤྱད་དོན་ལྡན་པར་རྒྱལ་བས་གསུངས། ། ཆོས་མིན་གཏམ་གྱི་ལྷ་ཆེན་ཁྲོས་པའི་མདས། ། ཆོས་སྤྱོད་གྲོང་ཁྱེར་སུམ་བརྩེགས་བསྲེགས་པ་དང༌། ། སྟོན་པའི་སྔོན་རབས་རཱ་མ་ཎ་ཡི་མདས། ། སྒྲིབ་པའི་བདེན་བྲལ་སྙིང་འབིགས་ཅི་སྟེ་མཚུངས། ། ངག་ཚིག་འདི་ལ་ངལ་བྱས་དགེ་བ་ཡིས། ། ས་གསུམ་ཡི་གེས་དབུལ་བ་དཔྱིས་འབྱིན་དུ། ། བྱེད་པ་སྨྲ་བའི་དབང་ཕྱུག་མངོན་གྱུར་ནས། ། གོ་འཕང་མཆོག་དེར་འགྲོ་རྣམས་འཁྲིད་པར་ཤོག །
ཅེས་སྟོན་མཆོག་གང་ལས་བྱོན་པའི་ཤཱཀྱ་རྣམས་ཀྱི་སྔོན་རབས་གླེང་བའི་ཆོས་གཏམ་དབྱངས་ཀྱི་རྒྱལ་མོའི་མགྲིན་གླུ་ཞེས་བྱ་བ་འདི་ནི་དོན་ཀུན་གྲུབ་པའི་སྤྱོད་པ་རྒྱ་མཚོའི་རྗེས་སུ་སློབ་ཅིང་རྗེས་སུ་སྒྲུབ་པའི་འདུན་པ་མ་བོར་ཙམ་གྱི་བནྡེ་ཚུལ་ཁྲིམས་རིན་ཆེན་ནམ་འབྱུང་དུ་རུང་བའི་ཡོན་ཏན་ལ་རྗེས་སུ་སྨོན་པའི་བཏགས་མིང་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙེམས་པའི་ལང་ཚོའི་སྡེ་ཞེས་བོད་པས་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག་མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
