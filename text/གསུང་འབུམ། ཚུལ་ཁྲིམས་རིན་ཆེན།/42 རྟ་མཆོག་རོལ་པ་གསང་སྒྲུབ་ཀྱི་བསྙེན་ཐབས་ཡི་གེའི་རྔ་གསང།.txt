གསུང་འབུམ། ཚུལ་ཁྲིམས་རིན་ཆེན།
པོད ༤༢
རྟ་མཆོག་རོལ་པ་གསང་སྒྲུབ་ཀྱི་བསྙེན་ཐབས་ཡི་གེའི་རྔ་གསང།
༼ང་༽ ༄༅། །རྟ་མཆོག་རོལ་པ་གསང་སྒྲུབ་ཀྱི་བསྙེན་ཐབས་ཡི་གེའི་རྔ་གསང་ཞེས་བྱ་བ་བཞུགས།། ན་མོ་ཧ་ཡོཏྟ་མ་ལ་ལི་ཏཱ་ཡ། དཔལ་ལྡན་ཤངས་པའི་གསང་སྒྲུབ་སྐོར་གསུམ་གྱི། ། ནང་གསེས་རྟ་མཆོག་རོལ་པ་བསྙེན་པའི་ཐབས། ། སོམ་ཉིའི་མལ་དུ་ཡུར་བའི་རིག་སྔགས་འཆང༌། ། སད་བྱེད་ཡི་གེའི་རྔ་གསང་འབུམ་དུ་ལྡིར། ། འདིར་རྟ་མཆོག་རོལ་པ་གསང་སྒྲུབ་ཅེས་བྱ་བ་དཔལ་ལྡན་ཤངས་པར་བརྒྱུད་པ་རིན་ཆེན་སྣ་བདུན་དུ་གྲགས་པའི་བརྒྱུད་པ་ལྔ་པ་དབོན་སྟོན་སྐྱེར་སྒང་པ་ཆེན་པོས་མནལ་ལམ་བཟུང་ནས་ཨཽ་ཌྱཱན་དཔལ་རི་པདྨ་འོད་ཀྱི་གཞལ་ཡས་སུ་བྱོན་ནས་སློབ་དཔོན་ཆེན་པོ་པདྨ་སམྦྷ་ཝ་དཔལ་རྟ་མགྲིན་གྱི་སྐུར་བཞེངས་པ་ལས་དབང་བསྐུར་བ་གསན་ཅིང༌། དེ་ཉིད་ནས་ལུང་བསྟན་སྩལ་བ་ལྟར་ཕྱིས་སྙེ་མོ་རྒྱ་གོང་རི་པ་སངས་རྒྱས་དབང་ཆེན་གྱིས་གཏེར་ནས་སྤྱན་དྲངས་པའང་གསན་པས་བཀའ་གཏེར་ཟུང་འཇུག་ཏུ་གྱུར་པ་འདི་ནི། སྤྱིར་ལྷ་སྲིན་སྡེ་བརྒྱད་དང་ཁྱད་པར་རྒྱལ་གདོན་གྱི་གཉེན་པོར་ཆེ་ཞིང་ཟབ་པར་གྲགས་པ་འདིའི་བསྙེན་པ་ཇི་ལྟར་བྱ་བའི་ཚུལ་ནི།
གཏེར་གཞུང་དང་མཐུན་པ་སྤྱི་འགྲོས་སྦྱར་བའི་སྔོན་འགྲོ་སྐྱབས་སེམས་དང༌། སྤྱན་འདྲེན་བཞུགས་གསོལ་མཆོད་འབུལ་སོགས་དཀྱུས་སུ་མི་གསལ་བ་རྣམས་རཏྣ་གླིང་པའི་རྟ་མགྲིན་གསང་འདུས་ནས་ཁ་འགེངས་པར་མཛད་པའི་ཡིག་ཆ་རྒྱལ་དབང་ལྔ་པ་ཆེན་པོས་མཛད་པ་དེ་ལྟར་མོས་པ་དག་གིས་ཡིག་ཆ་དེ་ཉིད་དུ་གཟིགས་པས་གསལ་ཞིང༌། འདིར་ནི་ཚར་ཆེན་རིན་པོ་ཆེ་དང་མཁན་ཆེན་ངག་དབང་ཆོས་གྲགས་པས་མཛད་པའི་སྒྲུབ་ཐབས་རྗེས་གནང་དང་བཅས་པའི་ཡི་གེ་གསར་མའི་འགྲོས་སྦྱར་གྱི་ཕྱག་ལེན་དེང་སང་ཀུན་གྱིས་ཉམས་སུ་བཞེས་བྱར་མཆིས་པ་དེའི་ལུགས་ཀྱི་བསྙེན་པ་བྱ་བའི་ཚུལ་ནི། གཟའ་སྐར་དུས་ཚེས་བཟང་བའི་ཉིན། གནས་ཁང་དབེན་པར་རྒྱན་གྱིས་བརྒྱན་པར་འདིའི་སྐུ་བརྙན་བྲིས་འབུར་གང་རུང་བཤམས་པའི་མདུན་དུ། སྟེགས་བུའམ་ཤིང་སྒམ་ལ་སོགས་པ་བྱི་བ་སོགས་ཀྱིས་མི་གནོད་པར་བྱས་པའི་གཞི་ལ། གཏོར་མ་སྙིང་གཟུགས་རྒྱན་ལྡན་དང་ཆུ་གཉིས་ཉེར་སྤྱོད་སྦྲེང་ཚར་དུ་བཤམ། རང་གི་མདུན་དུ་ནང་མཆོད་རྡོ་རྗེ་དྲིལ་བུ་མེ་ཏོག་བཅས་དང༌། ནུབ་དང་པོའི་སྔོན་འགྲོའི་ཆ་གསུམ་གྱི་ཆས་དང་ཡུངས་ཐུན་རྣམས་མ་ཚང་བ་མེད་པར་བྱའོ། ། རང་ཉིད་གདན་ལ་འཁོད་ཅིང༌།
ཆ་གསུམ་གཏོར་མ་བྲན་པ་སྤྱི་ལྟར་བཏང་ནས་བགེགས་གཏོར་གྱི་རྗེས་ལ་བདུད་རྩི་འཁྱིལ་པའི་སྔགས་དང༌། སུམྦྷ་ནི་དང་རྟ་མགྲིན་གྱི་སྔགས་བརྗོད་ཅིང་དྲིལ་བུའི་སྒྲ་བསྒྲགས། གུ་གུལ་གྱིས་བདུག་ཅིང་ཡུངས་ཀར་གྱིས་ཐུན་བརྡེག སེམས་ཀྱི་དམིགས་པ་ནི། རང་ཉིད་རྟ་མགྲིན་གྱི་སྐུར་གསལ་བའི་སྐུ་ལས་ཁྲོ་བོའི་ཚོགས་ལག་ན་མཚོན་ཆ་ཐོགས་པ་གྲངས་མེད་པ་ཕྱོགས་མཚམས་ཀུན་ཏུ་ཁྱབ་པར་འཕྲོས་པས་བྱང་ཆུབ་སྒྲུབ་པ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པའི་ལས་མཛད། སླར་ཡང་རང་གི་སྙིང་ག་ནས་འོད་ཟེར་འཕྲོས་པས་ཕྱོགས་མཚམས་སྟེང་འོག་ཐམས་ཅད་རྡོ་རྗེའི་རང་བཞིན་གྱི་རྭ་བ་དང་གུར་ས་ཞིང་བརྟན་པ། ཕྱི་རོལ་ནས་ཡེ་ཤེས་ཀྱི་མེ་དཔུང་རབ་ཏུ་འབར་བ་དང་བཅས་པའི་སྲུང་བའི་འཁོར་ལོར་གྱུར་པར་བསམས་ལ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ་ལན་གསུམ་བརྗོད་པས་བརྟན་པར་བྱའོ། ། འདི་ནས་བརྩམས་ཏེ་མཚམས་ཀྱི་ནང་དུ་འཇུག་དགོས་ཀྱི་རིགས་གང་ཡོད་དམིགས་འོག་ཏུ་ཆུད་པ་འདི་དང་འདིའོ་ཞེས་ངེས་པར་བྱ། མཆོད་པ་བྱིན་གྱིས་བརླབས་པ་ནི།
ཐོག་མར་མདུན་གྱི་ནང་མཆོད་སྔར་ཀྱེ་རྡོར་སོགས་ཀྱི་ནང་མཆོད་བདུད་རྩིར་བྱིན་གྱིས་བརླབས་པ་ཡིན་ན་མི་དགོས་ལ། གསར་པ་ཡིན་ན་བླ་མེད་གང་རུང་གིས་བྱིན་རླབས་ཆོ་ག་སྤྱི་ལྟར་བྱིན་གྱིས་བརླབས་ནས། རྡོ་རྗེའི་རྩེས་ནང་མཆོད་ནས་འཐོར་ཚུལ་དང༌། ངག་ཏུ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ། ཅེས་པས་བསང༌། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨཿལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན་ཞབས་བསིལ། མེ་ཏོག བདུག་སྤོས།
མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ་ནས་ཤབྡ་ཨཱཿཧཱུྃ་གི་བར་དང་གྷཎྜེ་ར་ཎི་སོགས་ལན་གསུམ་དང་བཅས་པས་བྱིན་དབབ་བོ། ། དེ་ནས་སྐྱབས་སུ་འགྲོ་བ་ནི། རང་གང་དུ་གནས་པའི་ས་གཞི་ཡངས་ཤིང་རྒྱ་ཆེ་བ་སྙོམས་ཤིང་ཡིད་དུ་འོང་བ་བདེ་ཆེན་པདྨ་འོད་ཀྱི་ཞིང་གི་ཡོན་ཏན་དང་ལྡན་པའི་དབུས་སུ་རང་གི་མདུན་གྱི་ནམ་མཁར་རིན་པོ་ཆེའི་ཁྲི་པདྨ་ཉི་མ་བརྩེགས་པའི་སྟེང་དུ་རྒྱུད་སྡེ་བཞིའི་དབང་བསྐུར་བྱིན་རླབས་ཁྲིད་དང་གདམས་ངག་དང་ཁྱད་པར་ཚུལ་འདིའི་བྱིན་རླབས་གདམས་པ་རྗེས་སུ་འདོམས་པའི་རྩ་བའི་བླ་མ་ཐམས་ཅད་འདུས་པའི་ངོ་བོ་ཡིན་པ་ལ་རྣམ་པ་དཔལ་རྟ་མགྲིན་གྱི་སྐུར་གསལ་གདབ། དེ་ལ་བརྒྱུད་པའི་བླ་མ་ཡི་དམ་སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཀྱིས་བསྐོར་ནས་བཞུགས་པར་བསམས་པ་ནི་སྐྱབས་སུ་འགྲོ་བའི་ཡུལ་ཡིན། རང་གི་གཡས་གཡོན་དུ་ཕ་མ་དང་མདུན་དུ་རང་གི་ཚེ་རབས་དུ་མའི་གནོད་བྱེད་ཀྱི་གདོན་བགེགས་འབྱུང་པོ་དགྲ་འདྲེ་རྣམས་ཀྱིས་ཐོག་དྲངས་པའི་རིགས་དྲུག་བར་དོར་བཅས་པའི་སེམས་ཅན་ཐམས་ཅད་ཁྲོམ་ཆེན་པོ་ཚོགས་པ་ལྟར་འཁོད་པར་བསམས་པ་ནི་སྐྱབས་སུ་འགྲོ་བ་རྣམས་ཡིན།
དུས་དེང་ནས་བཟུང་སྟེ་སངས་རྒྱས་མ་ཐོབ་བར་དུ་སྐྱབས་གནས་སུ་གཟུང་སྙམ་དུ་རང་གིས་སྐྱབས་འགྲོ་བྱེད་པ་བཞིན། དེ་ཐམས་ཅད་ཀྱིས་ཀྱང་སྐྱབས་འགྲོ་བྱེད་པའི་སྒྲ་འུར་དིར་ཡོད་པར་བསམ། དེ་ལའང་བླ་མ་ཞེས་པའི་ཚེ་གཙོ་བོ་བླ་མ། བརྒྱུད་པའི་བླ་མ་རྣམས་དང་བཅས་པ་ལ་སེམས་གཏད། སངས་རྒྱས་ཞེས་པའི་ཚེ་བླ་མ་ཡི་དམ་སངས་རྒྱས་ཐམས་ཅད་ལ་སེམས་གཏད། དམ་པའི་ཆོས་ཞེས་པའི་ཚེ་དེ་རྣམས་ཀྱི་ཐུགས་རྒྱུད་ཀྱི་སྤངས་རྟོགས་ཀྱི་ཡོན་ཏན་དང༌། ཁྱད་པར་བླ་མ་དང་ཡི་དམ་རྟ་མགྲིན་དབྱེར་མེད་པའི་གསུང་སྔགས་ཀྱི་སྙིང་པོའི་རྣམ་པར་ཤར་བ་རྣམས་ཆོས་ཡིན་པས་དེ་ལ་སེམས་གཏད། དགེ་འདུན་ཞེས་པའི་ཚེ་བྱང་ཆུབ་སེམས་དཔའ་དཔའ་བོ་དང་མཁའ་འགྲོའི་ཚོགས་ཐམས་ཅད་ལ་སེམས་གཏད་པའི་ངང་ནས། བདག་དང་འགྲོ་བ་སོགས་ཀྱིས་སྐྱབས་འགྲོ་ཅི་ནུས་བྱ། དེ་ནས་བླ་མ་དང་དཀོན་མཆོག་རིན་པོ་ཆེ་སོགས་ཀྱིས་གསོལ་བ་བཏབ་པས་དེ་ཐམས་ཅད་འོད་དུ་ཞུ་ནས་རང་དང་སེམས་ཅན་ཐམས་ཅད་ལ་ཐིམ་པས།
དཀོན་མཆོག་གི་བྱིན་རླབས་ཞུགས་ནས་དེ་ཐམས་ཅད་ལུས་ཟག་མེད་འཇའ་ལུས་དང་སེམས་རྟོག་མེད་ཆོས་ཀྱི་སྐུ་ཐོབ་ནས་སངས་རྒྱས་སོང་སྙམ་པ་བྱའོ། ། སེམས་བསྐྱེད་ནི། རིགས་དྲུག་སེམས་ཅན་ཐམས་ཅད་རང་གི་སྐྱེ་བ་ནས་སྐྱེ་བར་ཕ་མ་ཕུ་ནུར་མ་གྱུར་པ་གཅིག་ཀྱང་མེད་པས་འདི་རྣམས་དྲིན་ཆེ་སྙམ་དུ་བསྒོམ། དྲིན་ཆེ་སྙམ་ནས་བཞག་པས་ཕན་པ་མི་འདུག་པས་འདི་རྣམས་སྡུག་བསྔལ་ལས་བསྒྲལ་ནས་སངས་རྒྱས་ཀྱི་ས་ལ་བཞག་དགོས་པ་འདུག་མོད། ད་ལྟ་ནི་བདག་ལ་ནུས་པ་མེད་པས་བདག་སངས་རྒྱས་ཐོབ་པར་གྱུར་ན་སྐད་ཅིག་རེ་རེ་ལའང་སེམས་ཅན་དཔག་ཏུ་མེད་པ་དངོས་དང་བརྒྱུད་ནས་སངས་རྒྱས་ཀྱི་ས་ལ་འགོད་ནུས་པ་འདུག་པས། འདི་རྣམས་ཀྱི་དོན་དུ་བདག་སངས་རྒྱས་ཐོབ་པར་བྱ། དེའང་རང་གར་བསྡད་པས་ཐོབ་མི་ནུས་པ་འདུག་པས། ད་ལན་ཡི་དམ་གྱི་བསྒོམ་བཟླས་ཟབ་མོ་འདི་ཉམས་སུ་བླངས་ན། སྔོན་གྱི་གྲུབ་ཐོབ་མང་པོས་སངས་རྒྱས་ཐོབ་སོང་བ་དེ་བཞིན་དུ་བདག་གིས་ཅིས་ཀྱང་འཚང་རྒྱ་ངེས་པ་ཞིག་བྱ་སྙམ་པས། ངག་ཏུ།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཁྲོ་བོའི་རྒྱལ་པོ་རྟ་མཆོག་རོལ་པའི་བསྒོམ་བཟླས་ཉམས་སུ་བླང་བར་བགྱིའོ་ཞེས་ལན་གསུམ་སོགས་བརྗོད། འདི་དག་སྙིང་ཐག་པ་ནས་ཉམས་སུ་བླངས་པས་རང་རྒྱུད་ཀྱི་ཐུན་མོང་མ་ཡིན་པའི་སྡོམ་པ་གསུམ་གོང་འཕེལ་དུ་འགྱུར་བ་དང༌། ཉམས་པ་སོར་ཆུད་པར་འགྱུར་བའི་ཐབས་སུ་འགྱུར་བ་ཡིན་ཏེ་དེ་ཡན་ཆད་ཀྱིས་སྒྲུབ་ཐབས་ཀྱི་སྔོན་འགྲོ་བསོད་ནམས་ཀྱི་ཚོགས་བསགས་པ་བསྟན་ནས། ཡེ་ཤེས་ཀྱི་ཚོགས་བསག་པ་ནི། སྣོད་བཅུད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཀྱི་སྣང་བ་རྨི་ལམ་ལྟ་བུ། དེའང་རང་རིག་པ་སྒྱུ་མ་ལྟ་བུ། དེའང་རང་བཞིན་གྱིས་མི་དམིགས་པ་སྟོང་པ་ཉིད་དུ་ཤེས་པར་བྱས་ནས། ཨོཾ་སྭ་བྷཱ་ཝ་ཤུདྡྷཿསརྦྦ་དྷརྨྨཱཿསྭ་བྷཱ་ཝ་ཤུདྡྷོ྅ཧཾ། ཞེས་པའི་སྔགས་དོན་ནི།
མཆོག་སྟེར་རང་བཞིན་གྱིས་དག་པའི་ཆོས་ཐམས་ཅད་རང་བཞིན་གྱིས་དག་པ་ངའོ་ཞེས་རང་བཞིན་གྱིས་དག་པའི་བདག་ཉིད་ཅན་དེ་ལ་ངའོ་ཞེས་པའི་ཐ་སྙད་བྱས་པའོ། ། སྒྲུབ་ཐབས་ཀྱི་དངོས་གཞི་ལ་གཉིས་ལས། དང་པོ་ལྷ་བསྒོམ་པ་ནི། སྟོང་པའི་ངང་ལས་ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་ཡངས་ཤིང་རྒྱ་ཆེ་བ་རྩ་བ་ཕྲ་བ་ཐུར་དུ་བསྟན་པ། གདེངས་ཁ་ཆེ་བ་གྱེན་དུ་བསྟན་པ་ཟུར་གཅིག་མདུན་ཕྱོགས་དང༌། ཟུར་གཉིས་རྒྱབ་ཕྱོགས་ཀྱི་གཡས་གཡོན་དུ་བསྟན་པ། ཕྱི་རོལ་ནས་ཡེ་ཤེས་ཀྱི་མེ་ཁ་དོག་སྣ་ལྔ་འབར་ཞིང་འཁྲུགས་པ། དེའི་ནང་སྟོང་པ་ནམ་མཁའི་རང་བཞིན་དུ་གྱུར་པའི་དབུས་སུ་ཉི་མའི་དཀྱིལ་འཁོར། དེའི་སྟེང་དུ་རང་གི་སེམས་ཉིད་ཧྲཱིཿདམར་པོ་དེ་ལས་འོད་ཟེར་འཕྲོས། བདག་དང་སེམས་ཅན་ཐམས་ཅད་བྱང་ཆུབ་སྒྲུབ་པ་ལ་བར་དུ་གཅོད་པར་བྱེད་པའི་གནོད་བྱེད་ཀྱི་གདོན་བགེགས་ཐམས་ཅད་ཚར་བཅད།
འོད་ཟེར་ཚུར་འདུས་ཧྲཱིཿལ་ཐིམ་ཞིང་ཡོངས་སུ་གྱུར་པ་ལས། རང་ཉིད་ཁྲོ་བོའི་རྒྱལ་པོ་རྟ་མཆོག་རོལ་པ་ཞེས་པ་ནས་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པ་ཞེས་པའི་བར་གྱི་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པ་སྒྲུབ་ཐབས་ནས་འབྱུང་བ་ལྟ་བུའི་སྐུར་གསལ་གདབ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ། རང་གི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་ཁྲོ་བོའི་རྒྱལ་པོ་རྟ་མཆོག་རོལ་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། དེ་ལ་ཛཿཧཱུྃ་བཾ་ཧོཿཞེས་བརྗོད་པས་རང་ལ་ཐིམ་པར་བསམ་མོ། ། དེ་ནས་འདི་ལྟར་བསམ་པར་བྱ་སྟེ། བདག་ནི་སངས་རྒྱས་ཐམས་ཅད་ཀྱི་གསུང་ལས་སྤྲུལ་པའི་སྤྱན་རས་གཟིགས་དབང་ཕྱུག་ཉིད་སྲིད་པ་གསུམ་གྱི་ལྷ་སྲིན་སྡེ་བརྒྱད་དང་རྒྱལ་གདོན་འབྱུང་པོ་མ་རུངས་པ་ཐམས་ཅད་བཏུལ་ནས། མཐར་ཐུག་དེ་དག་ཐམས་ཅད་བླ་ན་མེད་པའི་བྱང་ཆུབ་ལ་འགོད་པའི་གཉེན་པོར་སྤྲུལ་པའི་དཔལ་རྟ་མགྲིན་དེ་ང་ཡིན་ནོ་སྙམ་དུ་ང་རྒྱལ་ལ་ཅི་གནས་སུ་མཉམ་པར་བཞག
ཡང་དེ་ལྟ་བུའི་རྟ་མཆོག་རོལ་པའི་སྐུ་དེ་ཡང་ཞལ་གསུམ་ཕྱག་དྲུག་པའི་རྣམ་པ་འདི་ལྟར་ཡིན་སྙམ་དུ་ཅུང་ཟད་དྲན་པར་བྱའོ། ། དེ་ནི་བསྐྱེད་རིམ་ལྷ་བསྒོམ་པའི་རིམ་པའོ། ། གཉིས་པ་སྔགས་བཟླ་བ་ནི། རང་ཉིད་རྟ་མཆོག་རོལ་པར་གསལ་བའི་ཞལ་དང༌། རང་གི་མགྲིན་པ་ནས་བརྩམས་ཏེ་ཞབས་ཀྱི་ལོང་བུའི་བར་གྱི་བ་སྤུའི་བུ་ག་ཐམས་ཅད་ཁྲོ་ཆུང་གིས་གཏམས་པའི་ཁྲོ་ཆུང་གི་ཚོགས་དང་བཅས་པའི་ལྷ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་འབྲུག་སྟོང་དུས་གཅིག་ཏུ་ལྡིར་བ་ལྟར་སྒྲོགས་པ་དང༌། སྐུའི་ཆ་ཐམས་ཅད་དང་ཞལ་ནས་འོད་ཟེར་དཔག་ཏུ་མེད་པ་འཕྲོས་པས། ཕྱོགས་བཅུའི་སངས་རྒྱས་ཀྱི་ཞིང་ཁམས་ཐམས་ཅད་ཁྱབ། འོད་ཟེར་གྱི་རྩེ་མོ་ནས་མེ་ཏོག་ལ་སོགས་པ་ཉེར་སྤྱོད་དང་གཟུགས་སོགས་འདོད་པའི་ཡོན་ཏན་དཔག་ཏུ་མེད་པ་སྤྲོས་ནས་སངས་རྒྱས་དང་བྱང་ཆུབ་སེམས་དཔའ་ཡི་དམ་ཞི་ཁྲོའི་ལྷ་ཚོགས་ཐམས་ཅད་མཆོད་པས་མཉེས་པར་བྱས། འཁོར་བ་དང་ངན་སོང་གིས་བསྡུས་པའི་སེམས་ཅན་ཐམས་ཅད་ཀྱི་སྡིག་སྒྲིབ་དང་སྡུག་བསྔལ་ཐམས་ཅད་སྦྱངས། ཁྱད་པར་ལྷག་པའི་ལྷ་འདི་ཉིད་ཀྱི་གདུལ་བྱར་གྱུར་པའི་ལྷ་སྲིན་སྡེ་བརྒྱད་སྤྱི་དང་ཁྱད་པར་རྒྱལ་འགོང་འབྱུང་པོ་རྣམས་ལ་འོད་ཟེར་ཕོག་པ་དང་སྔགས་ཀྱི་སྒྲ་ཐོས་པ་ཙམ་གྱིས་ཞེ་སྡང་དང་གདུག་པའི་བསམ་སྦྱོར་ངན་པ་ཐམས་ཅད་ཞི།
བྱམས་སྙིང་རྗེ་དང་བྱང་ཆུབ་ཀྱི་སེམས་རྒྱུད་ལ་སྐྱེས་ནས། ཆོས་སྒྲུབ་པ་རྣམས་ཀྱི་སྟོང་གྲོགས་དང་དཔུང་གཉེན་བྱེད་པའི་ལས་ཅན་དུ་གྱུར། འོད་ཟེར་ཚུར་འདུས་པ་དང་མཉམ་དུ་སངས་རྒྱས་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་ཁ་དོག་ལྔའི་རྣམ་པར་སྤྱན་དྲངས་ནས་རང་ལ་ཐིམ་པས་སངས་རྒྱས་ཐམས་ཅད་ཀྱི་བྱིན་རླབས་ནུས་པ་དང་མཉམ་པར་བསམས་ལ། ཨོཾ་ཧྲཱིཿཔདྨནྟ་ཏ་ཀྲྀཏ་བཛྲ་ཀྲོ་ཏ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་པ་ཐུན་རེ་ལ་ཅི་ནུས་བཟླ། ཐུན་གྱི་མཐར་རྩ་སྔགས་གཤམ་དུ་དབང་དུ་བསྡུ་བའི་སྔགས། ཨོཾ་བཛྲ་དུན་བྷྱོ། ཏྲིག་ནས་ཛཿཛཿ ས་མ་ཡ་སྟྭཾ། ལས་སྔགས་ནི།
ས་མ་ཡ་ཛཿ ས་མ་ཡ་བཟློག ས་མ་ཡ་བྷྱོ། ས་མ་ཡ་གཏུབས། ས་མ་ཡ་བྱེར། ས་མ་ཡ་རྦད། ས་མ་ཡ་རྦད་རྦུད་ཕཊ་ཡ། འབྱུང་པོ་མཱ་ར་ཡ་ཛཿཛཿཞེས་བཏགས་པ་སྦྲེལ་ནས་ཐོག་མར་ལན་གསུམ་ཙམ་ལས་མང་བར་མི་བཟླ། བསྙེན་པ་སོང་ནས་ཉེར་གཅིག་ལ་སོགས་པ་བཟླ་རུང་བར་གསུང༌། དེ་ནས་བཅོམ་ལྡན་འདས་བདག་དང་སེམས་ཅན་ཐམས་ཅད་ལ་སྟེང་གདོན་གཟའ་དང་རྒྱུ་སྐར་གྱི་གནོད་པ།
འོག་གདོན་ཀླུ་དང་ས་བདག་གི་གནོད་པ། བར་གདོན་བཙན་དང་མུ་དང་རྒྱལ་འགོང་ཐེའུ་རང་གི་གནོད་པའི་ནད་གདོན་བགེགས་སོགས་བར་དུ་གཅོད་པ་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ། མྱུར་དུ་དཔལ་རྟ་མཆོག་རོལ་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ་ཞེས་འདོད་དོན་གསོལ་བ་གདབ། གཏོར་བསྔོ་མི་བྱེད་ན། དགེ་བ་འདི་ཡིས་མྱུར་དུ་བདག རྟ་མཆོག་རོལ་པ་འགྲུབ་གྱུར་ནས་སོགས་བསྔོ་བ་སྨོན་ལམ་གྱི་རྒྱས་བཏབ། གཏོར་བསྔོ་བྱེད་ན་དགེ་བ་བསྔོ་བའི་གོང་དེར། གཏོར་མ་ཆབ་ཀྱིས་བྲན་ལ། ཨོཾ་བཛྲ་ཨ་མྲྀ་ཏ་སོགས་ཀྱིས་བསང༌། སྭ་བྷཱ་ཝ་སོགས་ཀྱིས་སྦྱངས།
སྟོང་པའི་ངང་ལས་ཨཱཿལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ཞུ་བ་ལས་བྱུང་བའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས་ལ། མདུན་བསྐྱེད་སྐུ་རྟེན་ལ་དམིགས་ཏེ། མདུན་གྱི་ནམ་མཁར་ཨེ་ལས་ཆོས་ཀྱི་འབྱུང་གནས་མཐིང་ནག་ཡངས་ཤིང་རྒྱ་ཆེ་བ། ཕྱི་རོལ་ནས་ཡེ་ཤེས་ཀྱི་མེ་དཔུང་ཁ་དོག་སྣ་ལྔ་འབར་ཞིང་འཁྲུགས་པའི་དབུས་སུ་ཉི་མའི་སྟེང་དུ་ཧྲཱིཿདམར་པོ། དེ་ལས་འོད་ཟེར་འཕྲོས། གནོད་བྱེད་ཀྱི་གདོན་བགེགས་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། ཁྲོ་བོའི་རྒྱལ་པོ་རྟ་མཆོག་རོལ་པ་སྐུ་མདོག་དམར་པོ་སོགས་ནས་མེ་དཔུང་འབར་བའི་དབུས་ན་བཞུགས་པ།
དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པ། རང་གི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་ཁྲོ་བོའི་རྒྱལ་པོ་རྟ་མཆོག་རོལ་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། ཛཿཧཱུྃ་བཾ་ཧོཿཞེས་པས་མདུན་བསྐྱེད་ལ་ཐིམ་པར་བསམ། དེ་ལ་གཏོར་མ་འབུལ་བ་ནི། ཨོཾ་ཧྲཱིཿཔདྨནྟ་ཀྲྀཏ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཨི་དཾ་བ་ལིཾ་གྲྀཧྞཱ་པ་ཡ་ཁ་ཁ་ཁཱ་ཧི་ཁཱ་ཧི་ཞེས་གསུམ་མམ་ལྔས་ཕུལ། ཨོཾ་ཧ་ཡ་གྲཱི་ཝ་ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པཱ་དྱཾ་ནས་ཤབྡ་པྲ་ཏཱིཙྪ་སྭཱ་ཧཱའི་བར་གྱིས་མཆོད།
སྤྱན་རས་གཟིགས་སྤྲུལ་ཧྲཱིཿལས་ཁྲོ་བོའི་སྐུ། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། ལོག་འདྲེན་བགེགས་ཀྱི་ཚོགས་རྣམས་འདུལ་མཛད་པ། ། རྟ་མགྲིན་རྟ་སྐད་བཞད་ལ་ཕྱག་འཚལ་བསྟོད། ། ཅེས་པས་བསྟོད། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་སྟེང་གདོན་གཟའ་དང་རྒྱུ་སྐར་སོགས་ནས་ནད་གདོན་བགེགས་སོགས་བར་དུ་གཅོད་པ་ཐམས་ཅད་ཞི་ཞིང་ཚར་གཅད་པར་མཛད་དུ་གསོལ། ཞེས་པ་ལྟ་བུའི་འདོད་དོན་གང་མོས་ཞུས། ཨོཾ་པདྨ་སཏྭ་ས་མ་ཡ་ཞེས་སོགས་པདྨ་བཞི་སྦྱོར་རམ། མི་ནུས་ན་ཨོཾ་བཛྲ་ས་ཏྭ་ས་མ་ཡ་སོགས་རྡོ་རྗེ་སེམས་དཔའི་ཡིག་བརྒྱ་ལན་གསུམ། མ་འབྱོར་པ་དང་ཉམས་པ་ཞེས་པ་ནས་བཟོད་པར་མཛོད།
ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་སོགས་ནས་སུ་པྲ་ཏིཥྛ་བཛྲེ་སྭཱ་ཧཱས་སྐུ་རྟེན་ལ་མེ་ཏོག་འཐོར་ཞིང་བརྟན་བཞུགས་བྱ། དགེ་བ་འདི་ཡིས་མྱུར་དུ་བདག རྟ་མཆོག་རོལ་པ་འགྲུབ་གྱུར་ཞེས་སོགས་བསྔོ་བ་དང་ཆེ་བའི་ཆེ་མཆོག་སོགས་ཀྱིས་བཀྲ་ཤིས་བརྗོད་དོ། ། གཏོར་མགྲོན་བསྡུ་ན། རང་གི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་ཁྲོ་བོའི་རྒྱལ་པོ་ཞེས་པ་མན་ཆད་སྐད་ཅིག་གིས་སྤྱན་དྲངས་པ་ནས་བཀྲ་ཤིས་ཀྱི་བར་སྔར་ལྟར་བརྗོད་པས་ཀྱང་རུང་ངོ༌། ། དེས་གུང་ཐུན་ནམ་དགོངས་ཐུན་སོང་ནས། ཡང་སྲོད་ཐུན་ལ་སྐྱབས་འགྲོ་ནས་བཟུང་སྟེ། བཟླས་པའི་མཇུག་གི་འདོད་དོན་གསོལ་གདབ་ཀྱི་རྗེས་སུ་དགེ་བ་བསྔོ་བའི་བར་ཚར་གཅིག་ཉམས་སུ་ལེན་པ་ནི་སྲོད་ཐུན་ནོ། ། སང་གི་ཐོ་རེངས་ནས་བཟུང་སྟེ་ཉི་དྲོས་བར་དེ་ལྟ་བུ་ཚར་གཅིག་ཉམས་སུ་ལེན་པ་ནི་ཐོར་ཐུན་ནོ། །
དེ་ནས་ཐུན་གསུམ་ལས་མི་བྱེད་ན། གུང་ཐུན་གྱི་གོང་དུ་མཆོད་གཏོར་ཁ་གསོས་ཏེ་མཆོད་པ་བྱིན་རླབས་ནས་བཟུང་སྟེ་གཏོར་བསྔོ་དང་འབྲེལ་བར་ཚར་གཅིག་ཉམས་སུ་ལེན་པ་ནི་གུང་ཐུན་ནོ། ། གལ་ཏེ་ཐུན་བཞི་བྱེད་ན་ཐོར་ཐུན་གྱི་རྗེས་སུ་སྔ་ཐུན་དང༌། ཉི་ཕྱེད་ཡོལ་ཙམ་ནས་དགོངས་མོའི་བར་གྱི་ཐུན་ཏེ་གཏོར་བསྔོ་ནི། སྔ་ཐུན་ཕྱི་ཐུན་གང་རུང་གི་མཇུག་ཏུ་བྱེད་པ་སྟེ། དེ་ལྟ་བུའི་རིམ་པས་རྩ་སྔགས་ཡིག་འབྲུ་ཉི་ཤུ་པ་འབུམ་ཕྲག་བཞི་ཁ་སྐོང་དང་བཅས་པ་བཟླ་བ་ནི་གྲངས་བསྙེན་གཅིག་ཡིན་ནོ། ། མདོར་ན་མཉམ་གཞག་རྗེས་ཐོབ་ཐམས་ཅད་དུ་རང་གི་ལུས་ངག་ཡིད་གསུམ་ལྷ་སྔགས་ཡེ་ཤེས་གསུམ་གྱི་རྣམ་རོལ་དུ་ཤེས་པའི་འདུན་པ་མ་བྲལ་བའི་ངང་ནས། གདོན་བགེགས་འབྱུང་པོ་རྣམས་ལ་བྱམས་སྙིང་རྗེ་དྲག་པོའི་སྒོ་ནས་ལས་ངན་གྱི་འཕྲོ་བཅད་དེ་ཕན་གདགས་པའི་སེམས་བསྐྱེད་ཀྱིས་གང་ཟིན་བྱས་ཏེ་ཉམས་སུ་བླངས་པས་རང་གཞན་གྱི་དོན་གཉིས་ལྷུན་གྲུབ་ཏུ་འབྱུང་བ་ནི་སོམ་ཉི་མེད་པ་ཉིད་དོ། ། སྨྲས་པ། པདྨ་རཱ་གའི་ལྷུན་པོར་འོད་བརྒྱ་པས། །
འཁྱུད་པར་ལོག་འདྲེན་གཞིལ་བའི་མཐུ་རྫོགས་ན། ། རྟ་མཆོག་གཟུགས་སྐུ་འབར་བ་ཡིད་ལམ་དུ། ། བཀོད་པའི་ངོ་མཚར་རྗེས་སུ་ཅིས་མི་བྱེད། ། འདི་བྲིས་དགེ་ཚོགས་རབ་མཉེན་སོར་མོ་ཡིས། ། འཁྲུལ་སྣང་འབྱུང་པོར་ཞེན་པའི་རྒྱ་ནང་དུ། ། སེམས་ཀྱི་གནམ་འཕྱོ་ཆུད་པ་ཡོངས་བཀྲོལ་ནས། ། བདེ་ལེགས་རྒྱ་མཚོར་ཅི་དགར་རྩེན་གྱུར་ཅིག ། ཅེས་རྟ་མཆོག་རོལ་པ་གསང་སྒྲུབ་ཀྱི་བསྙེན་ཐབས་ཡི་གེའི་རྔ་གསང་ཞེས་བྱ་བ་འདི་ནི། ཆོས་རྒྱལ་ཆེན་པོའི་མདུན་ན་འདོན་ཚུལ་ཁྲིམས་རབ་བརྟན་པའི་ངོར། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བྱས་པ་བཀྲ་ཤིས་པར་གྱུར་ཅིག། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
