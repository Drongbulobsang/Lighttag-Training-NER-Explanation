གསུང་འབུམ། ཚུལ་ཁྲིམས་རིན་ཆེན།
པོད ༤༤
རྗེ་བཙུན་ས་སྐྱ་པའི་གསེར་ཆོས་ཀྱི་ནང་ཚན་མཁའ་འགྲོ་མ་སེང་གེའི་གདོང་པ་ཅན་གྱི་མཆོད་པའི་ཆོ་ག
༼ང་༽ ༄༅། །ཀརྨྨཤྩནྡྲཾཤུརྣབསྱདཱུཏིནཱམབྷཊྚཱརཀོབྷཱུམཱིཔཎྜརཀསྱཀཉྩནཾདྷརྨྨཱཎཱམནྟརྦརྒཱཌྜཱཀིནཱིསིངྷམུཁྱཿཔཱུཛནཱཙཱརབིཛཧཱརཾ།།
༄༅། །རྗེ་བཙུན་ས་སྐྱ་པའི་གསེར་ཆོས་ཀྱི་ནང་ཚན་མཁའ་འགྲོ་མ་སེང་གེའི་གདོང་པ་ཅན་གྱི་མཆོད་པའི་ཆོ་ག་ཕྲིན་ལས་ཟླ་འོད་གསར་པའི་ཕོ་ཉ་ཞེས་བྱ་བ་བཞུགས་སོ།། ན་མོ་གུ་རུ་མ་ཧཱ་ཀཱ་རུ་ཎི་ཀཱ་ཡ། རྒྱལ་བ་ལུས་མེད་ཐུལ་མཆོག་ཐམས་ཅད་ཀྱི། ། མཐུ་སྟོབས་གཅིག་ཏུ་གྱུར་པའི་སྒྱུ་འཕྲུལ་གཟུགས། ། དཔའ་མོ་སེང་གེ་ཁྲོས་པའི་གདོང་པ་ཅན། ། དེ་དང་དབྱེར་མེད་དཔལ་ལྡན་བླ་མར་འདུད། ། གང་གི་སྐུ་གསུང་ཐུགས་ཀྱི་རྡོ་རྗེ་གསུམ། ། གང་གིས་ལེགས་པར་བསྒོམས་ཤིང་བཟླས་པས་ནི། །
གང་ཡང་རུང་བའི་མཐུན་པ་མིན་པའི་ཕྱོགས། ། གང་དུ་ཡང་ནི་སྐད་ཅིག་གནས་སམ་ཅི། ། མཆོད་བསྟོད་སྔགས་ཀྱི་རྡོ་རྗེ་གདེངས་ཙམ་གྱིས། ། བྱད་མ་འབུམ་གྱི་སྔགས་དང་ཏིང་ངེ་འཛིན། ། རྫས་ངན་གཅིག་ཏུ་སྤུངས་པའི་རི་བོ་དག ། ཀུན་དུ་རྒྱུ་བའི་ནུས་པ་འགོག་པའི་ཆེད། ། རྡོ་རྗེ་གདན་པའི་ཞབས་དང་མཁའ་འགྲོ་མའི། ། ཞལ་གྱི་བདུད་རྩི་བ་རི་ལོ་ཆེན་ལས། ། བརྒྱུད་པའི་མན་ངག་ལ་བརྟེན་མི་མཐུན་ཕྱོགས། ། བསྲུང་དང་བཟློག་པའི་ཆོ་ག་ཅུང་ཟད་བརྩམ། །
དེ་ལ་སྦྱོར་བ་དངོས་གཞི་རྗེས། ། དང་པོར་བརྒྱུད་པའི་རྗེས་གནང་དང༌། ། མན་ངག་ཐོབ་པའི་རྣལ་འབྱོར་པས། ། མཁའ་འགྲོ་འདུ་བའི་དུས་ཚེས་ལ། ། གནས་ཁང་བྱི་དོར་བགྱིས་པ་ལ། ། བླ་རེ་ཡོལ་བ་ལ་སོགས་བྲེ། ། དེར་ནི་དཀོན་མཆོག་རྟེན་སྤྱི་དང༌། ། ཁྱད་པར་ཡེ་ཤེས་ཌཱ་ཀིའི་སྐུ། ། རབ་ཏུ་གནས་པའི་བྱིན་ཅན་བཞུགས། ། དེ་ཡི་དྲུང་དུ་མཎྜལ་སོགས། །
སྙོམས་པའི་གཞི་ལ་དྲི་བཟང་དང༌། ། པདྨ་རཀྟས་བྱུགས་པ་ལ། ། སིནྡྷུ་རའམ་རྡུལ་ཚོན་གྱིས། ། ཆོས་འབྱུང་གྲུ་གསུམ་མཐིང་ནག་འབར། ། ཕྱི་རོལ་དུར་ཁྲོད་ཆེན་པོ་བརྒྱད། ། དེ་རྒྱབ་མུ་ཁྱུད་ཟླུམ་པོ་ལ། ། རྡོ་རྭ་མེ་རི་བཅས་པའི་དབུས། ། དབུས་སུ་སྣ་ཚོགས་པདྨ་ནི། ། འདབ་བརྒྱད་ཉི་མ་རོ་ཡི་སྟེང༌། ། གྲི་གུག་ཡང་ན་ཚོན་ཕུང་སྔོ། །
མདུན་ནི་ལྷོ་རུ་ཕྱོགས་པར་བཤམ། ། དེ་མཐར་དབང་ལྡན་འཇིག་རྟེན་པའི། ། ཤར་ལྷོར་མཚམས་འཛིན་ཤར་མཆོད་ཡོན། ། བྱང་ཤར་ཞབས་བསིལ་བྱང་མེ་ཏོག ། ནུབ་བྱང་སྤོས་དང་ནུབ་མར་མེ། ། ལྷོ་ནུབ་དྲི་ཆབ་ལྷོར་ཞལ་ཟས། ། མེ་ནས་དབང་ལྡན་བར་དག་ཏུ། ། གཏོར་མ་གྲུ་གསུམ་རྒྱན་ལྡན་དམར། ། མཁའ་འགྲོ་སྤྱི་ལ་ཟླུམ་གཏོར་གཅིག ། དེ་གཉིས་བར་དུ་ཆོས་སྐྱོང་གིས། །
གཏོར་བསྔོ་བསྐང་གཏོར་གཉིས་ཀྱང་བཤམ། ། གཞན་ཡང་ཚོགས་ཀྱི་ཡོ་བྱད་ཀྱང༌། ། ལོགས་ནས་འབྱུང་བ་ཇི་བཞིན་བཤམ། ། རང་རང་མདུན་དུ་རྡོ་རྗེ་དྲིལ། ། ཌཱ་མ་རུ་དང་ནང་མཆོད་དང༌། ། གོས་ཟུང་རོལ་མོ་དང་བཅས་པའི། ། ཡོ་བྱད་ཐམས་ཅད་ཉེར་བསྡོགས་བྱ། ། གཉིས་པ་དངོས་གཞི་ལ། རྡོ་རྗེའི་རྩེས་ནང་མཆོད་ནས་གཏོར་ཞིང་ངག་ཏུ། ཨོཾ་ཨ་མྲྀ་ཏེའམ་སྤྲོ་ན་ཨོཾ་སུམྦྷ་ནི་སུམྦྷ་ཧུྃ་ཧཱུྃ་ཕཊ།
ཨོཾ་གྲྀཧྞ་གྲྀཧྞ་ཧུྃ་ཧཱུྃ་ཕཊ། ཨོཾ་གྲྀཧྞཱ་པ་ཡ་གྲྀཧྞཱ་པ་ཡ་ཧུྃ་ཧཱུྃ་ཕཊ། ཨོཾ་ཨ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧུྃ་ཧཱུྃ་ཕཊ། ཅེས་ཞལ་བཞི་པའི་སྔགས་ཀྱིས་བགེགས་བསང༌། ཨོཾ་སྭ་བྷཱ་ཝ་ཤུདྡྷཿསརྦྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ་ཞེས་པས་སྟོང་པར་སྦྱངས། སྟོང་པའི་ངང་ལས་གནས་ཁང་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་པ་སྒོ་བཞི་པ་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨ་བདུན་ལས་ཐོད་པའི་སྣོད་བདུན་གྱི་ནང་དུ་ཧཱུྃ་བདུན་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག
བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལས་གྲུབ་པ། ངོ་བོ་བཟང་ཞིང་གཙང་བ། ཡུལ་ནམ་མཁའི་མཐའ་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་བསམས་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ཨརྒྷཾ་ཨཱཿཧཱུྃ་སོགས་ནས།
ཤབྡ་ཨཱཿཧཱུྃ་ཞེས་པའི་མཐར་རོལ་མོ་སྣ་ཚོགས་བྱས་ཏེ། གཎྜེ་ར་ཎི་ལན་གསུམ་གྱིས་བྱིན་དབབ་བོ། ། དེ་ནས་མདུན་གྱི་ནམ་མཁར་སྐྱབས་ཡུལ་རྣམས་མངོན་སུམ་ལྟ་བུར་དམིགས་ལ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ་ཞེས་སོགས་ཀྱིས་སྐྱབས་འགྲོ་ཅི་ནུས་དང༌། བླ་མ་དང་དཀོན་མཆོག་སོགས་ཀྱིས་གསོལ་བ་བཏབ་པས་སྐྱབས་ཡུལ་རྣམས་རང་གཞན་སེམས་ཅན་ཐམས་ཅད་ལ་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་བསྒོམ་པར་བགྱིའོ། ། ཞེས་ལན་གསུམ་གྱིས་བྱང་ཆུབ་ཏུ་སེམས་བསྐྱེད་པར་བྱའོ། ། དེ་ནས་རང་སྐད་ཅིག་གིས་མཁའ་འགྲོ་མ་ཞེས་སོགས་ནས།
རྡོ་རྗེ་སྔོན་པོ་རྩེ་ལྔ་པས་དབུ་བརྒྱན་ཞེས་པའི་བར་སྒྲུབ་ཐབས་བཞིན་ཉམས་སུ་བླང༌། དེ་ནས་འདི་ཉིད་ཀྱི་ནུས་པའི་རྩལ་འདོན་གྱི་གཙོ་བོ་བཟླས་པ་ཡིན་པས། བདག་མདུན་ཚར་རེ་ལའང་སྔགས་སྟོང་དང་ཁྲི་ལ་སོགས་པ་ཅི་འགྲུབ་བྱ། བཟླས་པའི་དམིགས་པ་ནི་བསྲུང་བཟློག་ལ་སོགས་པ་སོ་སོར་མི་བྱ་བར་སྤྱི་འགྲོ་ལྟར་བྱེད་ན་སྒྲུབ་ཐབས་ཀྱི་དཀྱུས་ནས་འབྱུང་བའི་དམིགས་པ་གསལ་བཏབ་ནས་སྔགས་བཟླས། སོ་སོར་ཕྱེ་བའི་དམིགས་པ་ཉམས་སུ་བླང་བར་འདོད་པས། ཡིག་རྙིང་རྣམས་ནས་རྒྱས་པར་འབྱུང་བ་ལྟར་ཤེས་པར་བྱ་ཞིང༌། འདིར་དམིགས་བསལ་ཅུང་ཟད་བརྗོད་ན། བསྲུང་བ་ལ། རང་མཁའ་འགྲོ་མར་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། གསེར་གྱི་རྡོ་རྗེ་རྩེ་ལྔ་པ་ལངས་ཐབས་སུ་ཡོད་པའི་ལྟེ་བར།
ཉི་ཟླ་གའུ་ཁ་སྦྱོར་གྱི་གུར་ཁང་གི་དབུས་སུ་ཧཱུྃ་ཡིག་སྔོན་པོ་གཟི་བརྗིད་དང་ལྡན་པ། དེའི་སྟེང་ལ་སོགས་པར་བསྲུང་བྱ་རྣམས་ཡོད་པར་བསམས་ཏེ། དེ་ཡང་བླ་མ་བསྲུང་བར་འདོད་ན་ཀླད་ཀོར་གྱི་ནང་དུ་བསྒོམ། ཁོག་པའི་ནང་དུ་རང་གི་མིང་ཡིག་དང་པོ་ཐིག་ལེས་མཚན་པ་དང༌། མདུན་དུ་ཕ་མ། གཡས་སུ་བསྲུང་བྱ་ཕོ། གཡོན་དུ་མོ། རྒྱབ་ཏུ་འཁོར་གཡོག་ལ་སོགས་པ་རྣམས་རང་རང་གི་རྣམ་པ་ཅན་དུ་བསམས་པའི་སྙིང་གར་སོ་སོའི་མིང་ཡིག་དང་པོ་ཐིག་ལེས་མཚན་པ་དང་བཅས་པ་གསལ་བཏབ། དེའི་མཐར་སྔགས་ཀྱི་ཕྲེང་བས་གཡོན་སྐོར་དུ་བསྐོར་བ། དེ་ལས་འོད་ཟེར་འཕྲོས་པས་ཕ་རོལ་གྱི་བྱད་ཁ་རྦོད་གཏོང་དང་གནོད་བྱེད་ཐམས་ཅད་ཚར་བཅད།
སངས་རྒྱས་དང་བྱང་ཆུབ་སེམས་དཔའ་དཔའ་བོ་མཁའ་འགྲོའི་བྱིན་རླབས་དང་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ནས་རང་ལ་ཐིམ་པས་བདག་དང་བསྲུང་བྱའི་ཡུལ་གྱི་འགལ་རྐྱེན་སྡིག་སྒྲིབ་ཐམས་ཅད་བྱང་ཞིང་དག་ནས། ལུས་ངག་ཡིད་གསུམ་མཐུ་དང་ལྡན་པར་གྱུར། ཅེས་བརྗོད་ཅིང་བསམས་ལ། གསང་སྔགས་ཡི་གེ་བཅུ་བཞི་པ་ཅི་ནུས་བཟླས། མཐར་མཁའ་འགྲོ་མ་སེང་གེའི་གདོང་པ་ཅན་གྱིས་སོགས་འདོད་དོན་གསོལ་གདབ་དཀྱུས་ལྟར་དང༌། ཁྱད་པར་བདག་དང་སེམས་ཅན་ཐམས་ཅད་འཇིགས་པ་ཐམས་ཅད་དང༌། ཉེ་བར་འཚེ་བ་ཐམས་ཅད་དང༌། གནོད་པ་ཐམས་ཅད་དང༌། གདོན་ཐམས་ཅད་དང༌། དུག་དང་རིམས་ནད་ཐམས་ཅད་ལས་སྲུང་དུ་གསོལ་ཞེས་བརྗོད།
དེ་བཞིན་དུ་བཟློག་པའི་དམིགས་པ་ནི་གཞན་སྔར་དང་འདྲ་བ་ལས། རང་ཉིད་མཁའ་འགྲོ་མ་སྐུ་ཚད་ཤིན་ཏུ་ཆེ་ཞིང་གཟི་བརྗིད་ཉི་མ་འབུམ་གྱི་མདངས་དང་འདྲ་བར་བསམས་པའི་ཐུགས་ཀའི་སྔགས་ཕྲེང་ལས་འོད་ཟེར་མེའི་ཕྲེང་བ་ལྟ་བུ་དཔག་ཏུ་མེད་པ་སྤྲོས་པ་དང༌། རང་གི་རལ་པའི་གསེབ་དང་བ་སྤུའི་བུ་ག་རྣམས་ནས་ཀྱང་རང་འདྲའི་སྤྲུལ་པའི་ཚོགས་དཔག་ཏུ་མེད་པར་སྤྲོས་ཏེ། དེ་རྣམས་ཀྱིས་ཕ་རོལ་གྱི་བྱད་ཁ་རྦོད་གཏོང་མི་དང་མི་མ་ཡིན་པའི་གནོད་པ་ཐམས་ཅད་བསྲེགས་ཤིང་ཚར་བཅད་པར་བསམས་ལ་སྔགས་ཅི་ནུས་བཟླས་སོ། ། དེ་ནས་རང་གི་ལག་པ་གཡོན་པ་ཉི་མ་དང༌། གཡས་པ་ཟླ་བར་བསམས་པའི་བར་དུ་གནོད་བྱེད་དགྲ་བགེགས་ཡོད་པར་དམིགས་ལ། ངག་ཏུ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌།
དགེ་འདུན་གྱི་བཀའ་བདེན་པ་དང༌། གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་ཁྲོ་མོ་རྣམས་ཀྱི་བཀའ་བདེན་པ་དང༌། ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་མཁའ་འགྲོ་མ་བྱེ་བ་འབུམ་སྡེའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང་བདེན་པ་ཆེན་པོའི་བྱིན་གྱིས་རླབས་ཀྱིས། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང༌། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ་རྣམས་དང༌། གདུག་པའི་སེམས་དང་ལྡན་པ་རྣམས་དང༌། དྲག་ཤུལ་གྱི་སེམས་དང་ལྡན་པ་རྣམས་དང༌། བསམ་པ་ངན་པ་དང་སྦྱོར་བ་ངན་པ་རྩོམ་པའི་དགྲ་བགེགས་ཐམས་ཅད་ཀྱི་བསམ་སྦྱོར་ངན་པ་ཐམས་ཅད་ཕྱིར་བཟློག་པར་གྱུར་ཅིག མེད་པར་གྱུར་ཅིག ཞི་བར་གྱུར་ཅིག
གལ་ཏེ་ཞི་བར་མ་གྱུར་ན་དེའི་ཚེ་དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེའི་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེའི་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག ཅེས་དང༌། ཐལ་མོ་ལན་གསུམ་བརྡབ་པའི་བར་དུ་གནོད་བྱེད་ཐམས་ཅད་བཙིར་བས་ཐལ་བར་བརླག
རང་གི་ཐུགས་ཀ་ནས་སྤྲུལ་པའི་ཚོགས་མཚོན་ཆ་སྣ་ཚོགས་པ་ཐོགས་པ་རྣམས་ཀྱིས་བྱད་མ་གནོད་བྱེད་རྣམས་ཀྱི་ལུས་དང་དབང་པོ་ཐམས་ཅད་རྡུལ་ཕྲ་རབ་ཏུ་བྱས། མེས་བསྲེགས། རླུང་གིས་གཏོར། རྣམ་པར་ཤེས་པ་མི་བསྐྱོད་པའི་ཞིང་དུ་སྐྱེས་པར་བསམས་ལ། ངག་ཏུ། ཁྲོ་མོ་འབར་བའི་ཚོགས་རྣམས་ཀྱིས་ཞེས་སོགས་དང༌། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ་པར་བསམ་མོ། ། གནས་སྐབས་གཞན་དུ་བདག་བསྐྱེད་རྐྱང་པ་ཉམས་སུ་ལེན་ན་སྐྱབས་འགྲོ་ནས་འདིའི་བར་ཇི་སྐད་བཤད་པ་བཞིན་ཉམས་སུ་བླངས་ནས་རང་གི་གནས་གསུམ་བསྲུང་ཞིང་དགེ་བ་བསྔོས་ནས་ཐུན་མཚམས་ཀྱི་བྱ་བ་ལ་འཇུག་གོ ། གཉིས་པ་མདུན་བསྐྱེད་སྒྲུབ་པ་ནི། ཐོག་མར་མདུན་གྱི་ནང་མཆོད་ལ་དམིགས་ཏེ།
ཨོཾ་སུམྦྷ་ནི་སོགས་ཀྱིས་བགེགས་བསང༌། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེའི་སྟེང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ། གོ་ཀུ་ད་ཧ་ན་ལས་ཤ་ལྔ། བི་ར་ཤུ་མ་མུ་ལས་བདུད་རྩི་ལྔ། འོག་གི་རླུང་གཡོས་ཏེ་མེ་སྦར་བས། རྫས་རྣམས་བསྐོལ་བས་འོད་དུ་ཞུ་ནས། བདུད་རྩིའི་རྒྱ་མཚོ་ཆེན་པོར་གྱུར་པར་བསམས་ལ། ཨོཾ་ཨཱཿཧཱུྃ་ཧོཿཧ་ཧོཿཧྲཱིཿཞེས་པ་ལན་གསུམ་གྱིས་བྱིན་གྱིས་བརླབས་ནས་བཞག་གོ །
རྡོ་རྗེའི་རྩེས་ནང་མཆོད་ནས་མདུན་བསྐྱེད་ཀྱི་མཎྜལ་ལ་གཏོར་ཏེ། བསང་སྦྱངས་གོང་ལྟར་བྱ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་སྔོན་པོ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ་དང་དྲྭ་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་དཔུང་རབ་ཏུ་འབར་བས་གང་བའི་སྲུང་བའི་འཁོར་ལོའི་དབུས་སུ། ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་འབར་བ་ཡངས་ཤིང་རྒྱ་ཆེ་བ། གདེངས་ཁ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུགས་པ།
ཕྱི་རོལ་ནས་ཤིན་ཏུ་འཇིགས་པའི་དུར་ཁྲོད་ཀྱིས་ཡོངས་སུ་བསྐོར་བ། དེའི་དབུས་སུ་སྣ་ཚོགས་པདྨ་དང་ཉི་མ་དང་དགྲ་བགེགས་ཐམས་ཅད་ཀྱི་ངོ་བོ་མི་རོ་གན་རྐྱལ་དུ་འགྱེལ་བའི་མགོ་བོ་གཡོན་དུ་བསྟན་པའི་སྟེང་དུ་ཧཱུྃ་ལས་གྲི་གུག་མཐིང་ནག་ཡུ་བ་ལ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་པས་གདུག་པ་ཅན་ཐམས་ཅད་ཚར་བཅད། དཔའ་བོ་དང་མཁའ་འགྲོའི་བྱིན་རླབས་ནུས་མཐུ་ཐམས་ཅད་ཚུར་བསྡུས་ནས་ཧཱུྃ་ལ་ཐིམ། གྲི་གུག་ཧཱུྃ་དང་བཅས་པ་ཡོངས་སུ་གྱུར་པ་ལས། ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་སྐུ་མདོག་མཐིང་ནག་ཅེས་ ་་་་་གཡོན་པས་ཐོད་པ་ཁྲག་གིས་གང་བ་ཐུགས་ཀར་འཛིན་ཅིང་གྲུ་མོ་གཡོན་ན་ཁ་ཊྭཱཾ་ག་བསྣམས་པ་ཞེས་ཡིག་རྙིང་སོགས་ཕལ་ཆེ་བ་ལ་ཡོད་པས་དེ་བཞིན་བརྗོད་པ་ལེགས། སོགས་ནས། གཡོན་བརྐྱང་བའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ཞེས་པའི་བར་སྒྲུབ་ཐབས་ནས་འབྱུང་བ་ལྟར་བརྗོད། དེའི་སྟེང་གི་ཆ་ལ་བརྒྱུད་པའི་བླ་མ་རྣམས་དང༌། མཐའ་སྐོར་ཀུན་དུ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་མཁའ་འགྲོ་མའི་ཚོགས་བསམ་གྱིས་མི་ཁྱབ་པ་སྤྲིན་གྱི་ཕུང་པོ་ཆེན་པོས་གཏིབས་པ་ལྟར་བཞུགས་པར་གྱུར་ཞེས་བརྗོད་ཅིང་བསམས་ལ།
དེའི་དཔྲལ་བར་ཨོཾ་མགྲིན་པར་ཨཱཿཐུགས་ཀར་ཧཱུྃ་ཞེས་པས་བྱིན་གྱིས་བརླབས། ཐུགས་ཀའི་ཧཱུྃ་ལས་འོད་ཟེར་འཕྲོས་པས། འོག་མིན་དང་མཁའ་ལ་སྤྱོད་པ་དང་ཨཽ་ཌི་ཡཱན་གྱི་གནས་རྣམས་ནས་མཁའ་འགྲོ་མ་སེང་གེའི་གདོང་པ་ཅན་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་རྡོ་རྗེ་བསྡུ་བའི་ཕྱག་རྒྱ་སྔོན་དུ་འགྲོ་བའི་སྤོས་དང་རྡོ་རྗེ་དྲིལ་བུ་འཛིན་ཅིང་གདངས་དང་བཅས་པས། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། དཔལ་ལྡན་ཡིད་འོང་སྟུག་པོ་བཀོད་པ་དང༌། ། མཁའ་ལ་སྤྱོད་དང་ཨཽ་ཌི་ཡཱན་གྱི་གནས། ། སོ་ས་གླིང་གི་དུར་ཁྲོད་ལ་སོགས་ནས། །
མཁའ་འགྲོའི་དབང་མོ་འཁོར་བཅས་གཤེགས་སུ་གསོལ། ། ཟླ་བ་སྐར་མའི་ཚོགས་དང་འགྲོགས་པ་བཞིན། ། རྒྱལ་བའི་ཡུམ་གྱུར་སེང་གེའི་གདོང་པ་ཅན། ། མཁའ་འགྲོ་བྱེ་བ་འབུམ་གྱི་ཚོགས་དང་བཅས། ། རྫུ་འཕྲུལ་རླུང་གི་རྟ་ལ་བཅིབས་ཏེ་སྤྱོན། ། སྔོན་གྱི་སྨོན་ལམ་ཁ་ལོ་སྒྱུར་ཆེན་གྱི། ། རྗེས་སུ་དགོངས་པས་མཆོད་པའི་གནས་འདི་རུ། ། གཤེགས་ཤིང་བཞུགས་ནས་བདག་སོགས་སེམས་ཅན་ལ། ། དངོས་གྲུབ་མཆོག་རྣམས་ལེགས་པར་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་ཨེ་ཧྱེ་ཧི་ཞེས་པས་མདུན་གྱི་ནམ་མཁར་སྤྱན་དྲངས་ནས།
བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གི་མཆོད་ཡོན་བཞེས་ནས་ཀྱང༌། ། ཐུགས་ལ་དགོངས་ཤིང་གནང་བར་མཛོད། ། ཨོཾ་སརྦ་ཏ་ཐཱ་ག་ཏ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་པྲ་ཝཱ་ར་སཏྐཱ་ར་ཨརྒྷཾ་པྲ་ཏཱིཙྪ་སྭཱ་ཧཱ་ཞེས་པས་མཆོད་ཡོན་ཕུལ། ཇི་ལྟར་བལྟམས་པ་སོགས་སྔགས་དང་བཅས་པས་ཁྲུས་གསོལ། བདག་དང་འགྲོ་ལ་སོགས་ནས་ཨོཾ་པདྨ་ཀ་མ་ལཱ་ཡ་སྟྭཾ་ཞེས་པས་གདན་ཕུལ། ཨོཾ་བཛྲ་པུཥྤེ་ཨཱཿཧཱུྃ་སོགས་མཆོད་པ་ལྔས་མཆོད་ལ། ཛཿཧཱུྃ་བཾ་ཧོཿ ཞེས་པས་དམ་ཚིག་པ་ལ་གཉིས་སུ་མེད་པར་བསྟིམ།
སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་དབང་ལྷ་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ་པྲ་ཏཱིཙྪ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ་སོགས་ནས་ཤབྡ་ཨཱཿཧཱུྃ་ཞེས་པའི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་སོགས་ནས་དབུར་བརྒྱན་ཞེས་པའི་བར་བདག་བསྐྱེད་ལྟར་བརྗོད་པས་བསྒྲུབ་བོ། ། གཉིས་པ་མཆོད་པ་འབུལ་བ་ལ་ཕྱི་ནང་ཡིད་ལས་བྱུང་བ་བསྟོད་པའི་མཆོད་པ་དང་བཞི་ལས། དང་པོ་བྱིན་གྱིས་བརླབས་པ་ནི། རྡོ་རྗེའི་རྩེས་ནང་མཆོད་ནས་གཏོར་ཞིང་བསང་སྦྱངས།
སྟོང་པའི་ངང་ལས་ཨ་བདུན་ལས་ཐོད་པའི་སྣོད་བདུན་གྱི་ནང་དུ་ཧཱུྃ་བདུན་ཞུ་བ་ལས་བྱུང་བའི་མཆོད་ཡོན་སོགས་ནས། དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར་པར་བསམས་ལ། ཨོཾ་བཛྲ་ཨརྒྷཾ་སོགས་ནས་ཤབྡ་ཨཱཿཧཱུྃ་ཞེས་པའི་སྔགས་དང་ཕྱག་རྒྱ་ཙམ་གྱིས་བྱིན་གྱིས་བརླབ་བོ། ། དེ་ནས་མདུན་བསྐྱེད་ཀྱི་གཙོ་མོ་དེ་ཉིད་རང་གི་རྩ་བའི་བླ་མ་དང་ཐ་མི་དད་པར་མོས་ནས། གཙོ་འཁོར་ཐམས་ཅད་ལ་འབུལ་བའི་མོས་པ་བྱེད་ཅིང༌། མཆོད་པའི་ཡོ་བྱད་རེ་རེ་ཡང་བགྲང་དུ་མེད་ཅིང་ཟད་མི་ཤེས་པར་བསམས་ལ། ལག་པ་གཉིས་རྡོ་རྗེ་ཐལ་མོ་སྦྱར་ལ་གདངས་དང་བཅས་པས། ཡིད་འོང་ལྷུང་ལྷུང་སྙན་པའི་ཆབ་སྒྲ་ཅན། ། གངྒཱ་ལ་སོགས་གཙང་མའི་མཆོད་ཡོན་གྱིས། ། ཞིང་ཁམས་འདི་དང་རབ་འབྱམས་ཞིང་གཞན་རྣམས། །
བཀང་སྟེ་རྒྱལ་ཡུམ་འཁོར་དང་བཅས་ལ་འབུལ། ། ཉེ་བར་བཞེས་ནས་བདག་ཅག་འཁོར་བཅས་ལ། ། སྡང་སེམས་ལྡན་པའི་མི་དང་མི་མིན་གྱི། ། བསམ་སྦྱོར་གདུག་པའི་བྱད་དང་འཁྲུལ་འཁོར་སོགས། ། མི་མཐུན་བར་ཆད་ཞི་བར་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏཱ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་ཚིག་རྐང་ཕྱི་མ་དྲུག་དང་སྔགས་ཀྱི་ཐོག་མ་རྣམས་འདྲ་བ་ལས། གཙང་ཞིང་ཡིད་འོང་ཡན་ལག་བརྒྱད་པའི་རྫིང༌། ། ཨུཏྤལ་པདྨ་བཞེད་པའི་ཞབས་བསིལ་གྱིས། ། པཱ་དྱཾ༴
གསེར་སོགས་རིན་ཆེན་ལས་གྲུབ་འདབ་སྟོང་ལྡན། ། མདངས་བཀྲ་ཡིད་འོང་དྲི་ལྡན་མེ་ཏོག་གིས། ། བཛྲ་པུཥྤེ༴ ཨ་གར་ནག་སོགས་ལྷན་ཅིག་སྐྱེས་པ་དང༌། ། སྦྱར་བ་ལས་བྱུང་བདུག་པའི་སྤྲིན་ཚོགས་ཀྱིས། ། དྷཱུ་པེ༴ ཉེ་ཟླ་ནོར་བུ་སྒྲོན་མེའི་འོད་ལ་སོགས། ། མུན་པ་སེལ་བྱེད་སྣང་བའི་ཚོགས་རྣམས་ཀྱིས། ། ཨཱ་ལོ་ཀེ༴ རེག་ན་ཚིམ་བྱེད་ཞིམ་པའི་དྲི་ངད་ལྡང༌། །
ག་པུར་ལ་སོགས་ལེགས་པར་སྦྱར་བའི་ཆུས། གནྡྷེ༴ དབྱིབས་ལེགས་ཡིད་འོང་རོ་མཆོག་ཀུན་ལྡན་ཞིང༌། ། ལུས་མཆོག་རྟས་བྱེད་ཞལ་ཟས་དམ་པ་འདིས། ། ནཻ་ཝི་དྱེ༴ ལྷ་ཡི་རྔ་བོ་ཆེ་དང་སིལ་སྙན་དང༌། ། པི་ཝང་གླིང་བུ་ལ་སོགས་རོལ་མོ་ཡིས། ། ཞིང་ཁམས༴ ། བཀང་སྟེ༴ ། ཉེ་བར་བཞེས་ནས༴ །
སྡང་སེམས༴ ། བསམ་སྦྱོར༴ ། མི་མཐུན༴ ། ཤབྡ་ཨཱཿཧཱུྃ་སྭཱ་ཧཱ། ཞེས་པའི་བར་འདོན་པ་བསྒྱུར་ལ་མཐར་གཎྜེ་ར་ཎི་དང་རོལ་མོ་ཇི་སྙེད་པ་འབུད་དཀྲོལ་བྱའོ། ། ན་བཟའི་མཆོད་པ་ནི་གོས་ཟུང་བདུད་རྩི་དང༌། སུམྦྷས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་ན་བཟའ་སྲབ་པ་འཇམ་པ་ཡང་བ་དྭངས་ཤིང་ཐོགས་པ་མེད་པ་ཟུང་དུ་སྦྱར་བ་དང་ལྡན་པར་གྱུར་པར་བསམས་ལ། སྲབ་འཇམ་ཡང་བ་སོགས་ནས་ས་པ་རི་ཝཱ་ར་ཨོཾ་བཛྲ་བསྟྲཱ་ཡ་ཨཱཿཧཱུྃ་གི་བར་བརྗོད།
རིན་ཆེན་སྣ་བདུན་གྱི་མཆོད་པ་ནི་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་སརྦ་བིཏྤཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿཞེས་པས་མང་པོར་སྤེལ་ལ་ཕྱག་རྒྱ་རྣམས་སྤྱི་ལྟར་ལས་ཁྱད་པར་ཁྱིམ་བདག་ལ་ནམ་མཁའ་མཛོད་ཀྱི་ཕྱག་རྒྱ་བྱའོ། ། གསེར་ལས་གྲུབ་ཅིང་རྩིབས་སྟོང་མུ་ཁྱུད་ལྡན། ། དགྲ་ལས་རྒྱལ་བྱེད་འཁོར་ལོ་རིན་ཆེན་གྱིས། ། ཞིང་ཁམས༴ ། བཀང་སྟེ་རྒྱལ་ཡུམ༴ ། ཉེ་བར་བཞེས་ནས༴ ། སྡང་སེམས༴ ། བསམ་སྦྱོར་གདུག་པའི༴ ། མི་མཐུན་ཕྱོགས་ལས༴ །
ཙཀྲ་རཏྣ༴ དེ་བཞིན་དུ། དཔག་ཚད་དུ་མར་སྣང་བའི་འོད་འགྱེད་ཅིང༌། ། འདོད་དགུའི་རེ་སྐོང་ནོར་བུ་རིན་ཆེན་གྱིས། ། མ་ཎི་རཏྣ༴ ཕྲག་དོག་སྐྱོན་བྲལ་བདེ་བའི་དཔལ་བསྐྱེད་ཅིང༌། ། གཟུགས་མཛེས་ལྟ་སྡུག་བཙུན་མོ་རིན་ཆེན་གྱིས། ། ཝསྟི་རཏྣ༴ ཆོས་མིན་སྤོང་ཞིང་འགྲོ་ལ་ཕན་པ་སྒྲུབ། ། མཁས་གསལ་ཡིད་གཞུངས་བློན་པོ་རིན་ཆེན་གྱིས། །
པུ་རུ་ཥ་རཏྣ༴ ཐལ་ཀར་གླང་ཆེན་སྟོབས་ཀྱི་ཤུགས་ཀྱིས་འགྲོ། ། ཡན་ལག་བདུན་ལྡན་གླང་པོ་རིན་ཆེན་གྱིས། ། ཧསྟི་རཏྣ༴ འདོད་པའི་གནས་སུ་སྐད་ཅིག་ཙམ་ལ་བགྲོད། ། ཅང་ཤེས་སྤྲིན་གྱི་ཤུག་འཆང་རྟ་མཆོག་གིས། ། ཨ་ཤྭ་རཏྣ༴ ནོར་མང་རྣམ་ཐོས་བུ་ཡི་དཔལ་དང་མཚུངས། ། ལྷ་མིག་དང་ལྡན་ཁྱིམ་བདག་རིན་ཆེན་གྱིས། ། གྲྀ་ཧ་པ་ཏི་རཏྣ༴
ཞེས་བརྗོད་དོ། ། ཉེ་བའི་རིན་ཆེན་བདུན་ནི། ནམ་མཁར་མཛོད་ཀྱི་ཕྱག་རྒྱ་དང༌། གཡུལ་ལས་རྒྱལ་བར་བྱེད་པའི་རལ་གྲི་དང༌། ། ཚ་གྲང་གནོད་པ་སྐྱོབ་པའི་པགས་པ་དང༌། ། ཡང་འཇམ་ཉོན་མོངས་མེད་པའི་མལ་ཆ་དང༌། ། དགའ་དགུར་རྩེ་བར་བྱེད་པའི་ཡིད་འོང་ཚལ། ། གང་འདོད་བལྟ་ནུས་བདེ་བར་ཉལ་བའི་ཁྱིམ། ། ཐགས་བཟངས་བསྲེག་བཅད་མི་ནུས་འཇམ་པའི་གོས། ། ཆུ་ལ་མི་འབྱིང་ངལ་དུབ་མེད་པའི་ལྷྭམ། །
ཉེ་བའི་རིན་ཆེན་སྣ་བདུན་འདི་དག་གིས། ། ཞིང་ཁམས་འདི་སོགས་མན་ཆད་གོང་ལྟར་དང༌། སཔྟ་ཨུ་པ་རཏྣ་པཱུ་ཛི་ཏེ་ཨཱཿཧཱུྃ། བཀྲ་ཤིས་རྟགས་བརྒྱད་ཀྱི་མཆོད་པ་ནི། ལྷ་ཡི་དབང་པོ་ལྷ་མིན་གཡུལ་རྒྱལ་ཚེ། ། བཀྲ་ཤིས་ལྷ་མོ་བརྒྱད་ཀྱིས་མཆོད་པ་ལྟར། ། རྒྱལ་ཡུམ་དཔའ་མོ་འཁོར་དང་བཅས་པ་ལ། ། བཀྲ་ཤིས་རྟགས་བརྒྱད་དག་གིས་མཆོད་པར་བགྱི། ། མངྒ་ལ་ཨཥྚ་དྲ་བྱ་པཱུ་ཛི་ཏེ་ཨཱཿཧཱུྃ། འདོད་ཡོན་ལྔའི་མཆོད་པ་ནི།
ཁ་དོག་དབྱིབས་ལེགས་སོགས་མཚན་སྔགས་བསྒྱུར་བ་མ་གཏོགས་སྤྱི་ལྟར་བྱའོ། ། གཉིས་པ་ནང་བདུད་རྩིའི་མཆོད་པ་ནི། བྱིན་གྱིས་བརླབས་པའི་ནང་མཆོད་ནས་ལག་པ་གཡོན་པའི་སྲིན་ལག་གི་ཐོར་མས་བླངས་ཏེ་སྤྱི་གཙུག་གི་ཐད་ནས་འཐོར་ཞིང༌། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཆེན་རྩ་བའི་བླ་མའི་མཚན་ནས་བརྗོད་ལ་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང་ཆེན་དཔའ་མོ་སེང་གེའི་གདོང༌། ། དགྲ་ལས་རྣམ་རྒྱལ་རྡོ་རྗེ་གདན་པ་ཆེ། ། དོན་ཡོད་རྡོ་རྗེ་བ་རི་ལོ་ཙཱ་བ། །
བརྩེ་ཆེན་སྙིང་པོའི་ཞལ་དུ་ཨོཾ་ཨཱཿཧཱུྃ། ། ལྔ་རིག་སྨྲ་བའི་དབང་པོ་བསོད་ནམས་རྩེ། ། ཐེག་མཆོག་བསྟན་པའི་སྒྲོན་མེ་གྲགས་པའི་མཚན། ། འཛམ་གླིང་རྒྱན་གཅིག་ས་སྐྱ་པཎྜི་ཏ། ། འགྲོ་མགོན་འཕགས་པའི་ཞལ་དུ་ཨོཾ་ཨཱཿཧཱུྃ། ། སྙན་བརྒྱུད་གདམས་པའི་མཛོད་འཛིན་དཀོན་མཆོག་དཔལ། ། གྲུབ་པ་མཆོག་གི་རྩེར་སོན་བྲག་ཕུག་པ། ། ཆོས་སྨྲ་ཆེན་པོ་བསོད་ནམས་རྒྱལ་མཚན་དང༌། ། ཀུན་དགའ་བཀྲ་ཤིས་ཞལ་དུ་ཨོཾ་ཨཱཿཧཱུྃ། ། ངང་ཚུལ་བཟང་དང་ཚུལ་ཁྲིམས་རྒྱལ་མཚན་པ། །
བློ་གྲོས་བཟང་པོ་མཁྱེན་རབ་ཆོས་ཀྱི་རྗེ། ། གནས་ལྔ་རིག་པའི་མིག་གཅིག་ཆོས་སྐྱོང་བཟང༌། ། ས་སྐྱ་ལོ་ཙཱའི་ཞལ་དུ་ཨོཾ་ཨཱཿཧཱུྃ། ། ཆོས་སྨྲ་ཆེན་པོ་དཀོན་མཆོག་ལྷུན་གྲུབ་དང༌། ། མཐུ་སྟོབས་གྲུབ་པ་དཀོན་མཆོག་དཔལ་ལྡན་པ། ། ཀུན་དགའ་བཀྲ་ཤིས་ཤེས་རབ་འབྱུང་གནས་དང༌། ། ཀུན་དགའ་ལེགས་པའི་ཞལ་དུ་ཨོཾ་ཨཱཿཧཱུྃ། ། ཤེས་བྱ་ཐམས་ཅད་གཟིགས་པ་བུདྡྷའི་མཚན། ། རྡོ་རྗེ་འཛིན་དབང་བསྟན་འཛིན་ལྷུན་གྲུབ་དང༌། ། རྒྱལ་བ་ཀུན་དངོས་བཀྲ་ཤིས་ལྷུན་གྲུབ་སོགས། །
བརྒྱུད་པའི་བླ་མའི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར་སོགས་ནས་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ་ཞེས་པ་དང་རང་གིས་ཀྱང་མྱངས་ལ། ཨཿཀཿསཿམཿརཿཙཿསོགས་ལན་གསུམ་བརྗོད་པའི་བར་མ་རྒྱུད་སྤྱི་ལྟར་བྱའོ། ། གསུམ་པ་ཡིད་བྱུང་གི་མཆོད་པ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ་ཡིད་ལས་བྱུང་བའི་མཆོད་པའི་སྤྲིན་བྱང་ཆུབ་སེམས་དཔའ་ཀུན་དུ་བཟང་པོའི་རྣམ་པར་ཐར་པ་ལས་བྱུང་བ་ལྟ་བུས་ནམ་མཁའ་རབ་འབྱམས་ཀྱི་མཐས་གཏུགས་པས་གང་བར་སྤྲུལ་ཏེ་མཆོད་པར་བསམས་ལ། ངག་ཏུ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང༌། གསང་སྔགས་དང་ཕྱག་རྒྱའི་མཐུ་དང༌།
བདག་གི་མོས་པ་དང་ཏིང་ངེ་འཛིན་དང༌། སྨོན་ལམ་གྱི་དབང་གིས། འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང༌། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་ཡེ་ཤེས་ཀྱི་མཁའ་འགྲོ་མ་སེང་གེའི་གདོང་པ་ཅན་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་ཅེས་བརྗོད་ཅིང་སེ་གོལ་གཏོགས། ཡང་ཕྱག་རྒྱ་བཅས་ཏེ། ཨོཾ་སརྦ་བིཏྤཱུ་ར་པཱུ་ར་སུ་ར་སུ་ར་ཨཱ་ཝརྟ་ཡ་ཨཱ་ཝརྟ་ཡ་ཧོཿ ན་མཿས་མནྟ་བུདྡྷཱ་ནཱཾ། ཨ་བྷི་སྨ་ར་ཡེ། སྥ་ར་ཎ་ཨི་མཾ་ག་ག་ན་ཁཾ།
དྷརྨ་དྷཱ་ཏུ་ཨཱ་ཀཱ་ཤཱ་ཡ། ས་མནྟ་མཾ། སརྦ་ཏ་ཐཱ་ག་ཏ་ཨ་པ་རི་ཤུདྡྷ་ཡ། མཎྜ་ལ་མ་མ་པྲ་ཎི་དྷི། པུཎྱ་ཛྙཱ་ན་བ་ལེ་ན། སརྦ་ཏ་ཐཱ་ག་ཏ་བ་ལེནྟ་བནྡྷ་སྭ་སྠཱ་ན་བ་ལེ་ན་ཙ་ཡེ་སྭཱ་ཧཱ། ཞེས་བརྗོད་ཅིང་སེ་གོལ་ལན་གཉིས་བརྡབ་པ་ནི་ཡིད་བྱུང་གི་མཆོད་པའོ། ། བཞི་པ་བསྟོད་པ་ནི། ཌཱ་དྲིལ་དང་བཅས་ཏེ། དཔལ་ལྡན་རྡོ་རྗེ་མཁའ་འགྲོ་མ་སོགས་ནས་དེ་སྙེད་རྣམས་ལ་ཕྱག་འཚལ་ལོ་ཞེས་པས་བསྟོད།
གཞན་ཡང་ཁོ་བོས་བྱས་པའི་བསྟོད་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བ་ལ་སོགས་པས་ཀྱང་བསྟོད་དོ། ། དེ་ནས་བཟླས་པ་བྱ་བ་ནི། མདུན་བསྐྱེད་ཀྱི་གཙོ་མོའི་ཐུགས་ཀར་ཉི་མའི་སྟེང་དུ་སྔགས་ཕྲེང་བསྲུང་བྱ་དང་བཅས་པ་གསལ་བཏབ་ནས་བསྲུང་བཟློག་གི་དམིགས་པ་རྣམས་སྔར་བཞིན་གསལ་གདབ། ཁྱད་པར་བཟློག་པའི་ཚེ་མདུན་བསྐྱེད་ཀྱི་ལྷ་ཚོགས་རྣམས་དང༌། དེ་དག་ལས་སྤྲོས་པའི་སྤྲུལ་པ་དང་ཡང་སྤྲུལ་བསམ་གྱིས་མི་ཁྱབ་པ་དང་བཅས་པའི་ཞལ་ནས་ཧཱུྃ་ཕཊ་དང་བྷྱོ་བཟློག་གི་སྒྲ་འབྲུག་སྟོང་དུས་གཅིག་ཏུ་ལྡིར་བ་ལྟ་བུས་ཕ་རོལ་གྱིས་བརྩམས་པའི་བྱད་ཁ་རྦོད་གཏོང་དང༌། གཞན་ཡང་ཆག་ཆེ་ཉམ་ང་རྨི་ལམ་ངན་པ་དང༌། མཚན་མ་ངན་པ་ལ་སོགས་པའི་འགལ་རྐྱེན་བར་དུ་གཅོད་པ་ཐམས་ཅད་ཚར་བཅད་པ་དང༌། ཕྱིར་བཟློག་པའི་ལས་མཛད་པར་བསམས་ལ་སྔགས་གྲངས་ཅི་ཙམ་ནུས་པ་བཟླས་པའི་མཐར་བདེན་པའི་སྟོབས་བརྗོད་ཅིང་དམོད་པ་འདོར་བ་ནི། མདུན་བསྐྱེད་ཀྱི་ལྷ་ཚོགས་རྣམས་དང༌། བླ་མ་ཡི་དམ་སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་ཀྱང་བདག་གི་བདེན་པའི་ཚིག་གི་དཔང་པོར་བཞུགས་ནས།
ཇི་ལྟར་འདོད་པའི་དོན་ཐམས་ཅད་བདེ་བླག་ཏུ་འགྲུབ་པའི་ཕྲིན་ལས་མཛད་ཅིང་ཁྱད་པར་མདུན་བསྐྱེད་ཀྱི་ཐུགས་ཀ་ནས་འོད་ཟེར་དང༌། སྤྲུལ་པའི་ཚོགས་རྣམས་ཀྱིས་གནོད་བྱེད་ཐམས་ཅད་བཀུག་ནས། བསམ་སྦྱོར་ངན་པ་བཤམ་པའི་བྱད་མ་རྣམས་ཀྱི་མཐུ་དང་ནུས་པ་ཐམས་ཅད་བསྲེགས་ཤིང་བཅོམ། ལུས་ངག་ཐལ་བ་རྡུལ་ཕྲན་བཞིན་དུ་བརླག་པའི་ལས་མཛད་པར་བསམས་ལ། ངག་ཏུ། གང་དག་སངས་རྒྱས་རང་སངས་རྒྱས། ། སངས་རྒྱས་རྣམས་ཀྱི་ཉན་ཐོས་དང༌། ། ཚངས་དབང་དང་ནི་འཇིག་རྟེན་སྐྱོང༌། ། གནོད་སྦྱིན་སྡེ་དཔོན་དབང་ཕྱུག་དང༌། ། དེ་བཞིན་གནོད་སྦྱིན་སྟོབས་ཆེན་དང༌། །
འཕྲོག་མ་བུ་དང་བཅས་པ་དང༌། ། དེ་དག་མཐུ་དང་གཟི་བརྗིད་ཀྱིས། ། བྱད་སྟེམས་ལས་རྣམས་ཆད་གྱུར་ཅིག ། རྡོ་རྗེས་རིན་ཆེན་ཕུག་པ་དང༌། ། མེ་ཡིས་བུད་ཤིང་སྲེག་པ་དང༌། ། རླུང་གིས་སྤྲིན་རྣམས་འཐོར་བ་དང༌། ། ཉི་མས་ནགས་ཚལ་སྐེམ་བྱེད་པ། ། བདེན་པའི་བདེན་ཚིག་འདི་དག་གིས། ། བྱད་སྟེམས་ལས་རྣམས་ཚིག་པར་ཤོག ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་ཞེས་སོགས་ནས།
རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཞེས་པའི་བར་གོང་བཞིན་བརྗོད་དོ། ། གཏོར་མ་འབུལ་བ་ནི། གཏོར་མ་རྣམས་ནང་མཆོད་ལྟར་བྱིན་རླབས་བྱས་ལ། ཐོག་མར་ཡི་དམ་ཀྱེ་རྡོར་ལ་གཏོར་ཆོག་མཛེས་རྒྱན་ལྟར་ཡིད་ལ་འདོད་པ་ཀུན་འགྲུབ་ཤོག་གི་བར་གྱིས་འབུལ། གཏོར་མ་གཉིས་པ་ནི་ཡི་དམ་འདི་ཉིད་ལ་འབུལ་པ་སྟེ། སྔར་བྱིན་གྱིས་བརླབས་པ་དྲན་པར་བྱས་ལ། ཨོཾ་ཨཱཿཧཱུྃ་ཧོཿཧ་ཧོཿཧྲཱིཿཞེས་ལན་གསུམ་བརྗོད་ལ། ཨོཾ་སརྦ་ཏ་ཐཱ་ག་ཏ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་ཨ་ཀཱ་རོ་བཏགས་པ་ལན་གསུམ་མམ་ལྔས་ཕུལ། ཉེར་སྤྱོད་ཀྱིས་མཆོད།
དཔལ་ལྡན་རྡོ་རྗེ་མཁའ་འགྲོ་སོགས་ཤླཽ་ཀ་གཉིས་ཀྱིས་བསྟོད། མཆོད་སྦྱིན་གཏོར་མ་འདི་བཞེས་སོགས་ནས་ཀུན་འགྲུབ་ཤོག་ཅེས་པའི་བར་གྱིས་འབུལ་ལོ། ། གཏོར་མ་གསུམ་པ་ཆོས་སྐྱོང་ལ་འབུལ་ཏེ། དེ་ཡང་དུར་ཁྲོད་བདག་པོ་ལྟ་བུ་གང་མོས་ཞིག་ལ་ཆོག་མོད། ཁྱད་པར་འདི་ཉིད་དུ་དཔལ་ལྡན་ལྷ་མོ་དམག་ཟོར་མའི་གཏོར་བསྔོ་དང་བསྐང་གསོ་སོགས་བྱས་ན་ཤིན་ཏུ་ལེགས་པས་དེའི་ལག་ལེན་ནི་སྔགས་འཆང་ཆེན་པོ་ལ་སོགས་པའི་ཡི་གེ་ལས་འབྱུང་བ་ལྟར་རྒྱས་བསྡུས་ཇི་ལྟར་འཚམ་པར་ཉམས་སུ་ལེན་པ་སྟེ། དམག་ཟོར་མའི་གཏོར་བསྔོ་དཀྱུས་ལྟར་དང༌། མཁའ་འགྲོ་སྤྱི་གཏོར་དང་བཅས་པ་གྲུབ་ནས། བཟླས་པའི་སྐབས་སུ་དེ་ཝ་པི་ཙུ་དང༌། སེང་གདོང་གི་སྔགས་ཡི་གེ་བཅུ་བཞི་པ་ཕྲེང་སྐོར་ཙམ་སྔོན་དུ་འགྲོ་བའི་རག་མོ་སོགས་ལྷ་མོའི་སྔགས་ཅི་ནུས་བཟླས་པའི་མཐར་མཆོད་བསྟོད་མདོར་བསྡུས་བྱས་ནས། གནས་ཁང་བྱིན་རླབས་སུམྦྷ་སོགས་ཀྱིས་བསང་བ་མ་གཏོགས་སྤྱན་འདྲེན་བསྐང་བ་བཟློག་པ་བསྟོད་པའི་བར་གཞུང་ལྟར་ཉམས་སུ་བླང་ངོ༌། །
དེ་ནས་ཚོགས་ཀྱི་འཁོར་ལོ་བྱ་སྟེ། དེ་ཉིད་ཇི་ལྟར་བྱ་བའི་ཚུལ་ནི་ཁོ་བོས་ལོགས་སུ་བྱས་པ་ལྟར་ཤེས་པར་བྱའོ། ། གསུམ་པ་རྗེས་ནི། མཆོད་པ་ཁ་གསོས་ལ་བྱིན་གྱིས་བརླབས་ནས། ཨོཾ་སརྦ་ཏ་ཐཱ་ག་ཏ་ཌཱ་ཀི་ནཱི་སིངྷ་མུ་ཁཱི་ས་པ་རི་ཝཱ་ར་རེ་རེ་སྔོན་དུ་འགྲོ་བའི་ཉེར་སྤྱོད་གཎྜི་ར་ཎི་རོལ་ཆེན་དང་བཅས་པས་མཆོད། དཔལ་ལྡན་རྡོ་རྗེ་སོགས་ཀྱིས་བསྟོད་ཅིང་འདོད་པའི་དོན་ལ་གསོལ་བ་གདབ། ཧེ་རུ་ཀའི་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཕྱོགས་བཅུ་ན་བཞུགས་པའི་སངས་རྒྱས་སོགས་ཀྱིས་ཉིན་གྲངས་མང་པོ་བྱེད་ན་རྡུལ་ཚོན་དང་རྟེན་ཡོད་པ་རྣམས་ལ་བརྟན་བཞུགས་བྱ། རྟེན་མེད་པ་རྣམས་དང་ཉི་མ་རྗེས་མ་ལ།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད་སོགས་ཀྱིས་རྡུལ་ཚོན་གྱི་ཡེ་ཤེས་པ་དང་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ། དམ་ཚིག་པ་རྣམས་ཛཿཧཱུྃ་བཾ་ཧོཿས་རང་ལ་ཐིམ་པར་བསམ་མོ། ། རང་གི་གནས་གསུམ་བསྲུང་བ་དང༌། དགེ་བ་འདི་ཡིས་མྱུར་དུ་བདག ། སེང་གེའི་གདོང་ཅན་འགྲུབ་གྱུར་ནས་ཞེས་སོགས་ནས། བགེགས་དང་ལོག་པར་འདྲེན་པའི་ཚོགས། ། གདུལ་ཀ་འདུལ་བྱེད་ལ་སོགས་པའི་བསྔོ་བ་དང་སྨོན་ལམ་ཅི་ཤེས་བྱ། རྡུལ་ཚོན་དོན་དུ་གཉེར་བ་ཡོད་ན་སྦྱིན། ལྷག་མ་མི་འགོམ་པའི་ཕྱིར་གཙང་པོ་ལ་སོགས་པར་དོར་ལ། ཆེ་བའི་ཆེ་མཆོག་གམ་ཕུན་སུམ་ཚོགས་པ་ལ་སོགས་པའི་བཀྲ་ཤིས་བརྗོད་ཅིང་མེ་ཏོག་གི་ཆར་དབབ་པ་དང༌།
རོལ་མོའི་སྒྲ་སྣ་ཚོགས་པ་བྱ་བ་དང་བཅས་པ་སྟེ་རྗེས་ཀྱི་བྱ་བའོ། ། གྲངས་མེད་མཁའ་འགྲོ་མ་ཡི་འཁོར་ལོ་ལས། ། རྫུ་འཕྲུལ་མཐུ་ཡིས་མངོན་པར་འཕགས་མ་དེ། ། རྩེ་གཅིག་བསྒོམ་བཟླས་མཆོད་པའི་ཆོ་ག་ཡིས། ། མོས་པའི་རིན་ཆེན་ཁང་པར་འགུགས་པའི་ཐབས། ། བ་རི་ལོ་ཙཱའི་ཐུགས་བཅུད་གསེར་གྱི་ཆོས། ། མགྲིན་པ་ཡངས་པའི་འཁོར་ལོ་ལས་འཇོ་བའི། ། དངོས་བརྒྱུད་བླ་མའི་སྐུ་དྲིན་གསོབ་ཕྱིར་དང༌། ། སྐལ་མཉམ་འགའ་ལ་ཕན་ཕྱིར་ངས་འདི་བྲིས། ། མི་ཤིགས་རྡོ་རྗེ་གསུམ་གྱི་བཅུད་ལེན་མཆོག །
གྲུབ་པར་མ་གྱུར་དེ་སྲིད་ལུས་ངག་ཡིད། ། ཚེར་མའི་ཚང་གི་མལ་ན་ཡུར་བཞིན་དུ། ། ཀུན་ནས་འཚེ་བའི་བྱེད་པ་བསམ་མི་ཁྱབ། ། འགལ་རྐྱེན་དེ་ལས་བསྲུང་དང་བཟློག་པའི་ཐབས། ། བསླུ་བ་མིན་པའི་མན་ངག་ཡེ་ཤེས་ཀྱི། ། རྡོ་རྗེ་བཙུན་མོས་སྩལ་བའི་རྭ་བ་ན། ། འཇིགས་པ་མེད་པའི་ཁྲི་ལ་ད་འགྱིངས་ཤིག ། དེ་ལས་བྱུང་བའི་དགེ་བ་ལམ་གསུམ་གྱི། ། ཁོངས་སུ་གསལ་བ་དེ་ཡིས་སེམས་ཅན་ལ། ། གཟུགས་ཅན་གཟུགས་མེད་གནོད་པ་ཀུན་ཞི་ནས། །
གཞོམ་མེད་རྡོ་རྗེའི་སྲུང་བ་མཐར་ཕྱིན་ཤོག ། དེ་ལྟར་འཛམ་གླིང་བསྟན་པའི་བདག་པོ་རྗེ་བཙུན་ས་སྐྱ་པའི་གསེར་ཆོས་ཀྱི་ནང་གསེས་མཁའ་འགྲོ་མ་སེང་གེའི་གདོང་པ་ཅན་གྱི་མཆོད་པའི་ཆོ་ག་ཕྲིན་ལས་ཟླ་འོད་གསར་པའི་ཕོ་ཉ་ཞེས་བྱ་བ་འདི་ནི། མཁས་བཙུན་བཟང་པོའི་དཔལ་གྱིས་ལེགས་པར་གཏམས་པའི་བླ་མ་བསོད་ནམས་དབང་ཕྱུག་པའི་གསུང་བསྐུལ་དྲི་བསུང་གི་བཞོན་པ་དལ་བུས་ཉེ་བར་སོན་པ་ལ་བརྟེན་ནས། རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོ་བརྒྱུད་པར་བཅས་པའི་ལུགས་བཟང་དྲི་མ་མེད་པའི་བདུད་རྩིའི་རྒྱ་མཚོ་ཆེན་པོ་ལས་རང་གི་བགོ་སྐལ་གྱི་ཟེགས་མ་ཅུང་ཟད་ནོད་པས་དད་པའི་ལང་ཚོ་རྣམ་པར་བདོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་རྔ་ཆེན་གྱི་ལོར་དམར་པོའི་ཕྱོགས་ཀྱི་མཁའ་འགྲོ་འདུ་བའི་དུས་ཚེས་བཟང་པོ་ལ་སྡེ་དགེ་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་ཤིན་ཏུ་འཕེལ་བར་གར་ཅིག། །། ༄༅། །ཡེ་ཤེས་ཀྱི་མཁའ་འགྲོ་མ་སེང་གེའི་གདོང་ཅན་མ་ལ་བསྟོད་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བ་བཞུགས།། ༄༅། །དཔལ་ཡེ་ཤེས་ཀྱི་མཁའ་འགྲོ་སེང་གེའི་གདོང་པ་ཅན་མ་ལ་བསྟོད་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བ། གང་ལ་བསྟོད་ཅིང་གསོལ་བ་བཏབ་ཙམ་གྱིས། ། བདུད་ལས་རྣམ་པར་རྒྱལ་བྱེད་བླ་མ་དང༌། ། གཉིས་སུ་མེད་པའི་གནས་གསུམ་མཁའ་འགྲོའི་གཙོ། ། སེང་གེའི་གདོང་པ་ཅན་ལ་བསྟོད་པར་བགྱི། །
ཡེ་ཤེས་མེ་འོད་འབུམ་གྱིས་དཀྲིགས་པའི་དབུས། ། བདུད་སྡེའི་དཔུང་གིས་མི་ཕྱེད་རྡོ་རྗེ་ཡི། ། ས་གཞི་རྭ་བ་གུར་ཁྱིམ་རབ་ཡངས་པས། ། མི་མཐུན་ཕྱོགས་ལས་རྣམ་པར་རྒྱལ་ལ་འདུད། ། རབ་འཇིགས་དུར་ཁྲོད་བརྒྱད་ཀྱིས་ཡོངས་བསྐོར་བའི། ། ཆོས་འབྱུང་དབང་སྔོན་མདོག་ཏུ་འབར་བའི་ནང༌། ། ཁྲག་ཞག་བསྐྱིལ་བའི་དབའ་རླབས་ཕན་ཚུན་དུ། ། འཐབ་པའི་ལྦུ་ཕྲེང་ཚར་དུ་དངར་ལ་འདུད། ། དེ་ན་སྣ་ཚོགས་པདྨ་རྒྱས་པའི་ཁ། ། ཟུམས་ཀྱིས་དོགས་ནས་ནམ་མཁའི་ནོར་བུ་ཡང༌། །
གདན་དུ་འོངས་ལ་བདུད་རྣམས་མ་བཟོད་ནས། ། རོ་ཡི་རྣམ་པས་ཉལ་ཏེ་བསྒྲིབས་པ་བཞིན། ། དེ་སྟེང་རྒྱལ་བ་སྐྱེད་དང་རོལ་པའི་ཡུམ། ། མཁའ་འགྲོ་བྱེ་བ་འབུམ་གྱི་མངའ་བདག་མོ། ། བདུད་དཔུང་རི་དྭགས་མཐར་མཛད་སེང་གེའི་གདོང༌། ། སྐུ་ནི་གར་གྱི་ཉམས་དགུ་རྫོགས་ལ་འདུད། ། ཞེ་སྡང་རྣམ་དག་རྣམ་ཤེས་གནས་གྱུར་པ། ། ཆོས་དབྱིངས་ཡེ་ཤེས་རང་བཞིན་བཅོམ་ལྡན་མ། ། ཐུགས་ཀྱི་རིགས་མཆོག་མཐིང་ནག་ཁྲོ་མོའི་སྐུ། ། སེང་གེའི་གདོང་ཅན་མ་ལ་ཕྱག་འཚལ་ལོ། །
གཏི་མུག་རྣམ་དག་གཟུགས་ཕུང་གནས་གྱུར་པ། ། མེ་ལོང་ཡེ་ཤེས་རང་བཞིན་བཅོམ་ལྡན་མ། ། སྐུ་ཡི་རིགས་མཆོག་རབ་དཀར་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། སེར་སྣའི་རང་བཞིན་ཚོར་ཕུང་གནས་གྱུར་པ། ། མཉམ་ཉིད་ཡེ་ཤེས་རང་བཞིན་བཅོམ་ལྡན་མ། ། ཡོན་ཏན་རིགས་མཆོག་གསེར་འདྲ་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། འདོད་ཆགས་རྣམ་དག་འདུ་ཤེས་གནས་གྱུར་པ། ། སོར་རྟོག་ཡེ་ཤེས་རང་བཞིན་བཅོམ་ལྡན་མ། །
གསུང་གི་རིགས་མཆོག་རབ་དམར་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། ཕྲག་དོག་རྣམ་དག་འདུ་བྱེད་གནས་གྱུར་པ། ། བྱ་གྲུབ་ཡེ་ཤེས་རང་བཞིན་བཅོམ་ལྡན་མ། ། ཕྲིན་ལས་རིགས་མཆོག་ལྗང་སྔོན་ཁྲོ་མོའི་སྐུ། ། སེང་གེའི་གདོང་པ་ཅན་ལ་ཕྱག་འཚལ་ལོ། ། ཉམས་པའི་ཤ་རུས་བལྡད་པའི་ཞལ་སྒོ་ནས། ། དགྲ་བགེགས་བྱད་མའི་ཚོགས་ནི་སྐད་ཅིག་ཙམ། ། འཚོ་བར་རུང་ངམ་ཞེས་པའི་ང་རོ་ཡིས། ། ས་གཞི་རྣམ་པ་དྲུག་ཏུ་གཡོ་ལ་འདུད། །
དྲི་བཞོན་གྱིས་བསྐྱོད་འོ་མའི་རྒྱ་མཚོ་བཞིན། ། ཁྱོད་གདོང་ཁྲོ་བའི་གཉེར་མ་རབ་ཏུ་སྤུངས། ། རྣོ་དཀར་མཆེ་བ་གཟིངས་པའི་ཕྲག་པ་ནས། ། ལྗགས་འགྱུ་གློག་གི་སྟང་སྟབས་བསྒྱུར་ལ་འདུད། ། བདེ་འབྱུང་མིག་གིས་མདའ་ལྔའི་བདག་པོའི་ལུས། ། བསྲེགས་པའི་ངོ་མཚར་ཡི་གེ་འགོག་བྱེད་པའི། ། དམར་ལ་ཟླུམ་པའི་སྤྱན་གསུམ་གཙུབས་པ་ལས། ། མེ་ཡི་ཚྭ་ཚྭས་གདོན་བགེགས་སྲེག་ལ་འདུད། ། སྨ་ར་སྨིན་མ་འཁྱུག་ཅིང་འཁྱོག་པ་ཡིས། ། གློག་འགྱུ་སྟོང་གི་མཛེས་པ་དམའ་ཡང་འབེབས། །
རལ་པ་ཁམ་སེར་མཁའ་ལ་གཟིངས་པའི་ཁྲོད། ། རང་རྟགས་རིགས་ཀྱི་ཅོད་པཎ་འཛིན་ལ་འདུད། ། རྒྱ་ཆེན་ཐབས་དང་ཐུགས་རྗེ་ཆེན་པོ་ཡིས། ། ཡངས་པར་བརྡལ་བ་བྲང་གི་ངོས་དག་ལས། ། དངོས་གྲུབ་བཅུད་ཀྱི་བཏུང་བ་རྟག་འཇོ་བའི། ། ནུ་མ་འབུར་བའི་ཁུར་གྱིས་མཛེས་ལ་འདུད། ། ཕ་རོལ་བྱས་པའི་རྫས་སྔགས་ཏིང་འཛིན་གྱི། ། ནུས་པ་རྩད་ནས་གཅོད་པའི་གྲི་གུག་གཡས། ། བྱད་མའི་སྙིང་ཁྲག་ལང་ལིང་ཁོལ་བའི་སྣོད། ། ལྕང་ལོར་བཅས་པས་ལག་གཡོན་བྲེལ་ལ་འདུད། །
ཞབས་གཡས་བསྐུམ་པའི་སོར་མོ་རྣམས་ཀྱི་རྩེ། ། ཆུ་ཤིང་ལྟར་མཁྲང་གཡོན་པའི་བརླ་ལ་གཏད། ། གར་སྟབས་སྟོང་གིས་རོ་ཡི་སྙིང་ག་ན། ། ཁ་ཊྭཱཾ་ག་དང་ཆབ་ཅིག་རོལ་ལ་འདུད། ། དབང་པོའི་གྲངས་ལྡན་ཐོད་པ་སྐམ་པོ་ལ། ། པྲོག་ལྔའི་པ་ཏྲས་འཁྱུད་པ་འོད་དུ་འབར། ། རོ་སྐྲའི་དཔྱང་ཐག་ལ་བརྟེན་མགོ་བོ་ནི། ། བརྒྱ་ཕྱེད་རློན་པའི་དོ་ཤལ་འཕྱང་ལ་འདུད། ། དུང་ཆེན་རྒྱན་ཀྱི་ཕྲེང་བ་རྣམ་ལྔ་དང༌། ། ཁྲག་གིས་སྦགས་པའི་སྟག་ལྤགས་ཤམ་ཐབས་སོགས། །
དཔའ་མོ་འཇིགས་པའི་ཆ་ལུགས་རྫོགས་པའི་སླད། ། ཡེ་ཤེས་མེ་ཡི་དཀྱིལ་ན་བཞུགས་ལ་འདུད། ། མི་སྡུག་སྐུ་ཡི་ཆ་ཤས་རེ་རེ་ནས། ། སྤྲུལ་པ་ཡང་སྤྲུལ་རྡོ་རྗེའི་ཆར་རླུང་གིས། ། ཕ་རོལ་བརྩམས་པའི་བྱད་གཏད་འཁྲུལ་འཁོར་སོགས། ། ནུས་པའི་བྲག་རི་ཐལ་བར་རློག་ལ་འདུད། ། སྒོ་གསུམ་གུས་པས་མཆོད་ཅིང་བསྟོད་པ་དང༌། ། གསང་གསུམ་རྣལ་འབྱོར་བསྒོམ་དང་བཟླས་པ་ཡིས། ། སྒོ་གསུམ་རྡོ་རྗེའི་སྲུང་བ་མཐར་ཕྱིན་ནས། ། ཁམས་གསུམ་འགྲོ་བའི་དོན་ཆེན་བྱེད་པར་ཤོག །
དེང་གི་རྣལ་འབྱོར་སྦྱིན་བདག་འཁོར་དང་བཅས། ། བྱང་ཆུབ་སྒྲུབ་དང་སྒོ་གསུམ་དགེ་བ་ཡི། ། བདུད་རྩི་འཐུང་བའི་དཔལ་འཕྲོག་ནད་དང་གདོན། ། བགེགས་རིགས་འཁྲུགས་པའི་བར་ཆད་ཞི་བར་མཛོད། ། ཚེ་སྲོག་ཉམས་ཟད་བདུད་དང་གཤིན་རྗེ་ཡིས། ། བརྐུས་དང་ཕྲོགས་པ་ཐམས་ཅད་སྣོད་བཅུད་ཀྱི། ། ཚེ་དང་བསོད་ནམས་གསར་པའི་སྐྱེས་དང་བཅས། ། འདི་ན་ཚུར་བསྡུས་ཚེ་ཡི་ཀ་རིང་ཚུགས། ། ལོ་དང་ཟླ་བ་ཞག་དང་དུས་ཚོད་དང༌། ། ཕྱི་ནང་འབྱུང་བ་དགྲ་གཤེད་འཐབས་པ་ཡི། །
ཆག་ཆེ་ཉམ་ང་ཀེག་དང་སྲིར་ལྡང་བའི། ། དུས་མིན་འཆི་བ་ཐམས་ཅད་བཟློག་ཏུ་གསོལ། ། ཕྲག་དོག་ཆང་མྱོས་མི་དང་མི་མིན་གྱི། ། བསམ་ངན་སྦྱོར་བ་རྩུབ་མོའི་ཁ་ཡི་རླངས། ། བྱད་ཁ་རྦོད་གཏོང་གཏད་ཁྲམ་བཅུག་པ་སོགས། ། གནོད་པ་ཐམས་ཅད་བཟློག་ཅིང་བསྒྱུར་དུ་གསོལ། ། ཅིར་ཡང་ཐོགས་པ་མེད་པའི་མཐུ་དང་དཔུང༌། ། བསྐལ་པའི་འཐོར་རླུང་ལྟ་བུར་བསྐྱེད་ནས་ནི། ། བསམ་སྦྱོར་ངན་པར་གོམས་པའི་དགྲ་བགེགས་དག ། སྐད་ཅིག་གཉིས་པར་གསོན་དུ་མ་སྟེར་ཅིག །
མདོར་ན་དེང་ནས་བྱང་ཆུབ་སྙིང་པོའི་བར། ། ས་འོག་ས་སྟེང་ས་བླར་རྒྱུ་བ་ཡི། ། གདོན་དང་དགྲ་བགེགས་འབྱུང་པོའི་གནོད་པ་ལས། ། བདག་ཅག་འཁོར་བཅས་བསྲུང་ཞིང་བསྐྱབ་པར་མཛོད། ། རྩ་བརྒྱུད་བླ་མ་རྣམས་ཀྱི་བྱིན་རླབས་དང༌། ། མཁའ་འགྲོ་བྱེ་བ་འབུམ་གྱི་མཐུ་རྩལ་དང༌། ། མཐུ་ཆེན་གསང་སྔགས་ཟབ་མོའི་བདེན་པ་ཡིས། ། ཇི་ལྟར་གསོལ་བའི་འབྲས་བུ་འགྲུབ་གྱུར་ཅིག ། དེ་ལྟར་ཡེ་ཤེས་ཀྱི་མཁའ་འགྲོ་སེང་གེའི་གདོང་ཅན་མ་ལ་བསྟོད་པ་མི་མཐུན་ཕྱོགས་ལས་རྒྱལ་བའི་རྔ་སྒྲ་ཞེས་བྱ་བ་འདི་ནི། རང་གིས་མངོན་པར་འདོད་པའི་དངོས་གྲུབ་ཞུ་བའི་ཆེད་དུ་བནྡེ་ཚུལ་ཁྲིམས་རིན་ཆེན་ཞེས་བགྱི་བས།
ལྷུན་གྲུབ་སྟེང་གི་ཆོས་གྲྭར་བྲིས་པ་འདིས་ཀྱང་སེམས་ཅན་ཐམས་ཅད་བདུད་དང་བར་དུ་གཅོད་པ་ཀུན་ལས་རྣམ་པར་རྒྱལ་བར་གྱུར་ཅིག། །། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
