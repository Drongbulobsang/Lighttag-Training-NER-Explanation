གསུང་འབུམ། ཚུལ་ཁྲིམས་རིན་ཆེན།
པོད ༡༥༢
ཉག་བྲག་ཡུལ་གྱི་གཞི་བདག་འབུང་ཆུང་སྟག་རིལ་འཁོར་དང་བཅས་པའི་བསང་མཆོད་འདོད་འབྱུང་སྤྲིན་གྱི་རྔ་གསང་།
༼ཏ༽ ༄༅། །ཉག་བྲག་ཡུལ་གྱི་གཞི་བདག་འབུང་ཆུང་སྟག་རིལ་འཁོར་དང་བཅས་པའི་བསང་མཆོད་འདོད་འབྱུང་སྤྲིན་གྱི་རྔ་གསང་ཞེས་བྱ་བ་བཞུགས་སོ།། གང་དག་མཚན་གྱི་རོལ་མོ་སུ་ཞིག་གི ། རྣ་བར་སིམ་པས་ངན་འགྲོ་འཁོར་བ་ཡི། ། འཇིགས་པ་ལས་བསྒྲལ་འདི་ནས་བྱང་ཆུབ་བར། ། བདེ་ལ་སྦྱོར་བ་དཀོན་མཆོག་གསུམ་གྱིས་སྐྱོངས། ། རྒྱལ་བསྟན་སྤྱི་དང་བྱེ་བྲག་ཡུལ་གྲུ་འདིར། ། བསྟན་པ་བསྟན་འཛིན་ངུར་སྨྲིག་འཆང་གི་སྡེ། ། བསྲུང་སྤེལ་རྣམ་དཀར་ཕྲིན་ལས་རྒྱས་བྱེད་པ། ། འབུང་ཆུང་སྟག་རིལ་བསང་མཆོད་གྱེར་བསྒོམ་འདྲི། །
དེའང་འདིའི་བསང་མཆོད་བྱ་བར་འདོད་པས། སྣོད་གཅིག་ཏུ་ཟན་ལེབ་ཟླུམ་པོའི་སྟེང་དུ་དཀར་གཏོར་ཟླུམ་པོར་སྐེད་པར་མཐེབ་ཀྱུ་བཞིས་རི་དྭགས་རྣ་བ་ལྟར་བརྒྱན་པ་ལ་མར་རྒྱན་ཅི་མཛེས་བཏགས། གཡས་གཡོན་མདུན་གསུམ་དུའང་དེ་འདྲ་བ་ཆུང་ཙམ་རེ་དང་ཟན་རིལ་མང་ཙམ་དང་བཅས་པའི་མཐར། གཡག་ལུག་ར་གསུམ་རི་དྭགས་སོགས་གཟུགས་འགྲོས་སྣ་ཚོགས་ཀྱིས་བསྐོར་བ་དང༌། གཞན་ཡང་ཕྱེ་མར་ཇ་ཆང་ཕུད་གཙང་གི་རིགས་གང་འབྱོར་དང་ཤིང་རྩི་སྨན་སྤོས་སྣ་ཚོགས་མེར་བཏུལ་བའི་དུད་པ་བཏང་བ་དང་མདའ་དར་སོགས་བསང་རྫས་ཅི་འབྱོར་བཤམས་པ་ཆབ་ཀྱིས་བྲན་ལ། བསང་མཆོད་གཞན་དང་མ་འབྲེལ་ན། སངས་རྒྱས་ཆོས་ཚོགས་ཚར་གསུམ་གྱིས་སྐྱབས་འགྲོ་སེམས་བསྐྱེད་བྱ། བསང་རྫས་རྣམས་ལ་དམིགས་ཏེ། ཨོཾ་ཨཱཿཧཱུྃ། བཤམས་པའི་མཆོད་རྫས་མི་དམིགས་སྟོང་པའི་ངང༌། །
འབྲུ་གསུམ་ཡི་གེ་ལས་སྐྱེས་གཏོར་མ་དང༌། ། མཆོད་རྫས་བསང་རྫས་ནམ་མཁའི་ཁམས་གང་བ། ། དགེ་བསྙེན་འཁོར་བཅས་སྤྱན་ལམ་འབྱུང་གྱུར་ཅིག ། སརྦ་པཱུ་ཛ་སྥ་ར་ཎ་ཁཾ་སྭཱ་ཧཱ། སྤྱན་འདྲེན་པ་ནི། ཀྱེ་འདོད་འབྱུང་ས་འཛིན་ཕྲེང་བས་བསྐོར་བའི་དབུས། ། རྡོ་རྗེའི་བྲག་རི་དཔངས་མཐོའི་འགྲམ་པ་ནས། ། ཉིན་མཚན་སྒྲོན་མའི་རྣ་ཆ་ཟུང་གཡོ་ཞིང༌། ། རྒྱུ་སྐར་ཕྲེང་བས་མགྲིན་པ་བརྒྱན་སྙམ་བྱེད། ། དེ་ཡི་ནང་རོལ་ལས་ཀྱི་འཕྲུལ་བསྐྲུན་པའི། །
རིན་ཆེན་ཁང་བཟང་རྩིག་པ་ཕ་གུ་དང༌། ། མདའ་ཡབ་ཐོག་ཕུབ་ཏོག་དང་སྒོ་རྒྱན་སོགས། ། བཀོད་ལེགས་བལྟ་ན་སྡུག་པའི་ཁྱམས་ཀུན་དུ། ། ལྷ་མི་གདེངས་ཅན་ཀུན་གྱི་དཔལ་འབྱོར་དང༌། ། ལོངས་སྤྱོད་གྱ་ནོམ་ལོ་ལེགས་འབྲུ་ཡི་རིགས། ། ཟད་མི་ཤེས་པ་སྤུངས་པའི་གཏེར་གྱི་མཛོད། ། རྣམ་རྒྱལ་ཁང་བཟང་ལ་འགྲན་བསྟི་གནས་ནས། ། བསྟན་ལ་གུས་ཤིང་འཇིག་རྟེན་སྐྱོང་བ་ལ། ། རྫུ་འཕྲུལ་མཐུ་ཆེན་འབུང་ཆུང་སྟག་རིལ་དང༌། ། མཚར་སྡུག་དར་བབ་ལང་ཚོའི་ཞགས་པ་ཡི། །
གཞན་ཡིད་འཆིང་བའི་བཙུན་མོ་ལྕམ་ཞང་བློན། ། མཆེད་འཁོར་གྲངས་མེད་དཔུང་གི་ཚོགས་དང་བཅས། ། བདག་ཅག་གྱེར་དབྱངས་རོལ་མོས་མདུན་བདར་ཏེ། ། མགྲོན་དུ་གཉེར་ན་རྫུ་འཕྲུལ་སྐད་ཅིག་མི། ། ཤིང་རྟ་ལ་བརྟེན་མཆོད་པའི་གནས་འདིར་གཤེགས། ། བཞུགས་གསོལ་ནི། ནང་ཤེས་བྱེད་པོས་བསྐྲུན་པའི་རྐང་སྟེགས་ནི། ། སྟག་གཟིག་དར་སྟན་རིམ་པར་བཤམས་པ་ལ། ། དགེ་བསྙེན་འཁོར་བཅས་དགྱེས་འཛུམ་ཟླ་གཞོན་གྱི། ། སྣང་བ་དཀར་པོས་བསུ་བཞིན་བརྟན་པར་བཞུགས། །
མགྲོན་གསལ་གདབ་པ་ནི། ཀྱེ་ཉག་བྲག་ཞེས་བྱ་ཧོར་གྱི་ཡུལ་གྲུས་བདག དགེ་བསྙེན་འབུང་ཆུང་སྟག་རིལ་ཞེས་བྱ་བ། ། སྐུ་ཡི་བཀྲག་མདངས་མ་ཟླུམ་དཀྱིལ་འཁོར་ལས། ། ངེས་པར་འཕོས་སྙམ་བཞིན་གསལ་མིག་གི་དཔྱིད། ། ཟ་འོག་སྣ་ཚོགས་དར་གྱི་ལྷབ་ལྷུབ་དང༌། ། གོས་བཟང་གསེར་གྱི་རི་མོ་བཀྲ་བའི་བེར། ། རིན་ཐང་གཞལ་མེད་རིན་ཆེན་རྒྱན་ཕྲེང་དང༌། ། དབུ་ལ་འོད་འབར་ནོར་བུ་དར་གྱིས་བརྒྱན། ། ཕྱག་གཡས་ཡིད་བཞིན་ནོར་བུའི་ཡུལ་ཕྱོགས་ཀྱི། །
རྒུད་པ་སེལ་ཞིང་དགོས་འདོད་ཆར་དུ་བསྙིལ། ། གཡོན་པས་རོ་མཆོག་བརྒྱ་པའི་བཟའ་བཏུང་གི ། ཕྱུར་བུར་གཏམས་པའི་རིན་ཆེན་ཡོལ་གོ་བསྣམས། ། དཔའ་རྩལ་རྨད་བྱུང་ཞང་བློན་མཐུ་བོ་ཆེ། ། དར་དཀར་ལ་ཐོད་གོས་བཟང་ཕོད་ཁ་ཅན། ། རི་དྭགས་མིག་གི་སྒེག་པའི་བཙུན་མོ་ལྕམ། ། དར་དང་མུ་ཏིག་གསེར་གཡུའི་རྒྱན་གྱིས་བརྒྱན། ། དེ་དག་མཆེད་འཁོར་སྡེ་དང་དཔུང་གི་ཚོགས། ། རང་ཕྱོགས་བསྲུང་ཞིང་བསྟན་པའི་བྱ་ར་ལ། ། མངོན་པར་རྒྱུ་ཚེ་མགྱོགས་པའི་རྟ་ལ་ཞོན། །
སྲ་མཁྲེགས་གོ་གྱོན་འཁོར་གསུམ་སྐེད་ལ་བསྐོར། ། དར་མདུང་རལ་གྲི་འཕྱར་ཞིང་བསྟན་སྲིད་ལ། ། རྣམ་པར་སྡང་བའི་ཞིང་བཅུའི་དགྲ་འཚོལ་ཞིང༌། ། སྲོག་གཅོད་ལས་ལ་རྔམ་པའི་འཁོར་ཚོགས་བཅས། ། གནམ་སའི་ཁྱོན་ཡངས་ཁྱབ་པར་གསལ་བར་གྱུར། ། བསང་མཆོད་སྟོབ་པ་ནི། ཀྱེ་དགེ་བསྙེན་ཆེན་པོ་སྡེ་འཁོར་དཔུང་བཅས་ལ། ། དགྱེས་པར་བསྐྱེད་པའི་མཐུན་རྫས་འབུལ་བ་ནི། ། འདོད་ཡོན་ལྔ་ལྡན་གཏོར་མའི་རི་བོ་བསྟར། ། ཇ་ཆང་བདུད་རྩི་བཏུང་བའི་ཆུ་གཏེར་བསྐྱིལ། །
དཀར་གསུམ་མངར་གསུམ་ཕྱེ་མར་གངས་རི་སྤུངས། ། རྟ་ཕྱུག་བཞོན་མའི་རྒྱུ་སྐར་ནགས་སུ་བཀྲམ། ། སྣ་ཚོགས་གོས་དར་དབང་པོའི་གཞུ་རིས་བཀྲ། ། ནས་འབྲས་འབྲུ་ཚོགས་མི་སྐྱའི་བང་མཛོད་སྤུན། ། དབྱར་སྐྱེས་ལྷ་ཡི་རྐང་འཐུང་བསྲེགས་པའི་སྤྲིན། ། ཉེས་སྐྱོན་སྦྱོང་ལ་གངྒཱའི་རྒྱུན་འདྲ་ཡང༌། ། འདོད་དགུ་འབྱུང་ལ་དཔག་བསམ་ཤིང་མཚུངས་པས། ། ནམ་མཁའི་ཁམས་ཀུན་དོག་པོར་འགེངས་པ་འདིས། ། གནས་བདག་འབུང་ཆུང་སྟག་རིལ་བསང་ངོ་མཆོད། ། ཞང་བློན་བཙུན་མོ་ལྕམ་སྲིང་བསང་ངོ་མཆོད། །
མཆེད་འཁོར་སྡེ་དཔུང་གཏེར་བདག་བསང་ངོ་མཆོད། ། མཐུ་སྟོབས་རྩལ་ལྡན་དཔུང་ཚོགས་བསང་ངོ་མཆོད། ། བསུང་ལྡན་པདྨས་བརྒྱན་པའི་དག་བྱེད་མཚོར། ། ངང་ངུར་གྲངས་མེད་དགའ་བའི་གར་བསྒྱུར་ཞིང༌། ། མགྲིན་པའི་རྫ་རྔ་འཁྲོལ་ལྟར་མགྲོན་རིགས་རྣམས། ། དགྱེས་པའི་ག་ཞ་དང་བཅས་རོལ་ཅིག་གུ། ། གཏོར་མ་ནམ་མཁའ་མཛོད་ཀྱི་ཕྱག་རྒྱ་བཅས་ཏེ། ཨོཾ་སརྦ་བྷཱུ་མི་པ་ཏི་ས་པ་རི་ཝཱ་ར་ན་མསྶརྦ་ཏ་ཐཱ་ག་ཏེ་བྷྱོ་བི་ཤྭ་སོགས་ལན་གསུམ་གྱིས་གཏོར་མ་འབུལ་ལོ། ། འདོད་དོན་བཅོལ་བ་ནི། ཀྱེ་བདག་ཅག་ཡོན་སྦྱོར་འཁོར་དང་བཅས་རྣམས་ཀྱིས། །
ཁྱེད་ཅག་བསྲུངས་པའི་ས་ཕྱོགས་གང་ཡིན་ནས། ། ས་བརྐོ་རྡོ་བསླང་ཤིང་གཉན་བཅད་པ་དང༌། ། ཐབ་གཞོབ་དམེ་ཡུགས་གྲིབ་ཀྱིས་ཕོག་པ་དང༌། ། རོ་བག་བསྐྱས་སོགས་བྱ་སྤྱོད་ཉེས་པ་ཡིས། ། ཐུགས་དང་འགལ་བའི་ཉེས་པ་གང་བྱུང་བ། ། སྤྲིན་ཚོགས་མཁའ་ལ་དེངས་པ་ཇི་བཞིན་དུ། ། བཟོད་པར་བཞེས་ནས་རྟག་ཏུ་བསྲུང་བར་མཛོད། ། ཆོས་སྡེ་དགེ་འདུན་དད་པའི་སྦྱིན་བདག་བཅས། ། སྡང་ཞིང་བསམ་སྦྱོར་ངན་པ་བརྩམ་པའི་དགྲ། ། གང་ཡིན་མཐུ་སྟོབས་ནུས་པའི་རྩལ་བསྐྱེད་ནས། །
རིགས་དང་རྒུད་བཅས་བརླག་པའི་ཕྲིན་ལས་མཛོད། ། སངས་རྒྱས་བསྟན་པའི་སྣང་བྱེད་ས་སྐྱ་པའི། ། ལུགས་བཟངས་བསྟན་པའི་བཤད་སྒྲུབ་འཛིན་སྐྱོང་མཁན། ། བསྟན་འཛིན་མཁས་བཙུན་དགེ་འདུན་འདུས་པའི་སྡེ། ། གུར་གུམ་ནགས་བཞིན་འདི་ན་དར་རྒྱས་མཛོད། ། སྡོམ་པ་གསུམ་གྱི་བསླབ་གཞིར་གུས་བྱེད་ཅིང༌། ། གཞུང་ལུགས་ཐོས་བསམ་བསྒོམ་པ་ལས་བྱུང་བའི། ། ལུང་རྟོགས་ཡོན་ཏན་རྒྱས་པའི་ཕྲིན་ལས་ཀྱིས། ། ཆོས་དང་སེམས་ཅན་ཕན་པའི་བྱེད་པོར་ཤོག ། བསོད་ནམས་རི་བོ་རྒྱས་པའི་ངོས་ཡངས་ནས། །
འཆི་མེད་ཚེ་ཡི་ཆུ་ཀླུང་བརྒྱ་ཕྲག་འབབ། ། ཆོས་སྲིད་ཕྲིན་ལས་ཉི་ཟླའི་སྣང་བ་ཡི། ། འཇིག་རྟེན་ཕན་བདེའི་འདབ་སྟོང་ཕྱེ་བར་མཛོད། ། དཀོན་མཆོག་མཆོད་དང་དགེ་འདུན་བསྙེན་བཀུར་ལ། ། དད་དགའ་དཔལ་འབྱོར་ཆེ་ལྡན་སྦྱིན་པའི་བདག ། གང་ཡིན་ཀུན་གྱི་རིགས་སྟོབས་འབྱོར་པ་རྣམས། ། དབྱར་མཚོ་ལྟ་བུར་འཕེལ་ཞིང་རྒྱས་པར་མཛོད། ། ལྗོངས་འདིའི་མཚོན་པའི་རྒྱལ་ཁམས་འགྲོ་བ་སྤྱི། ། འཐབ་རྩོད་བཀྲེས་རྔབས་རྒུད་པ་མི་འབྱུང་ཞིང༌། ། ལོ་ལེགས་དཔལ་འབྱོར་དང་ལྡན་ཕན་ཚུན་དག །
བྱམས་བརྩེ་དགེ་བའི་སེམས་ཀྱིས་འཁོད་པར་མཛོད། ། ཕྱོགས་བཅུའི་འཇིག་རྟེན་ཁམས་ནས་ལྷ་མི་ཀླུའི། ། བདེ་སྐྱིད་དཔལ་འབྱོར་རྒྱས་པའི་ཕྱྭ་གཡང་རྣམས། ། རྒྱལ་བའི་ཐུགས་རྗེ་བདག་གི་ལྷག་བསམ་མཐུས། ། ཤིས་པའི་གནས་འདིར་གཡང་དུ་འཁྱིལ་བར་མཛོད། ། མགྲོན་གཤེགས་སུ་གསོལ་བ་ནི། བསང་མཆོད་གནས་འདིར་གང་དག་ལྷགས་པ་རྣམས། ། མཆོད་སྦྱིན་རྒྱ་ཆེན་སྟོབ་པས་མཉེས་གྱུར་ནས། ། སྭ་སྟིའི་སྒྲ་དབྱངས་སྙན་གླུ་ལེན་བཞིན་པས། ། རང་གནས་བདེ་བར་བཞུད་པའི་ཚུལ་སྟོན་ཅིག །
ཅེས་ཉག་བྲག་ཡུལ་གྱི་གཞི་བདག་འབུང་ཆུང་སྟག་རིལ་འཁོར་དང་བཅས་པའི་བསང་མཆོད་འདོད་འབྱུང་སྤྲིན་གྱི་རྔ་གསང་ཞེས་བྱ་བ་འདི་ནི། བླ་མ་བྱམས་པ་མཁྱེན་རབ་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་ཤིས་བརྗོད་ཉན་པོས་བསྲུངས་པའི་བསྟི་གནས་སུ་བྲིས་པ་ཡི་གེ་པ་ནི་ལྷུན་གྲུབ་ཕུན་ཚོགས་ཀྱིས་སོ།། །། ༄༅། །སྨད་ཤོད་ཕྱོགས་ཀྱི་ཟོ་དོར་མུ་ནམ་ང་འདྲ་འཁོར་དུ་བཅས་པའི་བསང་མཆོད་ཀྱི་ཆོ་ག་བཀྲ་ཤིས་གཡས་སུ་འཁྱིལ་པའི་དབྱངས་སྙན་ཞེས་བྱ་བ་བཞུགས་སོ།། ༄༅། །འཕགས་པ་སྤྱན་རས་གཟིགས་དབང་བྱང་ཆུབ་ཀྱི། ། སྤྱོད་པས་ལེགས་པར་བསྐྱངས་པ་ཁ་བའི་ལྗོངས། ། མདོ་ཁམས་གཞི་བདག་གཙོ་བོ་ཟིལ་ཕྲོམ་གྱི། ། འཕྲུལ་བློན་མུ་ནམ་ང་འདྲ་རུ་འདྲེན་སྡེ། ། སྲིད་པའི་མི་མཐུན་རྒུད་པ་གཞིལ་བ་དང༌། ། ཕུན་ཚོགས་བདེ་དགའ་སྤེལ་ལ་མཐུ་ཆེ་བ། །
འཁོར་བཅས་བསང་མཆོད་མགྲོན་དུ་གཉེར་བྱེད་པའི། ། བཀྲ་ཤིས་གཡས་སུ་འཁྱིལ་བའི་དབྱངས་སྙན་ལྡིར། ། དེའང་སྨད་ཤོད་ཕྱོགས་ཀྱི་ཟོ་དོར་འཁོད་དགུའི་བསང་མཆོད་སྟོབ་པས། སྣོད་གཅིག་ཏུ་ཟན་ལེབ་ཟླུམ་པོའི་སྟེང་དཀར་གཏོར་གྱི་ལྟོ་བའི་ཕྱོགས་བཞིར་མཐེབ་ཀྱུ་བཞི་དང་མར་རྒྱན་བཏགས་པ། དེའི་ཕྱོགས་བཞིར་ཡང་དེ་འདྲ་བ་བཞིས་བསྐོར་བའི་མཐར་གཡག་ལུག་ར་སོགས་དང་རི་དྭགས་བྱ་རིགས་སོགས་ཀྱིས་བསྐོར་བའི་མཐར་ཟན་རིལ་ཉེར་ལྔ་ཙམ་གྱི་བསྐོར། གཞན་ཡང་ཕྱེ་མར་མདའ་དར་ཇ་ཆང་འོ་ཕུད་སོགས་དང་ལྷ་ཤིང་སྤོས་རིགས་སྣ་ཚོགས་ཀྱི་དུད་པ་བཏང་ལ། བསང་མཆོད་གཞན་དང་འབྲེལ་ན་མི་དགོས་ཀྱང༌། མ་འབྲེལ་ཚེ་སངས་རྒྱས་ཆོས་ཚོགས་ལན་གསུམ་གྱིས་སྐྱབས་འགྲོ་སེམས་བསྐྱེད་བྱས་ལ། ཨོཾ་ཨཱཿཧཱུྃ། བདེ་གཤེགས་ཀུན་གྱི་སྐུ་གསུང་ཐུགས་གསང་བ། །
འབྲུ་གསུམ་ཡི་གེར་ཤར་བའི་གཟི་བརྗིད་ཀྱིས། ། མཆོད་རྫས་བསང་རྫས་བདུད་རྩིའི་རྒྱ་མཚོ་ཆེ། ། མཆོད་ཡུལ་མཁའ་ལྡིང་རྩེན་པའི་གཞིར་གྱུར་ཅིག ། ཨོཾ་བཛྲ་སྥ་ར་ཎ་ཁཾ་སྭཱ་ཧཱ། ཧྲཱིཿརང་ཉིད་ལྷར་གསལ་ཐུགས་ཀའི་ས་བོན་ལས། ། འགུགས་བྱེད་འོད་ཀྱི་ཕོ་ཉ་མང་སྤྲོས་པས། ། དགེ་ཆོས་དར་བབ་མདོ་ཁམས་སྨད་ཀྱི་ཆར། ། དབང་བསྒྱུར་རྒྱལ་པོ་རྡོ་རྗེ་གཡུང་དྲུང་གི ། བློན་ཆེན་མུ་ནམ་ལྷ་ཡི་བསྟི་གནས་རི། ། ས་འཛིན་དབང་པོ་ལོགས་བཞི་མི་བདག་དང༌། །
ནོར་བུ་རྒྱལ་མཚན་ཤེལ་གྱི་མཆོད་རྟེན་དབྱིབས། ། དཔངས་མཐོ་རྒྱུ་སྐར་ཕྲེང་བ་རྒྱན་དུ་བསྲེལ། ། ལྷུན་ཆགས་གྱེན་འཕྱུར་དབང་པོ་དེ་ཡི་ནང༌། ། ལྷ་གནས་རྣམ་རྒྱལ་ཁང་པ་དཔེར་བྱས་པའི། ། སྣ་ཚོགས་རིན་ཆེན་བརྩེགས་པའི་གཞལ་མེད་ཁང༌། ། དཔལ་འབྱོར་ལོངས་སྤྱོད་འབྲུ་རིགས་གཏེར་འཇོ་བའི། ། གནས་ཀྱི་བདག་པོ་ནང་བློན་གཙོ་བོ་དང༌། ། དེ་ཡི་འཁོར་ཡུག་ཀུན་དུ་བཀོད་ལེགས་ཀྱི། ། རི་བོའི་ཕྲེང་བ་བཀྲམ་པའི་སྦུབས་ཡངས་སུ། ། ལྷ་གནས་རྣམས་སུ་བསྟི་བ་གཞི་ཡི་བདག །
ང་འདྲ་མཆེད་བརྒྱད་ལས་མཁན་རུ་འདྲེན་བཅུ། ། རྡོ་སྙིང་སེ་ངུར་སྙིང་ཚོགས་སྡེ་ལྔ་སོགས། ། ཐམས་ཅད་རྫུ་འཕྲུལ་ཡིད་ཀྱི་ཤིང་རྟར་བརྟེན། ། བསང་མཆོད་གནས་འདིར་སྤྱན་འདྲེན་གཤེགས་སུ་གསོལ། ། ཞེས་པས་སྤྱན་དྲངས། གྱ་ནོམ་བཤམས་སྤྲུལ་མཆོད་པའི་ཞིང་འདི་ན། ། དགྱེས་འཛུམ་དཀར་པོའི་འཁོར་ཡུག་མུན་པ་ཡང༌། ། ངེས་པར་བཀྲུ་སྙམ་ཉིད་དུ་མཆོད་སྤྲིན་གྱིས། ། ཚིམ་པར་མ་གྱུར་དེ་སྲིད་བརྟན་པར་བཞུགས། ། ཞེས་པས་བཞུགས་སུ་གསོལ།
མགྲོན་གསལ་གདབ་པ་ནི། རྫུ་འཕྲུལ་ཆེ་ལྡན་རྣམས་ཀྱི་གཟུགས་ཆ་བྱད། ། གར་མཁན་ལག་པའི་ཟློས་གར་ཅོ་འདྲིའི་ཕྱིར། ། མཐའ་གཅིག་བརྗོད་ནུས་བྲལ་ཡང་ཐུན་མོང་དུ། ། ཡི་གེ་རྙིང་པའི་འགྲོས་མཚུངས་འདི་ལྟ་སྟེ། ། བརྟེན་པར་རྟེན་གྱི་མིང་ཆགས་མུ་ནམ་ཞེས། ། སྲིད་པའི་ལྷ་ཆེན་སྟོན་ཟླ་ལྟར་དཀར་བའི། ། ཞལ་གྱི་དཀྱིལ་འཁོར་འཛུམ་སྒེག་དཔའ་བའི་ཉམས། ། དབུ་ལ་ཞྭ་དཀར་གཡུ་ལྗང་ཏོག་གིས་མཛེས། ། སྐུ་ལ་ཀཱ་ཤི་ཀ་ཡི་གོས་བཟང་ལ། །
པདྨ་རཱ་གའི་ཐིག་ལེས་མཛེས་པ་བགོས། ། ཕྱག་གཡས་མཁའ་ལྡིང་རྒྱལ་མཚན་ཅིག་ཤོས་ན། ། དགོས་འདོད་ཆར་འབེབས་ཡིད་བཞིན་ནོར་བུ་བསྣམས། ། རིན་ཐང་གཞལ་མེད་རིན་ཆེན་རྒྱན་ཕྲེང་དང༌། ། དངུལ་དཀར་པ་ཏྲ་འཁྱིལ་བའི་སྐ་རགས་བཅིངས། ། སག་ཏིའི་ལྷྭམ་གྱི་རབ་སྒེག་རོལ་པའི་ཞབས། ། འཇམ་ཞིང་འབོལ་བ་སྣ་ཚོགས་དར་གདན་གྱིས། ། ལེགས་པར་བཀབ་པའི་རིན་ཆེན་ཁྲི་སྟེང་བརྗིད། ། ལྷ་ཆེན་རྫུ་འཕྲུལ་གྲུབ་པའི་སྤྲུལ་པ་ནི། ། མི་དཀར་དཔའ་བོ་སྟག་ཤར་ཆ་ལུགས་ཅན། །
བསམ་པའི་གནས་ཀུན་སྐད་ཅིག་བསྐོར་བཟོད་པའི། ། རྟ་དཀར་གསེར་གྱི་སྒ་སྲབ་མཛེས་པ་བཅིབས། ། ཕྱག་གཡས་རྣོ་ངར་རལ་གྲི་ཀླད་ལ་བསྐོར། ། གཡོན་པས་སྟག་གི་རྒྱལ་མཚན་ཕྲག་པར་བརྟེན། ། རོལ་དུ་གོམ་སྟབས་ལྡན་པའི་རྟ་མཆོག་ཁྲིད། ། ཡུལ་ཕྱོགས་དགྲ་སྡེ་སྲུང་བའི་བྱ་རར་རྒྱུ། ། ཕྱོགས་བཞིར་དགོས་པ་གང་ཕྱིར་བགྲོད་པ་ན། ། སྣ་ཚོགས་ཞྭ་གོས་དཔའ་བོའི་ཆས་ལྡན་ལ། ། མདའ་དང་གནམ་རུའི་ཤུབས་མ་རྐེད་ལ་བཅིངས། ། སྟག་དང་འཕར་བ་དོམ་གུང་ཆིབས་ཏེ་རྒྱུ། །
ཕྱག་ན་དར་མདུང་ལ་སོགས་མཚོན་ཆ་འཕྱར། ། ཡང་སྤྲུལ་ཤ་ཁྲག་རྔམ་པའི་མཆེ་སྡེར་ཅན། ། གཅན་གཟན་ཕོ་ཉ་མང་པོ་དགྲ་ལ་འགྱེད། ། གནམ་ས་སྒང་རྒྱུད་ཆུ་བོར་འགྲིམ་པའི་ཚེ། ། ཁྱུང་ཆེན་གེར་ལིང་ཤ་བ་རུས་སྦལ་སོགས། ། ཡུལ་ཀུན་ཐོགས་པ་མེད་པའི་བཞོན་པ་བཅས། ། ལྷ་བཙན་གཉན་སོགས་འབྱུང་པོ་འཁོར་དུ་ཁྲིད། ། མཐུ་རྩལ་རྨད་བྱུང་ང་འདྲ་མཆེད་བརྒྱད་ནི། ། མི་དཀར་གཟི་བརྗིད་ཉི་མའི་དཔལ་ལ་འགྲན། ། བསྟན་ལ་གུས་ལྡན་དགེ་ཚུལ་བརྟུལ་ཞུགས་ཀྱི། །
གོས་དམར་གྱིས་བཀླུབས་པཎ་ཞུ་དབུ་ལ་གསོལ། ། དབང་གི་བ་དན་དམར་པོ་མཁའ་ལ་འཕྱར། ། མཚལ་བུ་གོམ་སྟབས་སྟོང་ཕྲག་བསྒྱུར་བའི་རྟ། ། རྔ་རྔོག་དྲི་བཞོན་གྱིས་བསྐྱོད་མིག་གི་དཔྱིད། ། དར་སྟན་སྒ་སྲབ་མཛེས་པའི་སྟེང་ན་རོལ། ། མུ་ནམ་ལྷ་ཡི་བཀའ་འཁོར་ལས་བྱེད་པ། ། རབ་ཆབ་ཅེས་བྱ་མི་དམར་ཁྲོ་འཛུམ་ཅན། ། གང་འདོད་སྐད་ཅིག་སླེབས་པའི་བཙན་རྟ་ཆིབས། ། ཧོར་སོག་འཇིགས་པའི་ཆས་ཀྱིས་བརྗིད་པ་དང༌། ། གཞན་ཡང་གཉན་ཆེན་རྨ་ཐམ་དབལ་གྱི་བོན། །
གངས་རི་འགྲོ་ཤེས་ལྟ་བུའི་གཡག་དཀར་སྟེང༌། ། རིན་ཆེན་ཏོག་མཛེས་ལྷབ་ལྷུབ་རྒྱལ་མཚན་འཛིན། ། དཔའ་ཞིང་རྟུལ་ཕོད་སྔགས་པའི་ཆ་ལུགས་འཆང༌། ། འབམ་གཉན་དབལ་གྱི་མི་ཕོ་མདའ་གཞུ་དང༌། ། བསེ་ཡི་ཡ་ལད་བགོས་པའི་འགྱིང་བག་ཅན། ། མགོན་བྲག་གཉེན་ཆེན་མི་དཀར་རྟ་དཀར་ཞོན། ། ཞུབ་ཅན་བ་དན་རྩེ་གསུམ་ཕྱག་ན་བསྣམས། ། རོག་ནུ་འཕྲུལ་གྱི་མི་རྗེ་དར་བབ་སྐུར། ། སྲབ་འཇམ་དར་གྱི་གོས་དང་རིན་ཆེན་གྱི། ། འཕྱང་འཕྲུལ་གྱིས་བརྒྱན་བསེ་ཡི་མདུང་དམར་བསྒྲེངས། །
སྤུ་རིས་རྣམ་བཀྲ་སྟག་མོ་གྲུས་མར་ཆིབས། ། ར་སྐྱེས་དཀར་པོ་ཞོན་པའི་ཚེ་རབས་མི། ། དར་དམར་གོས་དང་ཟངས་ཁྲབ་སྐུ་ལ་གསོལ། ། བྱ་དཀར་བོན་པོ་གཉན་པོ་མཐུ་བོ་ཆེ། ། སྟག་ཞུ་རས་དཀར་གོས་གྱོན་མདུང་རྣོན་ཐོགས། ། མཛའ་ཟླ་སྐྱེས་བུ་དཔའ་བོ་དུང་ཁྲབ་ཅན། ། ཨ་ཤྭ་མོག་རོ་རྒྱན་ལྡན་སྟེང་ན་རོལ། ། ཧ་ཁྲ་དབལ་བོན་སྟག་གི་སློག་པ་ཅན། ། ལས་མཁན་མི་རྒོད་དྲི་སྣོམ་ཕག་གི་མཆུ། ། ནེ་ཁྲ་སྤྲུལ་པའི་མི་དཀར་ཟླ་ཞུན་གྱི། །
གོས་བཟང་བཀླུབས་ཤིང་མགོ་བོར་ལ་ཐོད་བཅིངས། ། རྡོ་སྙིང་ཕྱུག་མོ་ཡིད་འཕྲོག་མཚོ་སྨན་དཀར། ། རིགས་མཐུན་སྨན་བཙུན་མང་པོའི་འཁོར་གྱིས་བསྐོར། ། སེ་དུར་བོན་པོ་ཕྱིང་སྔོན་གོས་སུ་གྱོན། ། དར་ལྗང་ཐོད་བཅིངས་རྔ་གཤོང་ཕྱག་ན་བསྣམས། ། ལྷ་ཆེན་སྐུ་གསུང་ཐུགས་ཀྱི་སྤྲུལ་པ་ཡི། ། རྩ་ལག་ཐོད་དཀར་སྙིང་ཚོགས་སྡེ་ལྔ་དང༌། ། གཞན་ཡང་ཡུལ་འདིའི་ས་ཆུ་རྡོ་ཤིང་ལ། ། བརྟེན་པར་བཅས་པའི་མགྲོན་རིགས་མཐུན་པའི་རྫས། ། ཏིང་འཛིན་སྔགས་དང་ཕྱག་རྒྱས་བྱིན་བརླབས་ཤིང༌། །
རྒྱས་པར་སྤེལ་བའི་གཏོར་མ་འདོད་དགུའི་དཔལ། ། ཉེར་སྤྱོད་ཕྲེང་དང་འདོད་པའི་ཡོན་ཏན་ལྔ། ། ཞི་དྲག་ཆས་ཀྱི་རྒྱན་གོས་སྣ་ཚོགས་དང༌། ། དབང་པོ་ཀུན་ཚང་སྤུ་སྡུག་འགྲོས་མཛེས་ཀྱི། ། གཡག་ལུག་ར་སྐྱེས་རི་དྭགས་རྣམ་པ་མང༌། ། སྤུ་སྡུག་སྐད་ཀྱི་གླིང་བུ་བསྒྱུར་མཁས་པའི། ། འདབ་ལྡན་མཁའ་ལ་བསྐྱོད་ཅིང་ཁྱུར་རྩེ་བ། ། རྟ་ཕྱུགས་བཞོན་མ་ཉེ་བར་མཁོ་དགུ་དང༌། ། ཤིང་ཐོག་སྣ་ཚོགས་ལོ་ལེགས་འབྲུ་ཡི་ཚོགས། ། གསེར་དངུལ་གཡུ་དང་བྱི་རུ་ཤེལ་གྱི་རིགས། །
སྟོང་འཁུན་ཡུལ་གྲུར་བཏགས་པའི་དར་གོས་དང༌། ། ཇ་ཆང་ཕྱེ་མར་དཀར་གསུམ་མངར་གསུམ་གྱི། ། འདོད་ཡོན་ལོངས་སྤྱོད་མི་ཟད་རྒྱ་མཚོ་བསྐྱིལ། ། བཟའ་བཅའ་སྤོས་རིགས་ཤིང་རྩི་སྣ་ཚོགས་ཀྱི། ། དུད་སྤྲིན་གནམ་སའི་དཀྱིལ་འཁོར་ཡོངས་ཁྱབ་པ། ། ཉམས་གྲིབ་མི་གཙང་ཉེས་ཚོགས་ཀུན་སྦྱངས་ཤིང༌། ། འདོད་དགུའི་ཡོན་ཏན་དཔལ་འཇོ་བསང་མཆོད་སྤྲིན། ། ལྷ་ཆེན་མུ་ནམ་ང་འདྲ་མཆེད་བརྒྱད་དང༌། ། ལས་མཁན་རུ་འདྲེན་བཅུ་དང་རྡོ་སྙིང་ཕྱུག ། སེ་དུར་བོན་སོགས་མགྲོན་རིགས་གང་ལྷགས་པ། །
ཀུན་ལ་འབུལ་ལོ་དགྱེས་ཤིང་ཚིམ་པར་རོལ། ། གཏོར་མ་ཨོཾ་ཨཱཿཧཱུྃ་གིས་བྱིན་བརླབས་ལ། ། ཨོཾ་སརྦ་བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱ་དི་སྭཱ་ཧཱ། ལན་གསུམ་མམ་ལྔས་ཕུལ། ཕན་པར་གདམས་ཤིང་འདོད་དོན་བཅོལ་བ་ནི། ཀྱེ་དེ་བཞིན་གཤེགས་དང་ཕྱག་ན་པདྨ་སོགས། ། སེམས་དཔའ་རྣམས་ཀྱིས་ཕན་པར་གདམས་པ་ལྟར། ། བསླུ་མེད་དཀོན་མཆོག་གསུམ་པོ་སྐྱབས་སུ་ཟུང༌། ། གཞན་དོན་བྱང་ཆུབ་ཐོབ་པའི་སེམས་མཆོག་བསྐྱེད། ། ཕྱི་ནང་ཆོས་ཀུན་མེ་ལོང་གཟུགས་བརྙན་བཞིན། །
སྣང་ཙམ་སྐྱེ་འགག་བྲལ་བའི་ཚུལ་ཤེས་ནས། ། བསྟན་འགྲོར་ཕན་པའི་སྤྱོད་པ་ལེགས་སྤྱད་ན། ། མཐར་ཐུག་སངས་རྒྱས་ཐོབ་པར་སོམ་ཉི་ཅི། ། བདག་ཅག་སྦྱིན་པའི་བདག་པོ་འཁོར་བཅས་ཀྱིས། ། ཁྱེད་ཅག་བསྲུངས་པའི་ས་ཕྱོགས་གང་རུང་ནས། ། ཤིང་གཉན་བཅད་དང་ས་བརྐོ་རྡོ་བསླང་དང༌། ། ཐབ་གཞོབ་དམེ་ཡུགས་མི་གཙང་ཉེས་པས་ཕོག ། གསོན་གཤིན་བྱ་བ་ཉེས་པའི་ཕོག་ཐུག་སོགས། ། ཐུགས་དང་འགལ་བའི་ཉེས་ཚོགས་བསང་མཆོད་འདི། ། ཕུལ་བས་ཚོན་གྱི་དྲི་མས་བསྒྲིབས་པའི་ཤེལ། །
དག་བྱེད་ཆུ་ཡི་བཀྲུས་ལྟར་དྭངས་པར་མཛོད། ། གཞིར་སྡོད་བྱེས་བགྲོད་གནས་སྐབས་ཐམས་ཅད་དུ། ། མི་དང་ནོར་ཕྱུགས་བདེ་སྐྱིད་ཕྲོག་བྱེད་པའི། ། ནད་དང་གདོན་བགེགས་འབྱུང་པོ་དགྲ་འདྲེ་ཡི། ། ཉེར་འཚེ་ཀུན་ལས་བསྲུང་དང་ཞི་བར་མཛོད། ། མཐུན་རྐྱེན་ཚེ་ཡི་སྡོང་པོ་རིང་དུ་བསྐྱེད། ། བསོད་ནམས་ཡལ་འདབ་འཕེལ་ཞིང་རྒྱས་པའི་ཁྲོད། ། ཆོས་སྲིད་འབྱོར་པའི་མེ་ཏོག་འབྲས་བུ་ཡི། ། ཁུར་གྱིས་དུད་པའི་དཔག་བསམ་རྒྱས་པར་མཛོད། ། སྲིད་པའི་དཔལ་འབྱོར་རྩ་བ་རིགས་བཟང་རྒྱུད། །
སྐལ་ལྡན་ཤིང་རྟའི་རྒྱུན་ལྟར་མི་འཆད་ཅིང༌། ། ཆོས་སྲིད་རྣམ་པར་དཔྱོད་བློ་ཉིན་མཚན་གྱི། ། སྣང་བའི་སྒྲོན་མ་སྤུན་ལྟར་གསལ་བར་སྩོལ། ། ཡིད་འཕྲོག་དབང་གི་ལྕགས་ཀྱུ་བསྐྱོད་ཙམ་གྱི། ། སྐྱེ་འགྲོའི་སྙིང་གི་བརྟན་པ་ལྷན་ཅིག་ཉིད། ། ཆོས་ནོར་འདོད་པ་ཐར་པའི་སྡེ་ཚོགས་ཀྱི། ། འབྱོར་དགུའི་ཕྱྭ་གཡང་རང་དབང་འདུ་བར་མཛོད། ། བསང་གཞུང་དང་མ་འབྲེལ་བའི་ཚེ། གཤེགས་གསོལ་ནི། བསང་མཆོད་མགྲོན་དུ་གང་དག་ལྷགས་པ་རྣམས། །
རབ་དགའ་རྒྱས་པའི་སྭ་སྟིའི་དབྱངས་སྙན་ནི། ། ལེགས་བྲིས་མེ་ན་ཀ་ཡི་གླུ་གར་གྱི། ། ངོ་མཚར་རྗེས་འགྲོའི་རང་གནས་དེངས་ཤིག་གུ། ། དགེ་བ་བསྔོ་བ་ནི། མཆོད་སྦྱིན་རྒྱ་ཆེན་སྟོབ་པའི་དུན་དུ་པའི། ། ལྷག་བསམ་བདེན་སྟོབས་དབྱུག་གུའི་བསྐུལ་བའི་མཐུས། ། ཕན་བདེའི་སྒྲ་དབྱངས་སྲིད་པའི་ཁོངས་ལྡིར་བར། ། འགྲོ་ཀུན་རྫོགས་ལྡན་དཔལ་ལ་སྤྱོད་གྱུར་ཅིག ། ཅེས་སྨད་ཤོད་ཕྱོགས་ཀྱི་ཟོ་དོར་མུ་ནམ་ང་འདྲ་འཁོར་དུ་བཅས་པའི་བསང་མཆོད་ཀྱི་ཆོ་ག་བཀྲ་ཤིས་གཡས་སུ་འཁྱིལ་བའི་དབྱངས་སྙན་ཞེས་བྱ་བ་འདི་ནི། ལྡན་ཡུལ་ཆོས་སྡེའི་རྫོང་དཔོན་བུ་དགའི་གསུང་གིས་བསྐུལ་བའི་ངོར།
ངག་གི་དབང་པོ་ཚུལ་ཁྲིམས་རིན་ཆེན་དུ་བོད་པས་རབ་བྱུང་མེ་ཟླའི་གནམ་གནོན་ཞེས་བྱའི་བགྲང་གཞིའི་ཁྲུམས་ཟླ་བའི་གཟའ་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་ཀ་ལྱཱ་ཎ་བྷ་ཝནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
