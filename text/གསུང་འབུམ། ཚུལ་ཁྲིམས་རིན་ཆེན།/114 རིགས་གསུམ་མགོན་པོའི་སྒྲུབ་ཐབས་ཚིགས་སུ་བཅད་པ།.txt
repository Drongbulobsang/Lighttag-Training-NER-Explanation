གསུང་འབུམ། ཚུལ་ཁྲིམས་རིན་ཆེན།
པོད ༡༡༤
རིགས་གསུམ་མགོན་པོའི་སྒྲུབ་ཐབས་ཚིགས་སུ་བཅད་པ།
༼ཇ༽ ༄༅། །རིགས་གསུམ་མགོན་པོའི་སྒྲུབ་ཐབས་ཚིགས་སུ་བཅད་པ་བཞུགས་སོ།། དཔལ་སྟུག་ཀུན་གྱི་གསང་གསུམ་སྒྱུ་མའི་འཕྲུལ། ། མཁྱེན་བརྩེ་ནུས་པ་དཔག་ཡས་རིགས་གསུམ་གྱི། ། སེམས་དཔའི་ཚུལ་གྱིས་འགྲོ་བ་འདུལ་བ་པོར། ། གུས་པས་བཏུད་དེ་དེ་ཡི་སྒྲུབ་ཐབས་འདྲི། ། རིགས་གསུམ་གྱི་དབང་ཐོབ་ཅིང་དམ་ཚིག་དང་ལྡན་པས། དེ་གསུམ་གྱི་སྒྲུབ་ཐབས་ཉམས་སུ་ལེན་པ་ལ། སྔོན་འགྲོ་དངོས་གཞི་རྗེས་གསུམ་ལས། ཐོག་མར་མཆོད་པ་བྱིན་གྱིས་བརླབ་པ་ནི།
ཨོཾ་བཛྲ་ཨ་མྲྀ་ཏ་སོགས་ཀྱིས་བསང༌། སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་མཆོད་ཡོན། ཞལ་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར།
ཨོཾ་བཛྲ་ཨརྒྷཾ་སྭཱ་ཧཱ། ཨོཾ་བཛྲ་པཱ་དྱཾ་ནས་ཤབྡ་སྭཱ་ཧཱའི་བར་དང༌། དྷརྨཱ་ར་ཎི་སོགས་རོལ་མོ་བཅས་བྱའོ། ། སྐྱབས་འགྲོ་ནི། བདག་དང་རིགས་དྲུག་སེམས་ཅན་དེང་ནས་བཟུང༌། ། བྱང་ཆུབ་བར་དུ་རྩ་བརྒྱུད་བླ་མ་དང༌། ། སངས་རྒྱས་ཆོས་དང་འཕགས་པའི་དགེ་འདུན་ལ། ། སྒོ་གསུམ་གུས་པས་ཕྱག་འཚལ་སྐྱབས་སུ་མཆི། ། ཞེས་པ་ལན་གསུམ་མམ་བདུན་གང་རུང་དང༌། སེམས་བསྐྱེད་ནི།
མར་གྱུར་འགྲོ་རྣམས་སྲིད་ལས་བསྒྲལ་བའི་ཕྱིར། ། བདག་ཅག་རྫོགས་པའི་སངས་རྒྱས་ཐོབ་པར་བྱ། ། དེ་ཡི་ཆེད་དུ་འཕགས་པ་རིགས་གསུམ་མགོན། ། བསྒོམ་བཟླས་རྣལ་འབྱོར་ཉམས་སུ་བླང་བགྱིའོ། ། ཞེས་ལན་གསུམ། སེམས་ཅན་ཐམས་ཅད་བདེ་བ་རྒྱུར་བཅས་ལྡན། ། སྡུག་བསྔལ་ཀུན་འབྱུང་བཅས་པ་བྲལ་གྱུར་ཅིག ། སྡུག་བསྔལ་མེད་པའི་བདེ་ལ་རྟག་གནས་ཤིང༌། ། ཉེ་རིང་ཆགས་སྡང་མེད་པར་གནས་གྱུར་ཅིག ། ཞེས་ཚད་མེད་བཞི་བསྒོམ།
ཡེ་ཤེས་ཚོགས་བསགས་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ཆོས་རྣམས་རང་བཞིན་སྟོང་པ་ཉིད་དུ་གྱུར་ཞེས་སོ། ། དངོས་གཞི་ལ། སྟོང་པའི་ངང་ལས་ཡི་གེ་པཾ་གསུམ་ལས། ། པདྨའི་གནས་གསུམ་ཨ་ལས་ཟླ་གདན་སྟེང༌། ། རང་སེམས་ངོ་བོ་དྷཱིཿཧྲཱིཿཧཱུྃ་གསུམ་ལས། ། འོད་འཕྲོས་འཕགས་པ་མཆོད་ཅིང་འགྲོ་དོན་བྱས། ། ཚུར་འདུས་འབྲུ་གསུམ་ཡོངས་སུ་གྱུར་པ་ལས། ། བདག་ཉིད་རིགས་གསུམ་མགོན་པོར་གྱུར་པ་ནི། །
དབུས་སུ་འཇམ་དཔལ་བཙོ་མ་གསེར་གྱི་མདོག ། ཕྱག་གཡས་ཤེས་རབ་རལ་གྲི་མཁར་ཕྱར་ཞིང༌། ། གཡོན་པས་ཨུཏྤལ་སྡོང་བུ་ཐུགས་ཀར་བཟུང༌། ། འདབ་སྟོང་སྙན་ཐད་གྱེས་སྟེང་པོ་ཏི་བསྣམས། ། ལང་ཚོ་བཅུ་དྲུག་ལོར་གནས་འཛུམ་སྒེག་ཉམས། ། རལ་པའི་ཅོད་པན་ཟུར་ཕུད་ལྔ་དང་ལྡན། ། མི་ཕྱེད་ཞབས་གཉིས་རྡོ་རྗེ་སྐྱིལ་ཀྲུང་བཞུགས། ། གཡས་སུ་སྤྱན་རས་གཟིགས་དབང་སྟོན་ཟླའི་མདངས། ། ཕྱག་གཡས་མཆོག་སྦྱིན་གཅིག་ཤོས་པདྨ་དཀར། ། ཞབས་གཡས་ཅུང་ཟད་བརྐྱང་བའི་རོལ་སྟབས་བཞུགས། །
གཡོན་དུ་ཕྱག་ན་རྡོ་རྗེ་སྐུ་མདོག་སྔོ། ། ཕྱག་གཡས་རྡོ་རྗེ་རྩེ་ལྔ་ཐུགས་ཀར་དང༌། ། གཡོན་པས་དྲིལ་བུ་དཀུར་བརྟེན་འགྱིང་བག་ཉམས། ། ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས། ། གསུམ་གའང་མཚན་དང་དཔེ་བྱད་ལྷམ་མེར་གསལ། ། སྣ་ཚོགས་དར་གྱི་སྟོད་གཡོགས་སྨད་ཤམ་བཀླུབས། ། རིན་ཆེན་རྒྱན་ཕྲེང་བརྒྱད་ཀྱི་སྐུ་ལ་བརྒྱན། ། སྣང་སྟོང་སྒྱུ་མ་ལྟ་བུའི་སྐུ་ཅན་གྱུར། ། དེ་ནས་ཐལ་མོ་གཉིས་སྦྱར་བ་ལས་མཛུབ་མོ་གཉིས་ཅུང་ཟད་བཀུག་པ་མགོ་བོར་རེག་ཅིང༌། ཨོཾ་སརྦ་ཏ་ཐཱ་ག་ཏོ་བྷ་ཝཱ་ཡ་སྭཱ་ཧཱ།
ཐལ་མོ་སྦྱར་བ་པདྨ་ཁ་ཕྱེ་བའི་ཚུལ་དུ་བྱས་པས་སྙིང་གར་རེག་ཅིང༌། ཨོཾ་པདྨོདྦྷ་ཝཱ་ཡ་སྭཱ་ཧཱ། ཐལ་མོ་གཉིས་རྒྱབ་སྦྱར་ལ་མཐེ་བོང་མཐེའུ་ཆུང་གཉིས་སྦྱར་ནས་ལྟེ་བར་རེག་ཅིང༌། ཨོཾ་བཛྲོདྦྷ་ཝཱ་ཡ་སྭཱ་ཧཱ། ཞེས་རིགས་གསུམ་གྱི་དམ་ཚིག་གི་སྔགས་རྒྱས་བྱིན་གྱིས་བརླབ་བོ། ། ལྷ་དེ་གསུམ་གྱི་སྤྱི་བོར་རྣམ་སྣང་དང༌། ། སྣང་བ་མཐའ་ཡས་མི་བསྐྱོད་པ་ཡིས་བརྒྱན། ། རང་གི་ཐུགས་ཀའི་ས་བོན་འོད་ཟེར་གྱིས། ། རང་བཞིན་ལྷུན་གྲུབ་གནས་ནས་རིགས་གསུམ་མགོན། ། རྒྱལ་བ་སྲས་དང་བཅས་པས་ཡོངས་བསྐོར་བ། །
སྐད་ཅིག་སྤྱན་དྲངས་བཛྲ་ས་མཱ་ཛཿ ། མདུན་གྱི་ནམ་མཁར་བརྟན་པར་བཞུགས་ཤིག ། བཀྲ་ཤིས་པདྨ་ཀ་མ་ལཱ་ཡ་སྟྭཾ། མཆོད་པ་འབུལ་བ་ནི། ཏིང་འཛིན་སྔགས་དང་ཕྱག་རྒྱའི་བྱིན་བརླབས་པས། ། མཆོད་ཡུལ་དགྱེས་པའི་ཉེར་སྤྱོད་གྱ་ནོམ་པ། ། མཆོད་ཡུལ་མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་མཆོད་པའི་སྤྲིན་ཆེན་འདི། ། རྒྱལ་བ་ཀུན་དངོས་རིགས་གསུམ་ལྷ་ཚོགས་ལ། ། འབུལ་གྱིས་བཞེས་ནས་དངོས་གྲུབ་སྩལ་དུ་གསོལ། །
ཨོཾ་བཛྲ་ཨརྒྷཾ་པྲ་ཏཱིཙྪ་སྭཱ་ཧཱ་དེ་བཞིན་དུ། ཨོཾ་བཛྲ་པུཥྤཾ། དྷུ་པཾ། དཱི་པཾ། གནྡྷཾ། ནཻ་ཝི་དྱཾ། ཤབྡ་པྲ་ཏཱིཙྪ་སྭཱ་ཧཱ་ཞེས་ཕྱག་རྒྱ་དང་བཅས་པས་མཆོད། བསྟོད་པ་ནི། བདེ་གཤེགས་ཀུན་གྱི་སྐུ་གསུང་ཐུགས་གསང་བ། ། བསམ་མི་ཁྱབ་བདག་མཁྱེན་བརྩེ་ནུས་པའི་གཏེར། །
འཇམ་དབྱངས་འཇིག་རྟེན་དབང་ཕྱུག་གསང་བའི་བདག ། འགྲོ་བའི་རེ་སྐོང་རིགས་གསུམ་མགོན་ལ་བསྟོད། ། སྐུ་གསུང་ཐུགས་འཇམ་འགྲོ་བ་ཡོངས་ཀྱི་དཔལ། ། གཞོན་ནུའི་ཚུལ་འཛིན་ཡོན་ཏན་རྒྱས་པའི་སྐུ། དེ་ཕྱིར་འཇམ་དཔལ་གཞོན་ནུར་མཚན་གསོལ་བ། ། བློ་གྲོས་བསམ་མི་ཁྱབ་ལ་ཕྱག་འཚལ་ལོ། ། དུས་གསུམ་བདེ་བར་གཤེགས་པའི་ཡེ་ཤེས་སྐུ། ། འགྲོ་དྲུག་སེམས་ཅན་རྣམས་ལ་སྤྱན་རས་གཟིགས། ། ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། ། གཟི་བརྗིད་འོད་དཔག་མེད་ལ་ཕྱག་འཚལ་ལོ། །
ལྕང་ལོ་ཅན་གྱི་གནས་མཆོག་དམ་པ་ནས། ། རིག་སྔགས་གསང་སྔགས་ཀུན་གྱི་བདག་པོ་སྟེ། ། ལོག་འདྲེན་བགེགས་ཀྱི་ཚོགས་རྣམས་འཇོམས་མཛད་པ། ། བཅོམ་ལྡན་རྡོ་རྗེ་བསྣམས་ལ་ཕྱག་འཚལ་ལོ། ། ཅེས་པས་བསྟོད། དེ་ནས་བཟླས་པ་བྱ་བ་ནི། བདག་མདུན་ལྷ་གསུམ་གསལ་བའི་ཐུགས་ཀའི་ཟླར། ། དྷཱིཿཧྲཱིཿཧཱུྃ་གི་ས་བོན་གསུམ་གྱི་མཐར། ། རང་རང་སྔགས་ཀྱི་ཕྲེང་བས་བསྐོར་བར་གསལ། ། མདུན་བསྐྱེད་ཐུགས་ཀའི་ས་བོན་སྔགས་ཕྲེང་ལས། །
འོད་ཟེར་སྔགས་ཕྲེང་རྣམ་པ་ཕྱོགས་བཅུར་འཕྲོས། ། རྒྱལ་བ་རྒྱལ་སྲས་ཉན་རང་གྲུབ་པ་དང༌། ། ལྷ་ཀླུ་དྲང་སྲོང་ཀུན་གྱི་མཁྱེན་བརྩེ་མཐུ། ། ཇི་སྙེད་ཚུར་བསྡུས་རང་གི་ཐུགས་ཀར་ཐིམ། ། དེ་དག་ཀུན་གྱི་བྱིན་རླབས་ནུས་པ་ཡི། ། དངོས་གྲུབ་ཐམས་ཅད་རྒྱུད་ལ་ཞུགས་པར་བསམ། ། ཨོཾ་ཨ་ར་པ་ཙ་ན་དྷཱིཿ གཙོ་བོར་བཟླ། ཨོཾ་མ་ཎི་པདྨེ་ཧཱུྃ་དང༌། ཨོཾ་བཛྲ་པཱ་ཎི་ཧཱུྃ་ཞེས་པ་གཉིས་ཀྱང་ཅི་ནུས་བཟླས་མཐར་མཆོད་ཡོན་མེ་ཏོག་སོགས་ནས་ཤབྡ་པྲ་ཏཱིཙྪའི་བར་དང༌།
བདེ་གཤེགས་ཀུན་གྱི་སྐུ་གསུང་ཐུགས་གསང་བ། བསམ་མི་ཁྱབ་བདག་མཁྱེན་བརྩེ་ནུས་པའི་གཏེར། ། འཇམ་དབྱངས་འཇིག་རྟེན་དབང་ཕྱུག་གསང་བའི་བདག ། འགྲོ་བའི་རེ་སྐོང་རིགས་གསུམ་མགོན་ལ་བསྟོད། ། ཞེས་དང༌། བཅོམ་ལྡན་བདག་དང་སེམས་ཅན་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཞེས་འདོད་དོན་ཞུས་ལ། མཆོད་པའི་ཡོ་བྱད་མ་འབྱོར་ཉམས་པ་དང༌། ། བདག་བློ་རྨོངས་པས་ཏིང་འཛིན་མི་གསལ་སོགས། །
ཐུགས་དང་འགལ་བའི་ཉེས་པ་ཅི་བགྱིས་པ། ། རིགས་གསུམ་ལྷ་ཚོགས་བཟོད་པར་མཛད་དུ་གསོལ། ། ཞེས་ནོངས་པ་བཤགས་ནས། མདུན་བསྐྱེད་རང་བཞིན་གནས་སུ་བཛྲ་མུཿ ། ཞེས་པའི་གཤེགས་གསོལ་དང༌། སྙིང་གའི་དྷཱིཿལས་འོད་ཟེར་འཕྲོས་པའི་མོད། ། འཁོར་གཉིས་གདན་བཅས་འོད་ཞུ་རང་ལ་ཐིམ། ། རང་ཉིད་དམ་ཚིག་སེམས་དཔའི་འཇམ་དཔལ་གྱུར། ། གཏོར་མ་འབུལ་བ་ནི། དཀར་གཏོར་ཆབ་ཀྱིས་བྲན་ཏེ།
རྡོ་རྗེ་བསྣམས་པ་འདེབས་པའི་ཚུལ་དང༌། ཨོཾ་ཨ་ཀཱ་རུ་མུ་ཁཾ་སརྦ་དྷ་རྨཱ་ཎཱཾ་ཨདྱ་ནུཏྤནན་ཏྭ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ལན་གསུམ་གྱིས་བྱིན་གྱིས་བརླབས་ནས། བདག་ཉིད་འཇམ་དཔལ་ཐུགས་ཀའི་ས་བོན་གྱིས། ། རང་བཞིན་ལྷུན་གྱིས་གྲུབ་པའི་ཞིང་ཁམས་ནས། ། འཇམ་དབྱངས་འཇིག་རྟེན་དབང་ཕྱུག་གསང་བའི་བདག ། འཁོར་བཅས་འདིར་སྤྱོན་བཛྲ་ས་མཱ་ཛཿ ། ཞེས་པས་སྤྱན་དྲངས་ནས། ལྗགས་ལས་འོད་ཀྱི་སྦུ་གུ་བྱུང་བས་གཏོར་མ་གསོལ་བར་བསམས་ལ། ཨོཾ་ཨ་ར་པ་ཙ་སོགས་སྔགས་གསུམ་གྱི་མཐར་ཨོཾ་ཨ་ཀཱ་རོ་བཏགས་པ་ལན་གསུམ་གྱིས་ཕུལ།
ཨརྒྷཾ་སོགས་ཀྱིས་མཆོད་ལ་བསྟོད་པ་གོང་བཞིན་ཤླཽ་ཀ་གཅིག་དང༌། མཆོད་སྦྱིན་གཏོར་མ་འདི་བཞེས་སོགས་ནས་ཡིད་ལ་འདོད་པ་ཀུན་འགྲུབ་མཛོད་ཅེས་པའི་བར་གྱིས་འདོད་དོན་ཞུས། དེ་ནས་ས་བདག་སོགས་དངོས་གཞི་གང་ཡིན་པ་ལྟར་གྱེར་ལ། མཐར་བསྡུ་བའི་ཚེ་གཏོར་མགྲོན་ལ་མཆོད་པའི་ཡོ་བྱད་མ་འབྱོར་སོགས་གོང་བཞིན་བརྗོད་པས་གཤེགས་སུ་གསོལ་བ་དང༌། དགེ་བ་འདི་ཡིས་མྱུར་དུ་བདག ། རིགས་གསུམ་མགོན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་སོགས་བསྔོ་བ་སྨོན་ལམ་གང་ཤེས་དང་བཀྲ་ཤིས་ཀྱི་ཚིགས་སུ་བཅད་པས་མཐའ་བརྒྱན་པར་བྱའོ། ། དངོས་གྲུབ་སྒྲུབ་ཐབས་སྲིད་པའི་སོ་ནམ་མིན། །
ཚོགས་གསུམ་བསྒྲིགས་ལེགས་གཞན་འདྲིད་ཁ་གསགས་མིན། ། དོན་གཉེར་རེ་བསྐོང་ཁེ་གྲགས་བསྒྲུབ་ཕྱིར་མིན། ། གང་ཕྱིར་ཚུལ་འདིར་འབད་ལ་མི་སྤྲོ་མེད། ། ལྷག་པའི་ལྷ་མཆོག་གསུམ་གྱི་སྒྲུབ་པའི་ཐབས། ། རྒྱུད་དང་མཁས་པའི་གཞུང་མཐུན་བྱས་པ་ཡིན། ། དགེ་བས་སེམས་ཅན་ཁམས་ལ་བདེ་སྐྱིད་ཀྱི། ། ཀུན་ཕན་འོད་ཀྱི་བདུད་རྩི་འཐུང་བར་ཤོག ། ཅེས་རིགས་གསུམ་མགོན་པོའི་སྒྲུབ་ཐབས་ཉུང་གསལ་འདིའང་པདྨ་ཕུན་ཚོགས་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། ༈ །།རྨད་བྱུང་མཁྱེན་བརྩེ་ནུས་པའི་འོད་སྟོང་གིས། །
མི་ཤེས་སྒྲིབ་པའི་སྔོ་བསངས་རིང་བསལ་ནས། ། བློ་གྲོས་འདབ་སྟོང་ཕྱེ་བ་དཀོན་མཆོག་གསུམ། ། དབྱེར་མེད་དཔལ་ལྡན་བླ་མས་རྟག་ཏུ་སྲུངས། ། འདི་ན་རྣམ་འདྲེན་བསྟན་པའི་རྗེས་ཞུགས་ནས། ། ལེགས་པའི་ལམ་ལ་སློབ་འདོད་བཤེས་གཉེན་ནས། ། འདི་ཕྱིར་ཕན་པའི་གདམས་པ་དགོས་གསུངས་པ། ། མདོར་བསྡུས་ངག་གི་གླེང་བ་འདི་སྐད་མོལ། ། ཁམས་གསུམ་འཁོར་བ་གང་དུ་སྐྱེས་གྱུར་ཀྱང༌། ། སྡུག་བསྔལ་དེ་རྒྱུ་མི་དགེ་བཅུ་དག་གི ། ཐར་དུས་མེད་པའི་བཙོན་ར་ལྟར་ཤེས་ནས། །
སྲིད་ལས་ངེས་པར་འབྱུང་བའི་བློ་བསྐྱེད་འཚལ། ། འགྲོ་དྲུག་ཁྲོད་ནས་དམ་ཆོས་སྒྲུབ་པའི་རྟེན། ། དལ་འབྱོར་མི་ལུས་མཚུངས་པ་གཞན་ལ་མེད། ། དེ་ཉིད་ལན་མང་ཐོབ་པའི་སྐབས་མེད་པས། ། ད་ལམ་སྙིང་པོ་བླང་བའི་ཐབས་ལ་འབུངས། ། ཟག་བཅས་རྟེན་འདི་མི་རྟག་འཇིག་ཆོས་སུ། ། མ་སོང་རང་དབང་བསྡད་པ་སུ་ཞིག་ཡོད། ། དེ་ཚུལ་རང་ལ་འབྱུང་བའི་ཚུལ་ཤེས་ནས། ། བག་མེད་གཡེང་བའི་ལམ་དུ་མི་བཏང་ཅེས། ། དགེ་སྡིག་ལས་ཀྱི་འབྲས་བུ་མི་བསླུ་བ། །
བྱེད་པོ་རང་ལས་གཞན་ལ་མི་སྨིན་ཕྱིར། ། སྡིག་སྤང་དགེ་བ་ཅི་ནུས་སྒྲུབ་པ་དང༌། ། ཡང་དག་ལྟ་བས་དལ་འབྱོར་དོན་ཡོད་མཛོད། ། ཐེག་ཆེན་ལམ་གྱི་རྩ་བ་རང་ཉིད་ལ། ། གཅེས་པ་བོར་ནས་ཚེ་རབས་དུ་མ་ནས། ། ཕ་མར་བྱས་པའི་དགྲ་གཉེན་བར་མའི་འགྲོར། ། ཚད་མེད་བྱམས་དང་སྙིང་རྗེ་བསྒོམ་པ་གཅེས། ། སྙིང་རྗེའི་ཡུལ་གྱུར་དེ་རྣམས་སྡུག་བསྔལ་ལས། ། བསྒྲལ་ནས་བདེ་བའི་གོ་སར་འགོད་དགོས་ཀྱང༌། ། དེ་མཐུ་སངས་རྒྱས་མིན་པ་སུ་ལ་ཡོད། །
དེ་ཕྱིར་སངས་རྒྱས་སྒྲུབ་པའི་ལམ་ལ་འཇུག ། ལམ་ཡང་ཕ་རོལ་ཕྱིན་དང་གསང་སྔགས་གཉིས། ། ཕྱི་མ་ཐབས་ལ་མཁས་ཤིང་མྱུར་ལམ་སྟེ། ། སྔགས་ལ་རྩ་བ་དབང་བསྐུར་ཐོབ་ནས་ནི། ། རྩ་བ་ཡང་དག་དམ་ཚིག་བསྲུང་བ་གནད། ། ལམ་གྱི་གཙོ་བོ་རྣལ་འབྱོར་བླ་མེད་ཀྱི། ། ཡབ་ཆོས་ཀྱེ་རྡོར་བདེ་མཆོག་འཇིགས་བྱེད་དམ། ། ནཱ་རོ་མཁའ་སྤྱོད་སྤྱན་རས་གཟིགས་དམར་ཁྲིད། ། གང་རུང་ཐུགས་དམ་གཙོར་བྱས་དོན་ཆེན་འགྲུབ། ། ཀུན་གྱི་ཐོག་མ་བླ་མ་དཀོན་མཆོག་གསུམ། །
བདག་གཞན་བྱང་ཆུབ་བར་དུ་སྐྱབས་སོང་ན། ། ལམ་ལོག་འཇིགས་པ་ཀུན་ལས་སྐྱོབ་བྱེད་པའི། ། མཁྱེན་བརྩེ་ནུས་པའི་ཡོན་ཏན་བསམ་མི་ཁྱབ། ། དེ་ནས་གཞན་དོན་སངས་རྒྱས་ཐོབ་ཕྱིར་དུ། ། ལམ་བཟང་སྒྲུབ་ལ་འཇུག་པའི་སེམས་བསྐྱེད་བྱ། ། སྒྲིབ་སྦྱང་རྡོ་རྗེ་སེམས་དཔའི་བསྒོམ་བཟླས་དང༌། ། བསོད་ནམས་ཚོགས་བསགས་རང་རང་གཞུང་བཞིན་དུ། ། ཅི་ནུས་བསྒྲུབ་པས་མི་དགེའི་ལས་སྦྱངས་ཤིང༌། ། བསྐྱེད་རིམ་སངས་རྒྱས་གཟུགས་སྐུ་འགྲུབ་པའི་རྒྱུ། ། དེ་རྗེས་ཕྱི་ནང་སྣོད་བཅུད་འཁོར་འདས་ཆོས། །
ཐམས་ཅད་རང་སེམས་ཁོ་ནའི་ཆོ་འཕྲུལ་ཏེ། ། རྨི་ལམ་ཡུལ་གྱི་ལྟད་མོ་ཇི་བཞིན་དུ། ། སེམས་ཉིད་དེ་དེར་སྣང་ལས་གཞན་མ་ཡིན། ། སེམས་ཀྱང་བརྟགས་ན་གཅིག་དང་དུ་མ་མེད། ། ཁ་དོག་དབྱིབས་སམ་སྐྱེ་འགག་གནས་པ་བྲལ། ། ཡོད་མེད་ལ་སོགས་མཐའ་བྲལ་སྟོང་པ་ཉིད། ། ཤེས་པ་ཡེ་ཤེས་ཚོགས་བསགས་འཆི་བའི་སྲིད། ། སྦྱོང་བྱེད་ཆོས་སྐུ་འགྲུབ་པའི་རྒྱུ་ཡིན་ཏེ། ། ཚོགས་གཉིས་ཟུང་དུ་འཇུག་པའི་དགོས་པ་ཡོད། ། སྟོང་ཉིད་དེ་ཡི་རང་གདངས་མ་འགགས་རྩལ། །
གཞལ་ཡས་ཁང་ངམ་པད་ཟླ་གང་ཡིན་སྟེང༌། ། རང་རང་གཞུང་མཐུན་ལྷ་སྐུ་ཞལ་ཕྱག་གི ། རྣམ་པ་སྒྱུ་མ་ལྟ་བུའི་སྣང་སྟོང་བསྒོམ། ། དེས་ནི་སྣོད་ཀྱི་འཇིག་རྟེན་ཆགས་དང་བཅུད། ། སེམས་ཅན་སྐྱེ་བ་སྦྱང་བའི་བསྐྱེད་རིམ་མོ། ། དེ་ལ་བརྟེན་པ་རྫོགས་པའི་རིམ་པ་ཡང༌། ། གཞུང་བཞིན་བསྒོམ་པས་བསྐྱེད་རྫོགས་ཟུང་འཇུག་འགྱུར། ། དངོས་གྲུབ་སྒྲུབ་ཐབས་གཙོ་བོ་བཟླས་པ་ནི། ། བདེ་གཤེགས་ཀུན་ལ་སྙན་གསན་འབེབས་པ་སྟེ། ། ཁྱད་པར་རྩ་སྔགས་ཉེ་སྙིང་སྙིང་པོ་ཡིས། །
ལྷ་ཡི་སྐུ་གསུང་ཐུགས་རྒྱུད་བསྐུལ་བའི་སྔགས། ། བཟླས་ཚུལ་སྔགས་ཀྱི་རང་སྒྲ་གྲག་ཙམ་ལ། ། རང་བཞིན་སྐྱེ་འགག་བྲལ་བའི་གྲག་སྟོང་ངང༌། ། བཟླས་པས་སྲིད་པ་གསུམ་གྱི་སྒྲ་དབྱངས་སྦྱོང༌། ། སངས་རྒྱས་ཆོས་འཁོར་བསྐོར་བ་ལམ་དུ་བྱེད། ། སེམས་ལ་རེ་ཞིག་ལྡོག་ཆ་གསུམ་དབྱེ་ན། ། མཚན་ཉིད་གསལ་བ་ལྷ་སྐུ་གཟུགས་རྣམ་ཅན། ། རང་བཞིན་སྟོང་པ་ཆོས་སྐུ་ངོ་བོ་ཉིད། ། ཟུང་འཇུག་ལོངས་སྐུ་བསྒོམ་བྱ་སྒོམ་བྱེད་ལས། ། འདས་པ་ངོ་བོ་ཉིད་སྐུའི་རང་བཞིན་དུ། །
གཉིས་སུ་མེད་པ་ལམ་བྱེད་བཞིའི་སྒོ་ནས། ། ངེས་ཤེས་བསྐྱེད་ཀྱིན་ཉམས་སུ་བླང་བྱའོ། ། སྣོད་བཅུད་ལྷ་ཡི་འཁོར་ལོ་འོད་གསལ་ཀློང༌། ། བསྡུས་ནས་དམིགས་མེད་དབྱིངས་སུ་བཞག་པ་ཡིས། ། སྣོད་ཀྱི་འཇིག་རྟེན་འཇིག་དང་བཅུད་སེམས་ཅན། ། འཆི་བ་སྦྱོང་ཞིང་ཆོས་སྐུ་ལམ་བྱེད་དོ། ། གཞན་ཡང་ཐུན་མཚམས་སྤྱོད་ལམ་ཐམས་ཅད་དུ། ། རང་དང་སྣང་བ་སྣང་སྟོང་ལྷ་ཡི་སྐུ། ། སྒྲ་སྐད་ཐམས་ཅད་གྲག་སྟོང་སྔགས་ཀྱི་གསུང༌། ། དྲན་རྟོག་རིག་སྟོང་དབྱེར་མེད་ལྷ་ཡི་ཐུགས། །
མ་ཡེངས་རྟག་ཏུ་དྲན་ཤེས་བསྟན་བྱས་ན། ། འདི་ཕྱི་བར་དོའི་གནས་སྐབས་ཐམས་ཅད་དུ། ། ཕན་པར་ངེས་པའི་གདམས་པ་སྔགས་སྤྱོད་ལ། ། མཁས་དང་གྲུབ་པའི་གསུང་དོན་མདོ་ཙམ་མོ། ། རྒྱས་པ་གང་དུ་སྨོས་པའི་བསྐྱེད་རྫོགས་ཀྱི། ། རྣམ་བཤད་ཁྲིད་གཞུང་གང་ལ་གཙོར་བཏོན་པའི། ། དེ་གའི་གཞུང་ལ་ཐོས་བསམ་བགྱིད་པ་ལས། ། འདི་ན་ཡི་གེར་འདྲི་བས་ག་ལ་ལྡང༌། ། དེ་སྐད་མདོ་རྒྱུད་པདྨའི་དགའ་ཚལ་ལས། ། ཉམས་ལེན་སྙིང་པོ་སྦྲང་རྩི་མངར་བའི་བཅུད། །
བདག་བློ་བུང་བས་བཏུས་པའི་ཁུད་པ་འདི། ། བླ་མེད་བྱང་ཆུབ་སྒྲུབ་པའི་གསོས་སུ་ལོངས། ། འདི་བགྱིས་རྣམ་དཀར་དགེ་བས་མར་གྱུར་འགྲོ། ། རྣམ་འདྲེན་བསྟན་པ་དམ་པའི་རྗེས་ཞུགས་ནས། ། ཐོས་བསམ་བསྒོམ་པ་གེགས་མེད་ཕ་རོལ་སོན། ། རང་གཞན་དོན་གཉིས་འགྲུབ་པའི་རྒྱུར་གྱུར་ཅིག ། ཅེས་ཉམས་སུ་བླང་བྱའི་གདམས་པ་སྦྲང་རྩིའི་བཅུད་ལེན་ཞེས་བྱ་བ་འདི་ནི། ཉ་བྲག་དགོན་གྱི་བླ་མ་བྱམས་པ་མཁྱེན་རབ་པའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་ལ་གོར་གདམས་པ་སརྦཱརྠ་སིདྡྷཾ་བྷ་ཝ་ཏུ།། །། ༄༅། །མངོན་འདོད་ལམ་དང་མཐུན་པའི་སྨོན་ལམ་དོན་ཡོད་ཞགས་པ་ཞེས་བྱ་བ་བཞུགས།།
༄༅། །སརྦ་པྲ་ཎི་དྷི་སིདྡྷཾ་བྷ་ཝ་ཏུ། ནམ་མཁར་བླ་མ་ཕྱོགས་བཅུའི་སངས་རྒྱས་དང༌། ། རྒྱལ་སྲས་ཉན་ཐོས་རང་རྒྱལ་སྲུང་མའི་ཚོགས། ། སྤྲིན་ལྟར་གཏིབས་པའི་སྤྱན་སྔར་བདག་གི་ལུས། ། གྲངས་མེད་བཏུད་པས་ཕྱག་འཚལ་སྐྱབས་སུ་མཆི། ། མེ་ཏོག་སོགས་ཀྱིས་མཆོད་ནས་སྡིག་ལྟུང་བཤགས། ། དགེ་ལ་ཡི་རང་ཆོས་འཁོར་བསྐོར་བར་བསྐུལ། ། མྱ་ངན་མི་འདའ་བཞུགས་གསོལ་སྒོ་གསུམ་གྱི། ། དགེ་ཚོགས་བླ་མེད་བྱང་ཆུབ་ཐོབ་ཕྱིར་བསྔོ། ། བདག་གིས་འགྲོ་རྣམས་སྡུག་བསྔལ་ལས་བསྒྲལ་ཕྱིར། །
ཚོགས་གཉིས་མཐར་ཕྱིན་སངས་རྒྱས་ཐོབ་པར་ཤོག ། དེ་ཉིད་མངོན་གྱུར་བར་གྱི་སྐྱེ་ནས་སྐྱེར། ། མི་ཁོམ་བརྒྱད་དུ་སྐྱེ་བར་མ་གྱུར་ཅིག ། དལ་འབྱོར་ལུས་ཐོབ་དམ་པས་རྗེས་བཟུང་ནས། ། སྐྱབས་ཡུལ་དཀོན་མཆོག་གསུམ་དང་མི་འབྲལ་ཞིང༌། ། སྡིག་སྤོང་དགེ་བ་སྒྲུབ་པའི་བརྩོན་འགྲུས་ཀྱིས། ། འཇིག་རྟེན་ཡང་དག་ལྟ་ལ་སྤྱོད་གྱུར་ཅིག ། རྒྱལ་བསྟན་རྩ་བ་སོ་ཐར་སྡོམ་པ་དང༌། ། བསྟན་པའི་སྙིང་པོ་བྱང་སེམས་སྡོམ་པར་ལྡན། ། ཡང་སྙིང་སྔགས་ཀྱི་སྡོམ་པ་རིམ་གྱིས་སམ། །
ཅིག་ཅར་ཐོབ་པའི་སྐལ་ལྡན་བདག་གྱུར་ཅིག ། དེ་དག་སོ་སོའི་ཟབ་མོ་ལྟ་བའི་གཞུང༌། ། རྒྱ་ཆེན་སྤྱོད་པའི་གཞུང་ལུགས་རབ་འབྱམས་དང༌། ། སྒོམ་པ་ཉམས་ལེན་རིམ་པའི་གཞུང་རྣམས་ལ། ། ཐོས་བསམ་བསྒོམ་བྱུང་བློ་གྲོས་རྒྱས་པར་ཤོག ། བསླབ་བྱ་གཞན་ལ་གནོད་པ་གཞིར་བཅས་སོགས། ། ཉེས་སྤྱོད་བསྡམ་ཞིང་དགེ་ཆོས་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ་བསྲུང་ཞིང༌། ། ཕྱིན་དྲུག་བསྡུ་བཞིའི་ལམ་ལ་འཇུག་པར་ཤོག ། རྣམ་རྟོག་མཚན་མས་དབེན་པའི་ཞི་གནས་དང༌། །
བདག་མེད་གནས་ལུགས་རྟོགས་པའི་ལྷག་མཐོང་གཉིས། ། མི་འབྲལ་ཟུང་དུ་འབྲེལ་བའི་རྣལ་འབྱོར་གྱིས། ། ཆོས་ཀུན་བདག་མེད་གནས་ལུགས་རྟོགས་པར་ཤོག ། ཟབ་གསལ་བསྐྱེད་དང་རྫོགས་པའི་ཏིང་འཛིན་གྱིས། ། སྣང་སྲིད་འཁྲུལ་པའི་སྣང་བ་ཇི་སྙེད་པ། ། རྣམ་དག་སྐུ་དང་ཡེ་ཤེས་འཁོར་ལོར་འཆར། ། རང་གཞན་དོན་གཉིས་ལྷུན་གྱིས་གྲུབ་པར་ཤོག ། ཐབས་དང་ཤེས་རབ་ཟུང་འཇུག་གོམ་པའི་སྟབས། ། ཅི་ཡང་བསྒྱུར་ལ་མཁས་པའི་རྣལ་འབྱོར་པས། ། ལམ་ལྔ་ས་བཅུའི་ཐིག་པ་རིམ་བགྲོད་དེ། །
ཡོན་ཏན་བསམ་མི་ཁྱབ་པར་དབང་འབྱོར་ཤོག ། དེ་ལྟའི་ལམ་མཆོག་སྒྲུབ་ལ་ཕྱི་ནང་གི ། བར་ཆད་འཕྲེང་གེགས་མུན་པ་འཐིབས་གྱུར་ན། ། སྐྱབས་གསུམ་ཐུགས་རྗེའི་འོད་བརྒྱས་དྲུངས་ཕྱུང་ནས། ། བདེ་ལེགས་ཕན་བདེའི་འདབ་སྟོང་གྲོལ་བར་ཤོག ། ཅེས་སྐྱེ་ནས་སྐྱེ་བར་མངོན་འདོད་ལམ་དང་མཐུན་པའི་སྨོན་ལམ་དོན་ཡོད་ཞགས་པ་ཞེས་བྱ་བ་འདི་ནི། རི་ཁྲོད་པ་བཀྲ་ཤིས་དབང་ཕྱུག་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་འཕྲལ་དུ་བྲིས་པ་སྨོན་པའི་འབྲས་བུ་ཐམས་ཅད་སྨིན་པར་གྱུར་ཅིག། །། ༄། །དགོས་སྐབས་ཀྱི་འདོད་གསོལ་བཞུགས་སོ།། ༄༅། །དེ་མཚམས་གང་ལ་སྐྱབས་སུ་སོང་ཙམ་སྲིད་དང་ཞིའི། །
འཇིགས་པ་ཀུན་ལས་བསྐྱབས་ནས་ཅི་འདོད་དཔལ། ། བདེ་བླག་ཕྱིན་པ་དཀོན་མཆོག་རྣམ་གསུམ་དང༌། ། ཐུགས་རྗེ་མྱུར་མ་རྗེ་བཙུན་སྒྲོལ་མ་ཀྱེ། ། ཆོས་དོན་གཉེར་དང་ཚོགས་བསགས་སྒྲིབ་སྦྱོང་ཕྱིར། ། བདག་སོགས་མི་དང་རྟ་ཕྱུགས་འཁོར་དང་བཅས། ། བཤུལ་རིང་ལམ་དུ་ཡར་འགྲོ་མར་འོང་དང༌། ། གང་དུ་སྡོད་པའི་གནས་སྐབས་ཐམས་ཅད་དུ། ། འགོ་བར་འགྱུར་བའི་ཆུ་བུར་ནད་ཡམས་དང༌། ། གདོན་བགེགས་གནོད་པས་མི་ཚུགས་རྟག་བསྲུང་ཞིང༌། ། དགྲ་རྐུན་གཅན་གཟན་ཆུ་བོའི་འཇིགས་པ་སོགས། །
མི་འབྱུང་བསྲུང་བའི་སྐྱབས་སྦྱིན་ཕྱག་རྐྱོངས་ཤིག ། བསོད་ནམས་རི་བོ་བརླིང་བའི་ངོས་ཡངས་ནས། ། འཆི་མེད་ཚེ་ཡི་གངྒཱའི་རྒྱུན་རིང་འབབ། ། གཞུང་ལུགས་ཐོས་བསམ་སྒོམ་པའི་བློ་རྒྱས་ནས། ། ཆོས་ལ་མཁས་པའི་བྱེད་པོ་ཉིད་བྱིན་རློབས། ། སངས་རྒྱས་སྐུ་གསུམ་སོགས་ནས། ཇི་ལྟར་གསོལ་བཏབ་སྙེ་མ་གཡུར་ཟ་མཛོད། ། ཅེས་གནས་སྐབས་ཀྱི་འདོད་དོན་གསོལ་གདབ་འདིའང༌། དབོན་བཀྲ་ཤིས་ནོར་བུ་དབུས་ལ་བཏེག་སྐབས་རྒྱུན་དུ་འདོན་བྱ་རྒྱུར། བནྡེ་ཚུལ་ཁྲིམས་རིན་ཆེན་གྱིས་རྨ་རོང་ཆབ་ཚན་ཁར་བྲིས་པ་དགེ་ལེགས་འཕེལ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
