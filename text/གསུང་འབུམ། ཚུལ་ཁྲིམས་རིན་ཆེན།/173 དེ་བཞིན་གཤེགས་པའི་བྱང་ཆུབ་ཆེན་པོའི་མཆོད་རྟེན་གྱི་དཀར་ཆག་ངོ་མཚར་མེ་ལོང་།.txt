གསུང་འབུམ། ཚུལ་ཁྲིམས་རིན་ཆེན།
པོད ༡༧༣
དེ་བཞིན་གཤེགས་པའི་བྱང་ཆུབ་ཆེན་པོའི་མཆོད་རྟེན་གྱི་དཀར་ཆག་ངོ་མཚར་མེ་ལོང་།
༼ཨ༽ ༄༅། །ཏཐཱགཏསྱམཧཱབོདྷེཿསྟཱུཔཱཝདཱནཱཤྩརྻཱདརྴནྣཱམབིཛཧཱརཾ།།
༄༅། །དེ་བཞིན་གཤེགས་པའི་བྱང་ཆུབ་ཆེན་པོའི་མཆོད་རྟེན་གྱི་དཀར་ཆག་ངོ་མཚར་མེ་ལོང་ཞེས་བྱ་བ་བཞུགས་སོ།། དཔག་ཡས་བསོད་ནམས་ཡེ་ཤེས་ཚོགས་ཟུང་ལས། ། ལེགས་བྱུང་ངུར་སྨྲིག་འཆང་གི་རྣམ་རོལ་གྱིས། ། རྒྱལ་བའི་ཕྲིན་ལས་བཟང་པོ་རྗེས་སྐྱོང་བ། ། ཡོན་ཏན་རྒྱ་མཚོ་བླ་མས་དགེ་ལེགས་སྩོལ། ། བུ་རམ་ཤིང་པའི་རྒྱུ་འཁྲུངས་སྟོན་མཆོག་གི ། སེམས་ཅན་སྨིན་བྱེད་མཛད་པ་བགྲང་ཡས་ལས། ། ཐ་དད་གནས་སུ་མཛད་ཆེན་བརྒྱད་བསྟན་ཚེ། །
ལེགས་བྱུང་མཆོད་རྟེན་བརྒྱད་ལ་ཕྱག་བགྱིས་ནས། ། གང་ལས་བྱང་ཆུབ་སྙིང་པོ་མངོན་མཛད་དུས། ། དབུས་རྒྱུར་འཆང་དུ་དད་ལྡན་གྱིས་བརྩིགས་པ། ། གང་ལ་དཔེར་བླངས་བྱང་ཆེན་མཆོད་རྟེན་འདི། ། མཐོང་དོན་ཆེ་བའི་ངོ་མཚར་མེ་ལོང་ངོམ། ། དེ་ལའང་གང་ཞིག་དད་པའི་དབང་པོས་ཀུན་ནས་བསླངས་ཏེ་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་ཚད་དང་ལྡན་པ་བརྩིགས་པའམ། སྔོན་ཆད་གཞན་གྱིས་བཞེངས་པ་དག་འདྲེན་བྱེད་ཀྱི་དབང་པོའི་ཡུལ་དུ་བགྱིས་པའམ། དྭང་བའི་སེམས་ཀྱིས་ཕྱག་མཆོད་ཀྱི་ཕྲེང་བ་ཚར་དུ་དངར་བས་མཆོད་ཅིང་བཀུར་སྟིར་བྱེད་པ་ནི་སྐལ་བར་ལྡན་པའི་རྒྱུད་ལ་དགེ་བའི་ས་བོན་གསར་དུ་འཇོག་པ་ནས་བརྩམས་ཏེ་མཐར་ཐུག་བྱང་ཆུབ་སྙིང་པོའི་བར་གྱི་དགེ་ལེགས་ཐམས་ཅད་འབྱུང་བའི་གཞི་ཉིད་དུ་ངེས་པ་ནི། ཇི་སྐད་དུ་མྱ་ངན་ལས་འདས་པའི་མདོར། ལྷ་དང་མིའི་འཁོར་རྣམ་བཞིས་རིན་པོ་ཆེ་སྣ་བདུན་གྱི་མཆོད་རྟེན་བྱས་ཏེ་རིང་བསྲེལ་ལ་མཆོད་ན་བསོད་ནམས་དཔག་ཏུ་མེད་པ་ཐོབ་ཅིང༌།
སེམས་ཅན་དེ་དག་སྲིད་པ་གསུམ་གྱི་སྡུག་བསྔལ་སྤངས་ནས། མྱ་ངན་ལས་འདས་པའི་བདེ་བ་ཐོབ་པར་འགྱུར་རོ་ཞེས་དང༌། དམ་པའི་ཆོས་པདྨ་དཀར་པོ་ལས་ཀྱང༌། རིན་ཆེན་མཆོད་རྟེན་སྟོང་ཕྲག་དུ་མ་དག ། གསེར་དང་དངུལ་དང་འོན་ཏེ་ཤེལ་གྱིའམ། ། རྡོ་ཡི་སྙིང་པོའི་མཆོད་རྟེན་གང་གིས་བྱས། ། བཻཌཱུརྻ་མཆོག་དེ་བཞིན་ཨནྡ་རྙིལ། ། ལ་ལས་མུ་ཏིག་ཀེ་ཀེ་རུ་ལས་བྱས། ། དེ་དག་གིས་ཀྱང་བྱང་ཆུབ་ཐོབ་པར་འགྱུར། ། གང་གིས་མཆོད་རྟེན་རྡོ་ལས་བྱས་པ་དང༌། །
གང་གིས་ཨ་ག་རུ་དང་ཙནྡན་ནམ། ། གང་གིས་ཐང་ཤིང་མཆོད་རྟེན་བྱས་པ་དང༌། ། ལ་ལས་ཤིང་མང་གཞན་ལས་བྱས་པ་དང༌། ། ས་དང་སོ་ཕག་ལས་ནི་བརྩིགས་པ་ཡི། ། རྒྱལ་བའི་མཆོད་རྟེན་དགའ་ཞིང་བྱས་པ་དང༌། ། དེ་ཕྱིར་ས་རྡུལ་ཕུང་པོ་དག་ལས་ཀྱང༌། ། མྱ་ངམ་དགོན་པ་དག་ཏུ་བྱས་པ་དང༌། ། བྱིས་པ་རྩེད་མོར་དེ་དང་དེ་དག་ཏུ། ། གང་གིས་རྒྱལ་བ་དེ་ཕྱིར་མཆོད་རྟེན་དག ། བྱེ་མ་ལས་ནི་ཕུང་པོ་བྱས་པ་ཡང༌། །
དེ་རྣམས་ཀྱིས་ཀྱང་བྱང་ཆུབ་ཐོབ་པར་འགྱུར། ། ཞེས་བྱ་བ་ལ་སོགས་པས་རྒྱ་ཆེར་བསྔགས་པ་འབྱུང་བ་དང༌། ཁྱད་པར་རང་གི་རྩ་བའི་བླ་མའི་ཐུགས་ཀྱི་དགོངས་རྫོགས་སུ་དམིགས་ཏེ་མཆོད་རྟེན་བཞེངས་པ་དང༌། དེ་ལ་མཆོད་པ་བྱས་པའི་བསོད་ནམས་ནི། ། བླ་མའི་ཡོན་ཏན་ཟུང་བའི་རྒྱུད་ལས། དེ་བཞིན་མོས་གུས་ལྡན་པའི་སློབ་མ་ཡིས། ། བླ་མ་འདས་ནས་གདུང་བས་མཆོད་བྱས་ན། ། ཐུགས་ཀྱི་དགོངས་པ་གོང་དུ་ཡོངས་རྫོགས་ཤིང༌། ། སློབ་མས་བླ་མའི་རྣམ་ཐར་སྙོགས་པར་འགྱུར། ། བླ་མ་འདས་པའི་ལོ་ཟླ་ཚེས་གྲངས་དག །
ངེས་པར་བཟུང་ནས་མཆོད་པ་བྱས་གྱུར་ན། ། བསྐལ་པར་བསགས་པའི་སྡིག་ཆེན་རབ་བཅོམ་ནས། ། ཤིན་ཏུ་མི་བཟད་གཤིན་རྗེའི་གྲོང་ལས་ཐར། ། སྟོང་གསུམ་སྐྱེ་བོ་མིག་བྲལ་སྲོག་ཉམས་ལ། ། མིག་སྲོག་བྱིན་ཀྱང་དེ་ཡི་དཔེར་མི་བཟོད། ། དེ་སྙེད་སྐྱེ་བོ་དགྲ་བཅོམ་ལ་བཀོད་ནས། ། བསྐལ་པར་མཆོད་པའི་དགེ་བས་དཔེར་མི་བཟོད། ། བསྐལ་པ་གྲངས་མེད་བསགས་པའི་སྡིག་པ་ཡང༌། ། མུན་ལ་ཉི་མ་ཇི་བཞིན་མ་ལུས་སེལ། ། ཞེས་བྱ་བ་ལ་སོགས་པའི་ཡིད་ཆེས་ལུང་གི་ཕྲེང་བས་བློ་གྲོས་ཀྱི་ཤིང་རྟའི་ཁ་ལོ་དད་གསུམ་ལམ་དུ་ཉེ་བར་དྲངས་པར་བརྟེན།
སྡེ་དགེའི་མགོན་ཁང་སྲིད་གསུམ་རྣམ་རྒྱལ་གྱི་བླ་མ་ལྷུན་གྲུབ་ཏིང་འཛིན་གྱིས། རང་ཉིད་ལ་སྟོབས་བཅུ་མངའ་བའི་བསྟན་པའི་སྙིང་པོར་གྱུར་པ་སྡོམ་པ་གསུམ་གྱི་བདུད་རྩིའི་འབྱོར་པ་བླ་ན་མེད་པའི་སྐལ་བ་བཟང་པོར་སྦྱར་བའི་སྐུ་དྲིན་གཞལ་དུ་མེད་པའི་མཁན་པོ་རིན་པོ་ཆེ། ཐེག་གསུམ་བསྟན་པའི་སྣང་བྱེད། སྐྱབས་གསུམ་འདུས་པའི་བདག་ཉིད། སྐུ་གསུམ་ཡོན་ཏན་ཕུང་པོ། དུས་གསུམ་གཟིགས་པའི་དབང་ཕྱུག་དམ་པ་འཇམ་པའི་དབྱངས་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པ་དེ་ཉིད་ཀྱི་ཟབ་ཡངས་ཐུགས་ཀྱི་དགོངས་པའི་ཆུ་གཏེར་འགེངས་པ་དང༌། རང་ཉིད་ལྟོས་དང་བཅས་པའི་འགྲོ་བ་རྣམས་ཀྱི་རྒྱུད་དུའང་དགེ་བའི་ས་བོན་རྨ་མེད་པ་འཇོག་ཅིང་རྗེ་བཙུན་བླ་མ་དམ་པའི་ཞབས་དྲུང་དུ་སྐྱེ་བའི་སྨོན་ལམ་གསོལ་བའི་རྟེན་དུ་དམིགས་ནས། བྱང་ཆུབ་ཆེན་པོའི་མཆོད་རྟེན་ཆེན་པོ་འདི་ཉིད་བཞེང་བའི་ཚད་ཀྱི་དབྱེ་བ་ནི། གངས་ཅན་གྱི་ལྗོངས་འདིར་མཁས་པ་རྣམས་ཀྱིས་མཛད་པའི་ཆ་ཚད་ཀྱི་ཡི་གེ་མང་དུ་མཆིས་པ་ལས། འདིར་པཎྜི་ཏ་ཆེན་པོ་བྲང་ཏི་ནམ་མཁའ་དཔལ་བཟང་པའི་ཡི་གེའི་དགོངས་པ་ལྟར་བཟུང༌།
དེ་ལའང་མཆོད་རྟེན་ཆེ་ཆུང་གང་ཡང་རུང་སྟེ་དེ་བཞིན་གཤེགས་པའི་རིང་བསྲེལ་གྱི་སྙིང་པོ་དང་སྲོག་ཤིང་ཅན་དུ་ངེས་པར་དགོས་པའང་དཔེར་ན་མདོ་ལས། དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་རིང་བསྲེལ་ཡུངས་འཕྲུ་ཙམ་མཆོད་རྟེན་གྱི་བུམ་པ་སྐྱུ་རུ་ར་ཙམ། སྲོག་ཤིང་ཁབ་ཙམ་བཙུགས་ནས་གདུགས་རྒྱ་ཤུག་གི་ལོ་མ་ཙམ་འདོགས་པར་བྱེད་པ་དེ་ཞེས་སོགས་འབྱུང་བ་ལྟར། འདིར་ཡང་ལྷ་ཤིང་དྲི་བཟང་པོ་ཅན་ལས་བྱས་པའི་སྲོག་ཤིང་ཕྱོགས་དང་རྩེ་མཇུག་མ་འཁྲུལ་པའི་གནས་རྣམས་སུ་གཟུངས་སྔགས་འདྲི་བར་འོས་པ་བཅས་ཚུལ་བཞིན་བཙུགས་ཏེ། རིང་བསྲེལ་ལའང་རྣམ་པར་དབྱེ་བ་མང་དུ་མཆིས་པ་ལས། ཆོས་སྐུའི་རིང་བསྲེལ་ཞེས་བྱ་བ་ནི། གཟུངས་སྔགས་བྱིན་རླབས་ཅན་གཞུག་པ་སྟེ། དེ་ནི་ལྷུན་གྲུབ་སྟེང་གི་ཆོས་གྲྭ་འདིར་བཞུགས་པའི་གཟུངས་པར་རྒྱས་པའི་དཀར་ཆག་ཏུ་གསལ་ལྟར་དང་པོར་ལམ་ཟབ་མོ་བླ་མའི་རྣལ་འབྱོར་གྱི་བླ་མ་བརྒྱུད་པའི་མཚན་གཟུངས། ཀྱེ་རྡོ་རྗེ་མན་ངག་ལུགས་སོགས་བཀའ་བབས་བཞིའི་བླ་མའི་མཚན་གཟུངས་ནས་བརྩམས་ཏེ་འགྲོ་བཟང་སྙིང་པོ་ལུགས་ཀྱི་རྣམ་ཐོས་སྲས་ཞི་དྲག་གི་བརྒྱུད་པའི་མཚན་གཟུངས་ཀྱི་བར་ཡོངས་རྫོགས་ཚར་གཅིག་དང་གཙུག་ཏོར་གྱི་གཟུངས་རྣམས་ཆོས་འཁོར་གྱི་རྩེ་ནས་བྲེ་ཡན་ཆད་དུ་ཁྱབ་པར་བཞུགས་པ་དང༌། དེ་ནས་བུམ་གདན་ཡན་ཆད་དུ་རྒྱུད་སྡེ་གོང་མའི་གཟུངས་རྒྱས་པ་ཡོངས་རྫོགས་ཚར་བཅུ་གསུམ།
བང་རིམ་བཞིར་རྒྱུད་སྡེ་འོག་མའི་གཟུངས་ཡོངས་རྫོགས་ཚར་བཅུ་གསུམ། དེ་དག་གི་བར་སྐབས་ཀུན་དུ་གཟུངས་པར་ཆུང་བའི་རྒྱུད་སྡེ་གོང་འོག་གི་གཟུངས་ཡང་ཚར་མང་པོ་དང་གཟུངས་ཆེན་སྡེ་ལྔ་ཚར་སུམ་ཅུ་སོ་གསུམ་ཙམ་ཁྱབ་པར་བཞུགས་ཤིང༌། གཞན་ཡང་མདོ་གཟུངས་ཀྱི་སྐོར་ཚར་བཅུ་གསུམ་རྣམས་བཞུགས་སོ། ། སེང་ཁྲིའི་སྟོད་ནས་བཟུང་སྟེ་ཆོས་སྐྱོང་གི་སྐོར་ཚར་སུམ་ཅུ་སོ་གཉིས། ནོར་ལྷའི་སྐོར་ཚར་སུམ་ཅུ་སོ་གཉིས། བཀྲ་ཤིས་ཀྱི་སྐོར་རྣམས་ཚར་སུམ་ཅུ་སོ་ལྔ་རེ། འདོད་གསོལ་ཚར་གསུམ། རྡོ་རྗེ་འཆང་ཀུན་དགའ་ཆོས་འཕེལ་གྱིས་ཚད་ལྡན་དུ་བསྒྲུབས་པའི་གནོད་སྦྱིན་ཕོ་དགུ་མོ་དགུའི་འཁོར་ལོ་དང༌། ཡང་རབ་གནས་ཙམ་བགྱིས་པའི་འཁོར་ལོ་ཆ་གཅིག་བཅས་ཏེ། དེ་དག་ལའང་དར་ལིང་གང་རིགས་ཀྱི་ན་བཟའ་སེར་པོ་དང་བཅས་པར་བཞུགས་སོ། །
གདུང་རིང་བསྲེལ་གྱི་རིགས་ལ། དེ་བཞིན་གཤེགས་པའི་འཕེལ་གདུང་འཁྲུལ་མེད་ཡུངས་འབྲུ་ཙམ་གཉིས། ས་སྐྱ་པཎྜི་ཏའི་དབུ་ལོ། ཆོས་རྗེ་བླ་མ་དམ་པའི་ན་བཟའ། དཀོན་མཆོག་དཔལ་ལྡན་པའི་གདུང་ཚ་སྒྲོལ་མ་དཀར་མོ། དཔལ་ལྡན་དོན་གྲུབ་ན་བཟའ། ནམ་མཁའ་རིན་ཆེན་གདུང་རུས་ཕྱེ་མ། མཁན་ཆེན་བཟང་པོ་རྒྱལ་མཚན་གདུང་ཚ་ཀྱེ་རྡོ་རྗེའི་སྐུ། སངས་རྒྱས་ཕུན་ཚོགས་ན་བཟའ། མཁན་ཆེན་བསོད་ནམས་བཟང་པོའི་དབུ་ལོ་བུབས།
བཀྲ་ཤིས་ལྷུན་གྲུབ་གདུང་རུས་ཕྱེ་མ་དང་ན་བཟའ། ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་པའི་ཚེམས་རྡོག་པོ་དང་གདུང་རུས་ཕྱེ་མ་ན་བཟའ་བཅས། མཁན་ཆེན་སངས་རྒྱས་དཔལ་བཟང་པའི་གདུང་ཐལ། ཤུག་རྭ་བ་ཀུན་དགའ་དཔལ་འབྱོར་དབུ་སྐྲ། རྡོ་རྗེ་འཆང་བཀྲ་ཤིས་བཟང་པོའི་གདུང་རུས། གྲུབ་ཆེན་ཐང་སྟོང་རྒྱལ་པོའི་ཚེ་རིལ། དགའ་ལྡན་པའི་སྐྱེ་བདུན་རིལ་བུ། གཙང་པཎ་ཆེན་ཐམས་ཅད་མཁྱེན་པས་བསྒྲུབས་པའི་དམ་རྫས་རིལ་བུ་རྣམས་ཡིད་ཆེས་ཁྱད་པར་ཅན་དང༌། དཔལ་ས་སྐྱའི་རྟེན་འདམ་དཔེ་བྲལ་མར་གྲགས་པ་ས་སྐྱ་པ་ངག་དབང་ཀུན་དགའ་བཀྲ་ཤིས་ནས་འཇམ་དབྱངས་སངས་རྒྱས་ཕུན་ཚོགས་པའི་ཕྱག་ཏུ་བརྒྱུད་ནས་བྱུང་བ་ལ། སླར་ཡང་ངོར་པའི་བླ་མ་རིམ་པར་བྱོན་པས་བསྒྲུབས་པའི་བདུད་རྩི་རི་ལུ་སོགས་བྱིན་རླབས་རྟེན་འགངས་ཆེ་བ་དང་ལྷན་ཅིག
མཁས་བཙུན་བཀྲ་ཤིས་དབང་ཕྱུག་གིས་ཕྱག་བསྟར་མཛད་པའི་རྟེན་འདམ་ལས་གྲུབ་པའི་སྐུ་བརྙན་བཞུགས་པ་ལ། རྡོ་རྗེ་འཆང་སྐུ་གཉིས། ཇོ་བོ་རྗེ་གསུམ། ས་ཆེན། བསོད་ནམས་རྩེ། གྲགས་པ་རྒྱལ་མཚན། འཕགས་པ་རིན་པོ་ཆེ། ཐེག་ཆེན་ཆོས་རྗེ། ཀུན་དགའ་བཟང་པོ། ཐུབ་སྐུ་རྣམས་རེ་རེ།
མི་འཁྲུགས་པ་གཉིས། ཀྱེ་རྡོར་དྲུག མཁའ་སྤྱོད་བཞི། འཇིགས་བྱེད་བཞི། སྒྲོལ་དཀར་གསུམ། རྣམ་རྒྱལ་མ་གཅིག གུར་མགོན་གཉིས། གདོང་བཞི་པ་གཅིག ཛམྦྷ་ལ་གཅིག སཱཙྪ་གཅིག་སྟེ།
རྟེན་འདམ་དེ་ལ་བཞུགས་ཚུལ་ཐོ་ནི། བྱང་ཆུབ་སེམས་དཔའ་ཆོས་འཕགས་ཀྱི་ཚེམས། ས་ཆེན་གདུང་རུས། བསོད་ནམས་རྩེ་མོའི་སྐུ་ཆིངས། རྗེ་བཙུན་གྲགས་པའི་སྐུ་བེར། ས་པཎྜི་ཏའི་དབུ་ལོ། རྗེ་བཙུན་གོང་མའི་གར་གོས། ས་ལོའི་སྐུ་བེར་དང་པུར་རས། བསེ་འབག་རྒྱ་གར་ནས་ཕེབས་དུས་ཀྱི་ཞལ་ཁེབས། བདག་ཆེན་ངག་དབང་པའི་དབུ་ཐོད། །
འཇམ་དབྱངས་ཀུན་དགའ་བསོད་ནམས་དབུ་སྐྲ། གློ་བོ་མཁན་ཆེན་གྱི་གདུང་རུས་དང་པུར་རས། རྩེ་གདོང་ཁྲི་ཆེན་པའི་དབུ་སྐྲ། བདག་ཆེན་རྡོ་རྗེ་འཆང་གི་ལྗགས་ཐུན། ཚར་ཆེན་གྱི་རྟེན་གཏོར། རྡོ་རྗེ་འཆང་ཀུན་དགའ་བཟང་པོའི་སྐུ་ཁྲུས་གདུང་ཐལ་རིལ་བུ། ངོར་ཆེན་དཀོན་མཆོག་ལྷུན་གྲུབ་ཀྱི་སྐུ་ཆིངས་དང་དབུ་ཞྭ་མགུལ་སྒྲོག པཎ་ཆེན་ནམ་མཁའ་དཔལ་བཟང་དབུ་སྐྲ་དང་ན་བཟའ། མུས་ཆེན་ནམ་མཁའ་དཔལ་བཟང༌། མཁས་གྲུབ་དཔལ་ལྡན་དོན་གྲུབ།
ཤར་ཆེན་ཤེས་རབ་འབྱུང་གནས། འཇམ་དབྱངས་དཔལ་མཆོག་རྒྱལ་མཚན། མཁན་པོ་ལྷུན་གྲུབ་དཔལ་ལྡན། མཁས་གྲུབ་སངས་རྒྱས་ཕུན་ཚོགས། རིན་པོ་ཆེ་ཤེས་བྱ་བཟང་པོ། མཁན་པོ་ཚུལ་ཁྲིམས་དཔལ་བཟང༌། དབུ་མཛད་ཀུན་དགའ་དཔལ་འབྱོར། མཁས་གྲུབ་བཀྲ་ཤིས་དཔལ་ལྡན། ཐུབ་བསྟན་མཁན་ཆེན་བཟང་པོ་རྒྱལ་མཚན། བཅོ་བརྒྱད་པ་ལྷ་བཙུན་མཁྱེན་རབ་ངག་དབང་ལྷུན་གྲུབ།
ཞྭ་ལུ་མཁན་ཆེན་རིན་ཆེན་བསོད་ནམས་མཆོག་གྲུབ་རྣམས་ཀྱི་གདུང་རུས་འཁྲུལ་མེད། རྒྱ་གར་རྡོ་རྗེ་གདན་དང་ཆུ་བོ་གངྒཱ་ནཻ་རཉྫ་སོགས་རྒྱ་བལ་བོད་ཡུལ་གྱི་གནས་ཆེན་རྣམས་ཀྱི་ས་སྣ་ཆུ་སྣ། རྟེན་བྱིན་རླབས་ཅན་མང་པོའི་ཞལ་ཕྱིས་དང་ཞལ་རྡུལ། རྒྱ་བོད་ཀྱི་མཁས་གྲུབ་མང་པོའི་གདུང་སོགས་བྱིན་རླབས་རྟེན་དུ་མ་གཅིག་ཏུ་བསྲེས་པའི་ཁུངས་ལྡན་འཁྲུལ་མེད་ཁོ་ན་བཞུགས་ཏེ། དེ་དག་ནི་ཆོས་འཁོར་ནས་བུམ་པའི་སྟོད་ཆ་ཡན་དུ་ན་བཟའ་སེར་པོ་དྲི་བཟང་དང་ལྷན་ཅིག་བཞུགས་སུ་གསོལ་ཏོ། ། དེ་མན་ཆད་ཀྱི་གསེབ་ཚག་རྣམས་དང་གནོད་སྦྱིན་འཁོར་ལོའི་ཁོར་ཡུག་རྣམས་སུ་རིན་པོ་ཆེའི་རྡོག་པོ་གསེར་དང༌། དངུལ་དང༌། མུ་ཏིག་རྡོག་པོ་གསུམ། མུ་མེན། བྱི་རུ།
གཡུ། སྦུར་ལེན། ཤེལ། དུང་དང༌། ཉ་ཕྱིས། གཞན་ཡང་རིན་པོ་ཆེ་སྣ་ཚོགས་གདུས་པའི་ཕྱེ་མ། དར་གོས་སྣ་ཚོགས་ཀྱི་ཚལ་བུ། ཨ་རུ་ར་སེར་མདོག ཙནྡན་དཀར་དམར། བུམ་པའི་ནང་རྫས་ཉེར་ལྔ་སོགས་བཟང་སྨན་སྣ་ཚོགས་དང༌།
སྤོས་དཀར། ཀ་ར། བུ་རམ། སྦྲང་རྩི། འབྲུ་སྣ་ཚོགས། དཀར་གསུམ། རྒྱ་ཇ། གཞན་ཡང་ཆུ་བོ་གངྒཱ་དང་ནཻ་རཉྫའི་ཆུ་རྒྱུན་གྱིས་སྦྲུས་པའི་རྒྱ་གར་གྱི་ས་སྣ་དང་ཆུ་སྣ། མ་ཕམ་མཚོའི་འཇིམ་པ། གངས་རིའི་རྡེའུ།
ཤིང་ཐོག་གི་རིགས་ཏེ་དེ་རྣམས་ཐུམ་པོར་བྱས་པས་ཡོངས་སུ་བཀང་སྟེ་གཞག་གོ ། གཟུངས་རྣམས་ལའང་རབ་གནས་མདོར་བསྡུས་སྔོན་དུ་འགྲོ་བའི་གཟུངས་ཀྱི་ལག་ལེན་གོང་མའི་ཡི་གེ་དང་མཐུན་པར་འབུལ་བའི་གྲོགས་ལྡན་ཁོ་བོས་ཞུས་ཤིང༌། དེ་དག་གྲུབ་འཕྲལ་དུའང་རབ་གནས་མདོར་བསྡུས་དང༌། ཕྱི་ནས་རབ་ཏུ་གནས་པའི་ཆོ་ག་རྒྱས་པར་བགྱིས་ཏེ་ཕྱོགས་བཅུའི་རྒྱལ་བ་སྲས་དང་བཅས་པ་རྣམས་རྡུལ་ཕྲན་རེ་རེའི་གོར་ཡང་རྫོགས་པར་འཁོད་པའི་རང་བཞིན་དུ་བསྒྲུབས་ཟིན་པས། ལྷ་དང་བཅས་པའི་འཇིག་རྟེན་པ་ཀུན་གྱིས་ཕྱག་དང་མཆོད་པས་བསོད་ནམས་གསོག་པའི་རྟེན་བླ་ན་མེད་པ་ཉིད་དུ་ཡང་དག་པར་བལྟ་བར་རིགས་ཏེ། ཅིའི་ཕྱིར་ན། རྫོགས་པའི་སངས་རྒྱས་རྣམས་འཇིག་རྟེན་དུ་བཞུགས་པ་ལ་མཆོད་པའི་རྣམ་གྲངས་མང་པོས་མཆོད་ཅིང་ཕྱག་བྱས་པ་དང༌། སངས་རྒྱས་མྱ་ངན་ལས་འདས་ནས་དེའི་སྐུ་གཟུགས་ལ་སོགས་པ་ལ་མཆོད་པ་ཕུལ་ཏེ་ཕྱག་བྱས་པ་གཉིས་བསོད་ནམས་མང་དུ་ཐོབ་པ་ལ་ཁྱད་པར་མེད་དེ། རྒྱལ་བ་མྱ་ངན་ལས་འདས་ཀྱང་ཆོས་ཀྱི་སྐུ་ནི་རྟག་པ་ཡིན་པའི་རྒྱུ་མཚན་དུ་བཅས་མྱ་ངན་ལས་འདས་པའི་མདོ་སྡེ་སོགས་ལས་རྒྱ་ཆེར་གསུངས་སོ། ། དེས་ན་ཚུལ་འདི་དག་ནི་སྤྲོས་པ་དང་བཅས་པའོ། །
འཇིག་པ་དང་བཅས་པའོ། ། ཁ་ན་མ་ཐོ་བ་དང་བཅས་པའོ་ཞེས་བྱ་བ་ལ་སོགས་པ་བླུན་པོ་རྣམས་ཀྱི་འཁྱལ་གཏམ་གྱི་རྗེས་སུ་མི་འབྲང་བར། ལེགས་པར་འདོད་པ་རྣམས་ཀྱིས་སངས་རྒྱས་ཀྱི་གསུང་ལ་ཡིད་རྟོན་པར་བྱའོ། ། སྨྲས་པ། བདེ་གཤེགས་མཆོད་རྟེན་བུས་པའི་རྩེ་འཇོ་ལས། ། བྱུང་ཡང་སྐྱེ་དགུས་མཆོད་པའི་འོས་ཆེ་ན། ། རིང་བསྲེལ་ནོར་བུའི་རྒྱལ་པོས་ཡོངས་གཏམས་པའི། ། རྟེན་འདི་མཐོང་དོན་སྙིང་པོ་ཅིས་མི་ཆེ། ། འདིར་འབད་དགེ་བའི་འོད་བརྒྱས་ཚེ་རབས་ཕྲེང༌། ། བསགས་པའི་སྡིག་ལྟུང་མུན་པ་རྣམ་བཅིལ་ནས། །
བདེ་ལེགས་སྦྲང་རྩིའི་སྣོད་མཆོད་བྱས་པ་གང༌། ། འདྲེན་མཆོག་བླ་མ་དགྱེས་པའི་མཆོད་པ་འབུལ། ། གཞན་དོན་མཆོག་གི་གོ་འཕང་མཆིས་ཀྱི་བར། ། ཡང་སྲིད་ཀུན་དུ་དལ་འབྱོར་རྟེན་བཟང་ལྡན། ། མགོན་གྱི་དམ་པས་རྗེས་བཟུང་རྒྱལ་བ་ཀུན། ། དགྱེས་པའི་ཕྲིན་ལས་རྟག་ཏུ་བསྒྲུབ་པར་ཤོག ། ཅེས་དེ་བཞིན་གཤེགས་པའི་བྱང་ཆུབ་ཆེན་པོའི་མཆོད་རྟེན་གྱི་དཀར་ཆག་ངོ་མཚར་མེ་ལོང་ཞེས་བྱ་བ་འདི་ནི་མཁས་བཙུན་བླ་མ་ལྷུན་གྲུབ་ཏིང་འཛིན་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་ཆོས་གྲྭར་བྲིས་པ་ཛ་ཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
