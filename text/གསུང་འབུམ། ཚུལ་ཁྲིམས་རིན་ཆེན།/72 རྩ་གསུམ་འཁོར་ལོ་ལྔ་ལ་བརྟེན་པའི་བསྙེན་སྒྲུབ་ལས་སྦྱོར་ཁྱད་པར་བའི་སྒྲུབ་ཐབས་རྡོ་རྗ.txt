གསུང་འབུམ། ཚུལ་ཁྲིམས་རིན་ཆེན།
པོད ༧༢
རྩ་གསུམ་འཁོར་ལོ་ལྔ་ལ་བརྟེན་པའི་བསྙེན་སྒྲུབ་ལས་སྦྱོར་ཁྱད་པར་བའི་སྒྲུབ་ཐབས་རྡོ་རྗེའི་གོ་མཚོན།
༼ཆ༽ ༄༅། །ཀུལིཤཝརྨཱཤསྟྲཽནཱམཤྲཱིབཛྲམཧཱཀཱལཔཉྫརཥྱནཱཐསྱོཏྟརཙཀྲརཀྵཤྩཱནྟཏྲིནཱཌཔཉྩཙཀྲེཥུཤྲཱིཏོབསེབབིདྷིཀརྨིཀཱབིཤིཥྚཀཿསཱདཧནོབིཛཧཱརཾ།།
༄༅། །དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཕྱི་སྲུང་བའི་འཁོར་ལོ་དང་ནང་རྩ་གསུམ་འཁོར་ལོ་ལྔ་ལ་བརྟེན་པའི་བསྙེན་སྒྲུབ་ལས་སྦྱོར་ཁྱད་པར་བའི་སྒྲུབ་ཐབས་རྡོ་རྗེའི་གོ་མཚོན་ཞེས་བྱ་བ་བཞུགས་སོ།། མཐུ་སྟོབས་ཆེ་མཆོག་རྡོ་རྗེ་མཁར་གདེངས་པས། ། བར་ཆད་བགེགས་དགྲའི་རི་བོའི་རྒྱུན་ལུགས་བཅད། ། རྒྱལ་བསྟན་ལེགས་བྲིས་རྒྱལ་ཐབས་སྐྱོང་བྱེད་པ། ། བླ་མ་གུར་མགོན་ལྷ་བརྒྱའི་མགོན་པོས་སྲུངས། ། སྙན་བརྒྱུད་གདམས་ངག་ཚད་མས་བསྟན་སྲུང་ཆེ། ། རང་དབང་ཉེ་བར་ཁུགས་པ་དེ་ནས་བརྩམས། ། བྱང་ཆུབ་བར་དུ་མི་འབྲལ་མཉམ་འགྲོགས་ནས། །
ཅི་འདོད་ལས་བཞི་སྒྲུབ་པ་བསྙེན་སྒྲུབ་མཐུ། ། ཡིད་འཕྲོག་སྒྱུ་འཕྲུལ་བཀོད་པའི་གླུ་ལེན་མས། ། རྒྱལ་ཀུན་གསང་གསུམ་བསྐུལ་བའི་མཐུ་རྫོགས་ན། ། སྣང་གྲགས་སྟོང་ཉིད་ཟུང་འཇུག་སྒྲུབ་པའི་ཐབས། ། ཟབ་མོ་ཡི་གེ་སྤེལ་བའི་རྗེས་སུ་འགྲོ། ། དེའང་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ལ་བསྟན་སྲུང་ཀུན་གྱི་དབང་པོ་རྡོ་རྗེ་གུར་གྱི་མགོན་པོ་ལ། སྒྲུབ་ཚུལ་གྱི་རྣམ་གཞག་གདམས་པ་མང་དུ་བཞུགས་པའི་ནང་གསལ། མགོན་པོ་བདག་བསྐྱེད་ལ་བརྟེན་ནས་ཡི་དམ་ལྟར་སྒྲུབ་པ་འདི་ཉིད་གེགས་ཆུང་ཞིང་དངོས་གྲུབ་མྱུར་བ་འདི་ཉིད་དོ། ། དེ་ལ་འདིའི་རྗེས་གནང་གདམས་པ་དང་བཅས་པ་ལེགས་པར་ཐོབ་པས། རྣལ་འབྱོར་ཉམས་སུ་ལེན་པ་ལ་གསུམ་སྟེ།
སྔོན་འགྲོའི་རིམ་པ་དང༌། དངོས་གཞིའི་རིམ་པ་དང༌། རྗེས་ཀྱི་རིམ་པའོ། ། དང་པོ་ལ་སྤྱིའི་སྔོན་འགྲོ་དང༌། ཁྱད་པར་གྱི་སྔོན་འགྲོ་གཉིས་ལས། དང་པོ་ལ་བཞི་ལས་སྐྱབས་སུ་འགྲོ་བ་ནི། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། །
འཕགས་པའི་དགེ་འདུན་རྣམས་ལ་སྐྱབས་སུ་མཆིའོ་ཞེས་བཞི་སྐོར་རམ། སྤྲོ་ན་དེའི་སྟེང་དུ་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། མཁའ་འགྲོ་ཆོས་སྐྱོང་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། ། ཞེས་བསྣན་པའི་དྲུག་སྐོར་གང་རུང་གིས་སྐྱབས་འགྲོ་ཅི་ནུས་བྱས་མཐར། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ་ཞེས་གསོལ་བ་བཏབ་པས་སྐྱབས་ཡུལ་རྣམས་རང་གཞན་སེམས་ཅན་ཐམས་ཅད་ལ་ཐིམ་པར་བསམ། གཉིས་པ་སེམས་བསྐྱེད་པ་ནི། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ནག་པོ་ཆེན་པོའི་ལམ་གྱི་རིམ་པ་ཟབ་མོ་ཉམས་སུ་བླང་བར་བགྱིའོ་ཞེས་ལན་གསུམ་བརྗོད། གསུམ་པ་རྡོ་རྗེ་སེམས་དཔའི་བསྒོམ་བཟླས་ནི་ཀྱེ་རྡོ་རྗེ་ལྟར་བྱའོ། །
བཞི་པ་བླ་མའི་རྣལ་འབྱོར་ནི། གནས་ཁང་དུར་ཁྲོད་རོལ་པའི་གཞལ་ཡས་ཁང་དུ་གསལ་བའི་ནང་དུ། རང་གི་མདུན་གྱི་ནམ་མཁར་མགོན་པོ་འཁོར་བཅས། དེའི་དབུའི་སྟེང་དུ་རང་རང་གི་བྱིན་རླབས་ཁྲིད་བཅས་གང་ལས་བརྒྱུད་པའི་རྩ་བའི་བླ་མ་སྟེ། དཔེར་ན། བདག་གིས་ཕྱི་ཁྲིད་རྒྱས་པ་དང་ནང་ཁྲིད་དྲག་པོ་སྔགས་རྒོད། གསང་ཁྲིད་སེམས་ཉིད་ཡེ་ཤེས་རྩལ་འདོན་དང་བཅས་རྒྱས་པར་ཐོབ་པའི་བརྒྱུད་པ་ལྟར་ན། དེའི་དབུའི་སྟེང་དུ་བཀའ་དྲིན་ཟླ་མེད་མཁན་ཆེན་སངས་རྒྱས་དཔལ་བཟང༌། དེའི་དབུ་སྟེང་ནས་ཡར་རིམ་བཞིན། རྡོ་རྗེ་འཆང་ཀུན་དགའ་བསྟན་འཛིན།
མཁས་གྲུབ་སངས་རྒྱས་ཕུན་ཚོགས། ཆོས་རྗེ་སངས་རྒྱས་དཔལ་བཟང༌། མཁས་མཆོག་བཀྲ་ཤིས་དཔལ་ལྡན། ངག་དབང་བསོད་ནམས་རྒྱལ་མཚན། མཁན་ཆེན་ངག་དབང་ཆོས་གྲགས། སྔགས་འཆང་བསོད་ནམས་ཆོས་འཕེལ། འཇམ་དབྱངས་མཁྱེན་བརྩེའི་དབང་ཕྱུག་ཡན་ཆད་ནང་གསང་ཀུན་ལ་འདྲའོ། ། ཡང་ན་ཕྱི་ཁྲིད་ཀྱི་རྐང་གྲངས་རགས་པ་ཙམ་དང༌། གསང་ཁྲིད་ལྷ་དགུའི་རྗེས་གནང་དང་འབྲེལ་བར་རྩ་གསུམ་འཁོར་ལོ་ལྔ་ལ་བརྟེན་པའི་གསང་ཁྲིད་ཟབ་མོ་སྨིན་རྒྱས་དང༌། དྲག་པོ་སྔགས་རྒོད།
སེམས་ཉིད་ཡེ་ཤེས་རྩལ་འདོན་རྣམས་ཉམས་ཁྲིད་དུ་ཐོབ་པ་དང་གོང་གི་ཕྱི་ཁྲིད་བཅས་པའི་བརྒྱུད་པ་ཐམས་ཅད་ཕྱོགས་གཅིག་ཏུ་བསྡམས་ཏེ་བརྗོད་ན། དེའི་དབུའི་སྟེང་དུ་བཀའ་དྲིན་ཟླ་མེད་རྩ་བའི་བླ་མ་དམ་པ། དེའི་དབུའི་སྟེང་ངག་དབང་ཀུན་དགའ་ལྷུན་གྲུབ། མཁས་བཙུན་ཀུན་དགའ་བསྟན་འཛིན། མཁན་ཆེན་སངས་རྒྱས་དཔལ་བཟང་གསུམ་ཐ་མི་དད་པ། མཁྱེན་རབ་བྱམས་པ་ངག་དབང་ལྷུན་གྲུབ། ཁམས་སྟོན་སངས་རྒྱས་དཔལ་བཟང༌། མཁས་གྲུབ་སངས་རྒྱས་ཕུན་ཚོགས་གསུམ་ཐ་མི་དད་པ། རིན་ཆེན་བསོད་ནམས་མཆོག་གྲུབ། ངག་དབང་བསོད་ནམས་རྒྱལ་མཚན།
མཁས་མཆོག་བཀྲ་ཤིས་དཔལ་ལྡན་གསུམ་ཐ་མི་དད་པ། རྡོ་རྗེ་འཆང་དབང་ཕྱུག་རབ་བརྟན། མཁན་ཆེན་ངག་དབང་ཆོས་གྲགས་གཉིས་ཐ་མི་དད་པ། མཁན་ཆེན་བསླབ་གསུམ་རྒྱལ་མཚན། སྔགས་འཆང་བསོད་ནམས་ཆོས་འཕེལ་གཉིས་ཐ་མི་དད་པ། དེ་ནས་ཕྱི་ནང་གསང་ཁྲིད་གསུམ་ག་ལྟར་ཡང༌། འཇམ་དབྱངས་མཁྱེན་བརྩེའི་དབང་ཕྱུག ཚར་ཆེན་བློ་གསལ་རྒྱ་མཚོ། རྗེ་བཙུན་ཀུན་སྤངས་ཆེན་པོ། བདག་ཆེན་རྡོ་རྗེ་འཆང་དབང༌།
འཇམ་དབྱངས་ནམ་མཁའ་རྒྱལ་མཚན། བླ་ཆེན་ཀུན་དགའ་རྒྱལ་མཚན། ཆོས་རྗེ་བླ་མ་དམ་པ། མཁན་བཙུན་ནམ་མཁའ་ལེགས་པ། བླ་མ་བདག་ཉིད་ཆེན་པོ། མཐུ་ཆེན་ཨཱ་ནན་དམ་པ། འགྲོ་མགོན་ཆོས་རྒྱལ་འཕགས་པ། ཆོས་རྗེ་ས་སྐྱ་པཎ་ཆེན། རྗེ་བཙུན་གྲགས་པ་རྒྱལ་མཚན། སློབ་དཔོན་བསོད་ནམས་རྩེ་མོ།
བརྩེ་ཆེན་ཀུན་དགའ་སྙིང་པོ། མལ་བློ་གྲོས་གྲགས་པ། སྔགས་འཆང་ཡོན་ཏན་ཚུལ་ཁྲིམས། ལོ་ཆེན་རིན་ཆེན་བཟང་པོ། ཤྲདྡྷ་ཀ་ར་ཝརྨ། པཎ་ཆེན་བདེ་བའི་རྡོ་རྗེ། སློབ་དཔོན་བྲམ་ཟེ་མཆོག་སྲེད། སངས་རྒྱས་རྡོ་རྗེ་འཆང་ཆེན་བར་གྱི་བླ་མ་བརྒྱུད་པ་ཐམས་ཅད་སྐུ་གུར་གྱི་མགོན་པོའི་རྣམ་པ་ཅན་བདག་ལ་དགྱེས་ཤིང་འཛུམ་པ། སྐུ་བཞི་ཡེ་ཤེས་ལྔ་དང་ལྡན་པའི་བདག་ཉིད་ཅན་དུ་ཐོ་བརྩེགས་སུ་བཞུགས་པར་གྱུར་ཅེས་བརྗོད། དེ་ལ་གོམས་པས་དེ་ཙམ་མི་ནུས་ན།
དེའི་སྟེང་དུ་བཀའ་དྲིན་ཟླ་མེད་རྩ་བའི་བླ་མ་དམ་པ་ནས་སངས་རྒྱས་རྡོ་རྗེ་འཆང་ཆེན་པོའི་བར་གྱི་བླ་མ་བརྒྱུད་པ་ཐམས་ཅད་སྐུ་གུར་གྱི་མགོན་པོའི་རྣམ་པ་སོགས་སྔར་བཞིན་བརྗོད་ཀྱང་རུང་ངོ༌། ། དེ་ནས་དེ་དག་གི་ཐུགས་ཀའི་ཧཱུྃ་ལས་འོད་ཟེར་འཕྲོས། ཕྱོགས་བཅུ་ན་བཞུགས་པའི་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་མཁའ་འགྲོ་ཆོས་སྐྱོང་ནོར་ལྷའི་ཚོགས་དཔག་ཏུ་མེད་པ་སྤྱན་དྲངས་ནས་སྤྱི་བོའི་བླ་མ་རྣམས་ལ་ཆ་ཚང་བ་རེ་ཐིམ་པས། ཐམས་ཅད་ཀྱང་སྐྱབས་གནས་ཀུན་འདུས་ཀྱི་ངོ་བོར་གྱུར་པར་བསམ་མོ། ། གསོལ་བ་གདབ་པ་ནི། སངས་རྒྱས་རྡོ་རྗེ་འཆང་ཆེན་ལ་སྐྱབས་སུ་མཆིའོ། ། སངས་རྒྱས་རྡོ་རྗེ་འཆང་ཆེན་ལ་གསོལ་བ་འདེབས་སོ། ། སངས་རྒྱས་རྡོ་རྗེ་འཆང་ཆེན་གྱིས་བྱིན་གྱིས་རློབས་ཤིག སངས་རྒྱས་རྡོ་རྗེ་འཆང་འོད་དུ་ཞུ་ནས་སློབ་དཔོན་བྲམ་ཟེ་མཆོག་སྲེད་ལ་ཐིམ། སློབ་དཔོན་བྲམ་ཟེ་མཆོག་སྲེད་ལ་སྐྱབས་སུ་མཆིའོ། །
སློབ་དཔོན་བྲམ་ཟེ་མཆོག་སྲེད་ལ་གསོལ་བ་འདེབས་སོ། ། སློབ་དཔོན་བྲམ་ཟེ་མཆོག་སྲེད་ཀྱིས་བྱིན་གྱིས་རློབས་ཤིག སློབ་དཔོན་བྲམ་ཟེ་མཆོག་སྲེད་འོད་དུ་ཞུ་ནས་ཞེས་སོགས་ཚིག་བཞི་པོ་འོག་མ་ཐམས་ཅད་ལ་སྦྱར་ཏེ། པཎ་ཆེན་བདེ་བའི་རྡོ་རྗེ་ལ། ཤྲདྡྷཱ་ཀ་ར་ཝརྨ་ལ། ལོ་ཆེན་རིན་ཆེན་བཟང་པོ་ལ། སྔགས་འཆང་ཡོན་ཏན་ཚུལ་ཁྲིམས་སོགས་གོང་གི་རིགས་འགྲེས་སྦྱར་ཏེ། འཇམ་དབྱངས་མཁན་བརྩེའི་དབང་ཕྱུག་ལ། སྔགས་འཆང་བསོད་ནམས་ཆོས་འཕེལ་ལ། མཁན་ཆེན་ངག་དབང་ཆོས་གྲགས་ལ།
ངག་དབང་བསོད་ནམས་རྒྱལ་མཚན་ལ། མཁས་མཆོག་བཀྲ་ཤིས་དཔལ་ལྡན་ལ། ཆོས་རྗེ་སངས་རྒྱས་དཔལ་བཟང་ལ། མཁས་གྲུབ་སངས་རྒྱས་ཕུན་ཚོགས་ལ། རྡོ་རྗེ་འཆང་ཀུན་དགའ་བསྟན་འཛིན་ལ། མཁན་ཆེན་སངས་རྒྱས་དཔལ་བཟང་ལ་ཞེས་སམ། ཕྱི་ནང་གསང་ཁྲིད་བཅས་པའི་བརྒྱུད་པ་ལྟར་ན། འཇམ་དབྱངས་མཁྱེན་བརྩེའི་དབང་ཕྱུག་བར་འདྲ་བ་ལ། མཁན་ཆེན་བསླབ་གསུམ་རྒྱལ་མཚན། སྔགས་འཆང་བསོད་ནམས་ཆོས་འཕེལ་གཉིས་ཐ་མི་དད་པ་ནས།
ངག་དབང་ཀུན་དགའ་ལྷུན་གྲུབ་ལ་ཐིམ། མཁས་བཙུན་ཀུན་དགའ་བསྟན་འཛིན། མཁན་ཆེན་སངས་རྒྱས་དཔལ་བཟང་གསུམ་ཐ་མི་དད་པ་ལ། བཀའ་དྲིན་ཟླ་མེད་རྩ་བའི་བླ་མ་ལ། དུས་གསུམ་སངས་རྒྱས་ཀྱི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། བྱིན་གྱིས་བརླབ་ཏུ་གསོལ། ལྷན་ཅིག་སྐྱེས་པའི་ཡེ་ཤེས་དང་རིམ་གཉིས་ཀྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། མཁའ་འགྲོ་ཆོས་སྐྱོང་ཐམས་ཅད་བདག་གི་དབང་དུ་འདུས་ནས་ལས་བཞིའི་ཕྲིན་ལས་ཐམས་ཅད་འབད་མེད་དུ་འགྲུབ་པར་བྱིན་གྱིས་བརླབ་ཏུ་གསོལ། འོག་གི་མགོན་པོ་འཁོར་བཅས་འོད་དུ་ཞུ་ནས་རྩ་བའི་བླ་མ་ལ་ཐིམ། ཞེས་དང༌།
སྤྲོ་ན་གང་དྲིན་མ་སོགས་ཀྱི་བསྟོད་པ་དང་གསོལ་འདེབས་གང་ཤེས་བྱ། དེ་ནས་རྒྱུན་གྱི་ཉམས་ལེན་ལྟ་བུ་ལ། མཎྜལ་མི་འབུལ་ན། དྲིན་ཆེན་རྩ་བའི་བླ་མ་སོགས་ཀྱི་གསོལ་བ་བཏབ་ནས་བསྟིམས་པ་ཡིན་ཡང༌། མཎྜལ་གྱི་རྣལ་འབྱོར་བྱེད་པ་ན། མཎྜལ་ལ། དྲི་བཟང་བཏབ་པའི་ཆུས་ཁྱབ་པར་བྱུག་ཅིང་འབྲུ་གཙང་མའི་ཚོམ་བུ་དགོད་པ་དང་བསྟུན་ཏེ། མཎྜལ་སོ་བདུན་པས་ཐོག་དྲངས་ཚོམ་བུ་བདུན་པ་གཙོ་བོར་འབུལ། སྐབས་འགར་སོ་བདུན་མ་གསོལ་གདབ་བཅས་བྱ། དེའང་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་དབུལ་བར་བགྱིའོ། །
ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ་ཞེས་བྱ་བ་ལ་སོགས་པས་བླ་མ་མཆོད་པ་སྤྱི་ལྟར་གསོལ་བ་འདེབས་ཤིང་མཎྜལ་ཅི་ནུས་བསགས་མཐར། གོང་གི་མཆོད་རྫས་དང༌། དེང་ནས་བྱང་ཆུབ་སོགས་ཀྱིས་གསོལ་བ་བཏབ། དེ་རྗེས། དྲིན་ཆེན་རྩ་བའི་བླ་མ་ལ་སྐྱབས་སུ་མཆིའོ། ། དྲིན་ཆེན་རྩ་བའི་བླ་མ་ལ་གསོལ་བ་འདེབས་སོ། ། དྲིན་ཆེན་རྩ་བའི་བླ་མས་བྱིན་གྱིས་རློབས་ཤིག རྩ་བའི་བླ་མ་དེ་ཉིད་འོད་སྔོན་པོར་ཞུ་ནས་རང་གི་སྤྱི་བོ་ནས་ཐིམ་པས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་རོ་གཅིག་ཏུ་གྱུར་པར་བསམས་ལ་འཛིན་མེད་དུ་མཉམ་པར་འཇོག་གོ ། གཉིས་པ་ཁྱད་པར་གྱི་སྔོན་འགྲོ་ཚོགས་གཉིས་བསགས་པ་ནི།
རང་ཉིད་སྐད་ཅིག་གིས་ནག་པོ་ཆེན་པོར་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། ནག་པོ་ཆེན་པོ་ལྷ་བཅུ་གཅིག་སྲུང་བའི་འཁོར་ལོ་དང་བཅས་པ་ལ་བླ་མ་མི་བསྐྱོད་པའི་རྣམ་པས་གཙོ་བོའི་དབུར་བརྒྱན་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ན་མོ་གུ་རུ་བྷྱཿ ན་མ་ཤྲཱི་མ་ཧཱ་ཀཱ་ལ་མཎྜ་ལེ་བྷྱཿཞེས་པས་ཕྱག་བྱ། ཤྲཱི་གུ་རུ་མ་ཧཱ་ཀཱ་ལ་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ ནེ་ཝི་དྱེ།
ཤབྡ་ཨཱཿཧཱུྃ་ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི་སོགས་ལན་གསུམ་གྱིས་ཡན་ལག་བདུན་པ་འབུལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་ཅེས་སོགས་ཚད་མེད་བཞི་བསྒོམ། ཚོགས་ཞིང་རྣམས་རང་ལ་ཐིམ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་གྱུར་པར་བསྒོམ་མོ། ། གཉིས་པ་དངོས་གཞི་ལ་གཉིས། ཕྱི་བསྐྱེད་པའི་རིམ་པ་བསྲུང་བའི་འཁོར་ལོ་དང་བཅས་པ། ནང་རྫོགས་པའི་རིམ་པ་རྩ་གསུམ་འཁོར་ལོ་ལྔ་ལ་བརྟེན་པའོ། ། དང་པོ་ལ། བསྲུང་བ།
བཟློག་པ། བསད་པ་སྟེ་གསུམ་ལས། དང་པོ་ལ་ཟབ་པའི་གནད་ལྔའི་སྒོ་ནས་ཉམས་སུ་ལེན་པ་དང༌། ཁྱད་པར་གྱི་མན་ངག་མདེའུ་ཁ་གདགས་པ་གཉིས། དང་པོ་ནི། སྟོང་པའི་ངང་ལས་སུཾ་ལས་རྡོ་རྗེའི་བྲག་རྫོང་དམར་ནག་གྲུ་གསུམ་པ་མཐོ་ཞིང་ངོམ་ཆོད་པ། དེའི་སྟེང་དུ་ཨེ་ལས་ཆོས་འབྱུང་གྲུ་གསུམ་མཐིང་ནག་ཡངས་ཤིང་རྒྱ་ཆེ་བ་ནང་ཁྲག་ཞག་འཁྲུགས་པའི་རྒྱ་མཚོས་གང་བ། དེའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ། དེ་ལས་འོད་འཕྲོས་པས་འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་རྭ་བ།
སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་དཔུང་འབར་ཞིང་འཁྲུགས་པའི་སྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ལན་གསུམ་བརྗོད་པས་བརྟན་པར་བསམས་ལ། སྲུང་འཁོར་གྱི་དབུས་སུ་ཧཱུྃ་ལས་གནམ་ལྕགས་ལས་གྲུབ་པའི་འཁོར་ལོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ། ཡངས་ཤིང་རྒྱ་ཆེ་བ་གོ་སྐབས་མེད་པར་གྱུར། ཨོཾ་བཛྲ་ཙཀྲ་རཀྵ་ཧཱུྃ་བྷྲཱུྃ་ཧཱུྃ། འཁོར་ལོའི་ནང་གི་དབུས་དང་ཕྱོགས་བཅུར་པདྨ་དང་ཉི་མ་མི་རོ་དམར་སེར་མགོ་གཡས་སུ་བསྟན་པ་རེ་རེ།
དེ་རྣམས་ཀྱི་སྟེང་དུ་ཧཱུྃ་མཐིང་ནག་རེ་རེ། དེ་རྣམས་ལས་འོད་ཟེར་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། བདག་ཉིད་ནག་པོ་ཆེན་པོ་ལྷ་བཅུ་གཅིག་གི་སྐུ་ཅིག་ཅར་དུ་གྱུར་པ་ནི། དབུས་སུ་བདག་ཉིད་རྡོ་རྗེ་ནག་པོ་ཆེན་པོ་ཆེ་ཞིང་ཆེར་འབར་བ། སྐུ་མདོག་མཐིང་ནག་ཞལ་གཅིག་ཕྱག་གཉིས་པ། གཡས་གྲི་གུག་དང་གཡོན་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཆར་གྱི་དབུས་ན་རྣམ་འཕྲུལ་གྱི་གཎྜི་བསྣམས་པ། སྤྱན་གསུམ་དང་ལྡན་ཞིང་ཞལ་མཆེ་བ་གཙིགས་པ།
དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་བཀླུབས་པ། མིའུ་ཐུང་གེལ་བའི་འདུག་སྟངས་ཀྱི་རོའི་སྟེང་ན་བཞུགས་པ། དེའི་གཡས་ན་བྱ་ནག་འབུམ་སྡེ་གཤོག་སྐོར་བྱེད་པ། གཡོན་ན་ཁྱི་ནག་འབུམ་སྡེ་འཁང་ཞིང་ཟུགས་པ། རྒྱབ་ན་ལྕགས་སྤྱང་འབུམ་སྡེ་གཡལ་ཞིང་རྒྱུག་པ། མདུན་ན་མི་ནག་འབུམ་སྡེ་གནམ་དུ་འོ་དོད་འབོད་པ།
སྟེང་ན་ནམ་མཁའི་ལྡིང་གི་སྤྲུལ་པའི་ཕོ་ཉ་དཔག་ཏུ་མེད་པ་འཕྲོ་བ་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པའོ། ། ཕྱོགས་བཅུའི་མགོན་པོ་རྣམས་སྐུ་མདོག་མཐིང་ནག་གཡས་གྲི་གུག་ནམ་མཁའ་ལ་འཕྱར་ཞིང༌། གཡོན་ཐོད་ཁྲག་ཐུགས་ཀར་འཛིན་པ། སྤྱན་གསུམ་དང་ལྡན་ཞིང་ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ་སྟག་གི་པགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་བཀླུབས་པ། ཞབས་གཡས་བསྐུམ་གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
འཁོར་ལོའི་རྒྱབ་རྭ་གུར་གྱི་ནང་དུར་ཁྲོད་བརྒྱད་ན་ཕྱོགས་སྐྱོང་བ་དང༌། ཞིང་སྐྱོང་བ་དང༌། ཀླུ་དང༌། སྤྲིན་དང༌། མེ་དང༌། ཆུ་དང༌། རོ་དང༌། རོ་ལངས་ལ་སོགས་པ་དུ་མ་དང༌། གཙང་རིགས་ཀྱི་མགོན་པོ་བདུན་ཅུ་རྩ་ལྔ་སོགས་དྲེགས་བྱེད་དཔག་ཏུ་མེད་པས་བསྐོར་བ། ལྷ་དེ་ཐམས་ཅད་ཀྱི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ནག་པོ་ཆེན་པོ་ལྷ་བཅུ་གཅིག་བསྲུང་བའི་འཁོར་ལོ་དང་བཅས་པ་ལ། སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མ་ཛཿ ཁྱེད་རྣམས་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་ལྷ་བཅུ་གཅིག་ལ་མི་བསྐྱོད་པ་རེ་རེས་དབུར་བརྒྱན་ཞེས་པའི་བར་ཤར་སྒོམ་གྱི་ཚུལ་དུ་ཉམས་སུ་བླང༌། དེ་ནས་རང་ཉིད་འབྲས་བུའི་དུས་ཀྱི་བཅུ་གསུམ་རྡོ་རྗེ་འཛིན་པའི་ས་ལ་གནས་པའི་རྡོ་རྗེ་གུར་གྱི་མགོན་པོ་དེ་ང་ཉིད་ཡིན་སྙམ་པའི་ང་རྒྱལ་བྱ། དེའང་ཇི་ལྟ་བུ་ཞིག་ཡིན་ན་ནག་པོ་ཆེན་པོའི་སྐུ་ཞལ་གཅིག ཕྱག་གཉིས་པ། ཤིན་ཏུ་འཇིགས་ཤིང་ཉི་མ་འབུམ་གྱི་གཟི་བརྗིད་ཅན་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་ལ་སེམས་ཅི་གནས་སུ་མཉམ་པར་འཇོག་པ་ནི་བསྐྱེད་རིམ་གྱི་དངོས་གཞི་ཡིན་ནོ། ། དེ་ལྟར་བསྒོམས་པའི་གཙོ་བོའི་ཐུགས་ཀར་པདྨ་དང་ཉི་མའི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ལངས་ཐབས་སུ་ཡོད་པའི་ལྟེ་བར་སེམས་རྣམ་པར་མི་རྟོག་པའི་ཡེ་ཤེས་ཀྱི་ངོ་བོ་ཧཱུྃ་ཡིག་སྔོན་པོ་གསལ་ཞིང་འཚེར་བ། དེའི་ཀླད་ཀོར་གྱི་ནང་དུ་བླ་མ། རང་ཉིད་ནང་དུ།
མདུན་དུ་ཕ་མ་དང་དཔོན་པོ། གཡས་སུ་ཕོ་ཉེ། གཡོན་དུ་མོ་ཉེ། རྒྱབ་ཏུ་འཁོར་གཡོག འོག་ཏུ་ནོར་ཕྱུགས་ཁང་ཞིང༌། དེ་དག་གི་མིང་ཡིག་དང་བཅས་པ་བསྲུང་བྱ་རྣམས་ཀྱང་རང་རང་གི་ཆ་ལུགས་གསལ་ཞིང་གཟི་བརྗིད་དང་ལྡན་པ། རྣམ་པར་ཤེས་པ་རྣམས་ཀྱང་བཀུག་སྟེ་རང་རང་ལ་ཐིམ་པར་བསམས་པ་ནི། སྒོ་གསུམ་སྦ་བའོ། ། དེ་རྣམས་ཀྱི་མཐར་སྔགས་ཐུང་གཉིས་དང༌། ཤཱ་ས་ནའི་སྔགས་ཕྲེང་ཁ་དོག་མཐིང་གས་གཡས་སྐོར་དུ་བསྐོར་བ།
ཧཱུྃ་དེ་ལས་རྡོ་རྗེ་ཕྲ་མོ་ནས་འབྲས་ཙམ་དཔག་ཏུ་མེད་པ་འཕྲོས། བདག་དང་བསྲུང་བྱ་རྣམས་ཀྱི་ལུས་ཐམས་ཅད་རྡོ་རྗེའི་གོ་ཁྲབ་ཀྱིས་གཏམས་པར་བསམས་པ་ནི་གོ་བགོ་བའོ། ། དེ་ནས་ཕྱོགས་བཅུའི་སངས་རྒྱས་བྱང་སེམས་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ངོ་བོ་མཾ་ཡིག་སེར་པོ་དཔག་ཏུ་མེད་པ་བྱུང༌། འཁོར་ལོ་ལ་ཐིམ་པས་འཁོར་ལོའི་ནུས་པ་རབ་ཏུ་རྒྱས་པར་བསམས་ལ། ཧཱུྃ་ཞེས་བརྗོད་པས་འཁོར་ལོ་གཡས་སུ་འུར་གྱིས་འཁོར། ལྷ་རྣམས་ཀྱི་ཞལ་ནས་སྔགས་ཀྱི་སྒྲ་འབྲུག་ལྟར་སྒྲོག་ཅིང་འཁོར་ལོ་འཁོར་བའི་ཕྱི་ནང་ཐམས་ཅད་མེ་དཔུང་དྲག་ཏུ་འབར་བས་གདོན་བགེགས་རྣམས་བྱ་སྒྲོ་མེས་བསྲེགས་པ་ལྟར་གཞོབ་ཐུལ་གྱིས་ཚིག་པར་བསམས་ལ། ཨོཾ་མ་ཧཱ་ཀཱ་ལ་ཧཱུྃ་ཕཊ་ཅེས་ཡི་གེ་བདུན་པ་ཅི་ནུས་བཟླའོ། ། ཐུན་མོང་མ་ཡིན་པའི་སྐུ་གསུང་ཐུགས་མི་འགྱུར་བའི་མན་ངག་ནི། རང་ཉིད་མགོན་པོར་གསལ་བའི་དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་ཨཱཿས་མཚན་པ།
ཐུགས་ཀར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་རྣམས་གསལ་བཏབ། དཔྲལ་བའི་ཨོཾ་ལས་འོད་འཕྲོས། སངས་རྒྱས་ཐམས་ཅད་ཀྱི་སྐུའི་བྱིན་རླབས་དང་ཡོན་ཏན་ཐམས་ཅད་འོད་ཟེར་དཀར་པོའི་རྣམ་པར་བཀུག དཔྲལ་བར་ཐིམ་པས་ལུས་ཐམས་ཅད་གང་བས་ལུས་ཀྱི་སྡིག་སྒྲིབ་དག ལྷ་འདྲེས་མནན་པ་ལ་སོགས་པའི་ཉེས་སྐྱོན་ཐམས་ཅད་བསལ། སངས་རྒྱས་ཐམས་ཅད་ཀྱི་སྐུ་དང་ནུས་པ་མཉམ་པར་བསམས་ལ་འཛིན་མེད་ཀྱི་ངང་དུ་འཇོག དེ་བཞིན་དུ་མགྲིན་པའི་ཨཱཿལས་འོད་འཕྲོས། གསུང་གི་བྱིན་རླབས་དང་ཡོན་ཏན་ཐམས་ཅད་འོད་ཟེར་དམར་པོའི་རྣམ་པར་བཀུག མགྲིན་པར་ཐིམ། ལུས་གང་ངག་གི་སྡིག་སྒྲིབ་དག
མནན་པ་སོགས་ཀྱི་ཉེས་སྐྱོན་ཐམས་ཅད་བསལ། སངས་རྒྱས་ཐམས་ཅད་ཀྱི་གསུང་དང་ནུས་པ་མཉམ་པའི་ངང་དུ་མཉམ་པར་འཇོག སྙིང་གའི་ཧཱུྃ་ལས་འོད་འཕྲོས། ཐུགས་ཀྱི་བྱིན་རླབས་དང་ཡོན་ཏན་ཐམས་ཅད་འོད་ཟེར་སྔོན་པོའི་རྣམ་པར་བཀུག སྙིང་གར་ཐིམ། ལུས་གང༌། སེམས་ཀྱི་སྡིག་སྒྲིབ་དག རྨོངས་རྨུགས་འཁྲུག་པའི་ཉེས་སྐྱོན་ཐམས་ཅད་བསལ། སངས་རྒྱས་ཐམས་ཅད་ཀྱི་ཐུགས་དང་ནུས་པ་མཉམ་ཞེས་པ་རྣམས་བསྒྱུར་ཏེ་བསྒོམ་མོ། ། ཨོཾ་ཤྲཱི་མ་ཧཱ་ཀཱ་ལ་ཡ་མ་མ་ཀཱ་ཡ་ཝཱཀྩིཏྟ་རཀྵ་རཀྵ་ཀུ་རུ་ཀུ་རུ་སྭཱ་ཧཱ་ཞེས་པའང་ཅུང་ཟད་བཟླ།
གཉིས་པ་ཁྱད་པར་གྱི་མན་ངག་མདེའུ་ཁ་གདགས་པ་ལ། བཙན་པོའི་མཁར་དུ་བཅུག་པ། ཁམས་གསུམ་གཡུལ་དུ་བཅད་པ། རྣོ་གསུམ་མཚོན་དུ་བརྡུང་པ། འཁོར་ལོ་ཇག་པ་བཀྱེ་བ་རྣམས་ནི་དོན་དུ་གཉེར་བས་ཁྲིད་གཞུང་དང་ཞལ་ལས་ཤེས་པར་བྱས་ཏེ་བསྒོམ་མོ། ། སྔགས་ཀྱི་བཟླས་པའི་མཇུག་ཏུ་ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་སྭཱ་ཧཱ་ཞེས་པའི་ཡི་གེ་བཅུ་གཉིས་པ་དང༌། ཤཱ་ས་ན་ཉེར་གཅིག་ཙམ་བཟླས་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྡོ་རྗེ་ནག་པོ་ཆེན་པོའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ་ཞེས་འདོད་དོན་གསོལ་བ་གདབ་བོ། ། གཉིས་པ་བཟློག་པ་ལ།
སྤྱིའི་བཟློག་པ་ནི། བདག་ལ་གཞན་གྱི་རྦོད་གཏོང་ལ་སོགས་པའི་ལྟས་བྱུང་བའམ་མ་བྱུང་ཡང་རུང་སྟེ། གཞན་སྔར་བཞིན་ལས་འཁོར་ལོའི་རྩིབས་བར་བརྒྱད་ཀྱི་རྡོ་རྗེའི་ས་གཞིར་ཡཾ་ལས་རླུང་གི་དཀྱིལ་འཁོར་གཡོ་བ། དེའི་སྟེང་དུ་རཾ་ལས་མེའི་དཀྱིལ་འཁོར་འབར་བ། དེའི་སྟེང་དུ་ནྲྀ་ཏྲྀ་སྲྀ་ལས་དགྲ་བོ་ཕོ་གདོན་མོ་གདོན་རྣམས་ལུས་རིད་པ། སྐྲ་འཛིངས་པ། ཁ་ནས་ཁྲག་སྐྱུགས་པ། སྤྱི་བོ་ཚུགས་སུ་གནས་པ་གསུམ་རེ་བསྐྱེད་ལ། རང་གི་ཐུགས་ཀ་ནས་ཁྲོ་བོ་དུས་མཐའི་རླུང་གི་ཤུགས་དང་ལྡན་པ། ལྕགས་ཀྱུ།
ཞགས་པ། མཚོན་ཆ་ཐོགས་པ་དཔག་ཏུ་མེད་པ་འཕྲོས། དེ་རྣམས་ཀྱིས་གནོད་བྱེད་གང་དུ་གནས་པ་ནས་རང་དབང་མེད་པར་བཀུག་སྟེ་རྩིབས་བར་གྱི་དགྲ་བགེགས་རྣམས་ལ་བསྟིམ་པར་བསམས་ལ། རྗེ་བཙུན་རྩ་བ་སོགས་ནས་བདེན་པ་ཆེན་པོའི་བྱིན་གྱིས་བརླབས་ཀྱིས། སངས་རྒྱས་ཀྱི་བསྟན་པ་འཇིག་པ། བླ་མ་དམ་པའི་སྐུ་དགྲ། དགེ་འདུན་གྱི་སྤྱི་དགྲ། རྣལ་འབྱོར་པ་བདག་ཅག་ལམ་སྒྲུབ་པ་ལ་བར་དུ་གཅོད་པ་དང༌། སྡང་ཞིང་ཐོ་བཙམས་པའི་གནོད་བྱེད་དགྲ་བགེགས་ཐམས་ཅད་འཁོར་ལོའི་རྩིབས་བར་དམིགས་པའི་དགྲ་བགེགས་ལིངྒ་འདི་ལ་མྱུར་བ་ཉིད་དུ་ཁུག་ཅིག་ཕོབ་ཅིག་ཅེས་དང་ཛཿཧཱུྃ་བཾ་ཧོཿཞེས་པ་ཡང་ཡང་བརྗོད་ཅིང་བསྟིམ་མོ། ། དེ་ནས་བདག་ཉིད་ཁྲོས་པའི་ཉམས་ཀྱིས་ཧཱུྃ་ཞེས་འཇིགས་པའི་སྒྲ་ཆེན་པོ་བསྒྲགས།
ཞབས་བརྡབས་པས། ཕྱོགས་མཚམས་ཀྱི་ཁྲོ་བོ་རྣམས་ཁྲོ་འཁྲུགས་རྔམ་པས་ཞལ་ཕྱིར་གཟིགས། སྟེང་འོག་གི་ཁྲོ་བོ་རྣམས་ཞབས་གཡས་བརྐྱང་དུ་བསྒྱུར། འཁོར་ལོ་གཡོན་སྐོར་དུ་ཤུགས་དྲག་པོས་འཁོར་བ་དང༌། དགྲ་བགེགས་རྣམས་མེ་རླུང་གིས་རིམ་བཞིན་བཏེགས་པས་རྐང་པ་ནས་སྤྱི་བོའི་བར་དུ་དུམ་བུར་གཏུབས། རོ་མ་ལྷུང་བ་རྣམས་མེས་བསྲེགས། རླུང་གིས་རྗེས་མེད་དུ་གཏོར། ལས་ངན་དག་ནས་རྣམ་ཤེས་མི་བསྐྱོད་པའི་ཞིང་དུ་སངས་རྒྱས་པར་བསམས་ལ། ཤཱ་ས་ན་སྤེལ་ཚིག་ཅན་ཉུང་མཐའ་དྲུག་ཅུ་རྩ་བཞི་སོགས་བཟླས་ཏེ། དེའང་ཨི་དཾ་དུཥྚཱཾ་གནོད་བྱེད་ཁ་ཁ།
གནོད་བྱེད་ཁཱ་ཧི་ཁཱ་ཧི་སོགས་མན་ཆད་ཀུན་ལ་སྦྱར་བའམ་མི་ནུས་ན། ཨི་དཾ་དུཥྚཱཾ་གནོད་བྱེད་དགྲ་བགེགས་བྱད་མ་ཐམས་ཅད་ཁ་ཁ་ཁཱ་ཧི་ཁཱ་ཧི་ཞེས་ལན་གཅིག་སྦྱར་ནས་མན་ཆད་དཀྱུས་ལྟར་བརྗོད་པས་ཀྱང་བཏུབ་བོ། ། དེའི་ཚེ་ཕོ་ཉ་དྲེགས་བྱེད་དང་བཅས་པ་གྲངས་མེད་པས་ཕྱི་རོལ་དུ་འཐོན་ནས་རྦོད་གཏོང་གནོད་བྱེད་བྱད་མར་བཅས་པ་བསྒྲལ་ཞིང་བསམ་སྦྱོར་ངན་པ་ཐམས་ཅད་བཟློག་ཅིང་བསྒྱུར་བའི་ལས་བྱེད་པར་བསམ་མོ། ། དེ་ནས་བྷ་ཡ་ནཱ་ས་ཚར་གསུམ་དང༌། སུ་གང་དག་ཅེས་སོགས་བརྗོད་པས་དམོད་པ་འདོར་ཏེ། དེའང་ལག་པ་གཉིས་གནམ་ལྕགས་ལས་གྲུབ་པའི་འཁོར་ལོ་རྩིབས་སྟོང་དང་ལྡན་པར་བསམས། གཡས་པའི་མཐིལ་དུ་དགྲ་བགེགས་དམིགས་ཏེ་བཀུག་ལ། གཡོན་པའི་ཐལ་མོ་ལན་གསུམ་བརྡབས་པས་ཤ་ཁྲག་དམར་ཆལ་གྱིས་སོང༌། རོ་མ་རྣམས་ཞབས་འོག་གི་ཁྲོ་བོའི་ཞལ་དུ་བསྟབས་པས་བཞེས་པར་བསམས་ལ། ཁྲོ་བོ་འབར་བའི་ཚོགས་རྣམས་ཀྱིས། །
དགྲ་བགེགས་རྣམས་ནི་ཞེས་སོགས་བརྗོད་ལ་འཁོར་གསུམ་དམིགས་པ་མེད་པའི་ངང་དུ་མཉམ་པར་འཇོག་གོ ། ཁྱད་པར་གྱི་བཟློག་པ་ནི། དགོས་པ་ཁྱད་པར་ཅན་གྱི་ཚེ་བྱ་བ་བགེགས་བཟློག་པ་ལ་སོགས་པ་བདུན་དང༌། དེ་དག་ཐུན་མོང་དུ་མཁོ་བའི་མན་ངག་སྤྲུལ་པ་སྤྲོ་བ་དང་ཡང་སྤྲུལ་སྤྲོ་བ་རྣམས་ནི་གཞན་དུ་ཤེས་པར་བྱའོ། ། སླར་ཧཱུྃ་ཞེས་བརྗོད་པས་ཁྲོ་བོ་རྣམས་ཞལ་ནང་དུ་གཟིགས། ཡང་ཧཱུྃ་ཞེས་བརྗོད་པས་འཁོར་ལོ་གཡས་སུ་འཁོར་ཞིང་བརྟན་པར་བསམས་ལ་ཨོཾ་བཛྲ་ཙཀྲ་རཀྵ་ཧཱུྃ་བྷྲཱུྃ་ཧཱུྃ་ཞེས་སྲུང་སྔགས་བརྗོད་དོ། ། གསུམ་པ་བསད་པ་ནི། ཤཱ་ས་ན་སྤེལ་ཚིག་ཅན་བཟླ་ཞིང་དམིགས་པ་ནི་ཞལ་ལས་ཤེས་སོ། ། འདིར་འོག་གི་གསང་ཁྲིད་སོགས་མི་བསྒོམ་པར་སྤྱོད་ལམ་ལ་འཇུག་པ་ན། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ།
སྲུང་བའི་འཁོར་ལོ་དུར་ཁྲོད་དང་བཅས་པ་ཁྲོ་བོ་བཅུ་ལ་ཐིམ། ཁྲོ་བོ་བཅུ་གདན་དང་བཅས་པ་རང་ལ་ཐིམ་པར་བསམས་ལ། རང་ནག་པོ་ཆེན་པོའི་ང་རྒྱལ་གྱིས་ངག་ཏུ་ཧཱུྃ་ཞེས་བརྗོད་པས་ཕྱི་རོལ་དུ་ཐུན་མོང་བའི་སྲུང་བའི་འཁོར་ལོ་སྔར་བཞིན་དུ་གྲུབ་པར་བསམས་ལ། རང་རྟག་ཏུ་དེའི་ནང་དུ་སྤྱོད་ལམ་གྱི་རྣལ་འབྱོར་བྱའོ། ། ཕྱི་སྲུང་བའི་འཁོར་ལོའི་སྲུང་བཟློག་བསད་གསུམ་ཁོ་ན་ཉམས་སུ་ལེན་པས་གཏོར་མ་འབུལ་བ་དང༌། སྒྲུབ་ཐབས་ཀྱི་རྗེས་ཀྱི་བྱ་བ་རྣམས་བྱའོ། ། དེ་དག་གིས་ནི་ཕྱི་སྲུང་བའི་འཁོར་ལོའི་རིམ་པའོ། ། གཉིས་པ་བརྟེན་པ་རྫོགས་པའི་རིམ་པ་ལ་སྤྱིར་ནང་དང་གསང་བའི་བྲག་རྫོང་མས་བྱས་པའི་ཁྲིད་ཚུལ་དང༌། ནང་ཁྲིད་ཐུན་མོང་བས་བྱས་པའི་ཁྲིད་ཚུལ་དང༌། ནང་ཁྲིད་ཐུན་མོང་མ་ཡིན་པ་གསང་ཁྲིད་ཀྱིས་བྱས་པའི་ཁྲིད་ཚུལ་རྣམས་ལས།
འདིར་མཆོག་གི་དངོས་གྲུབ་སྒྲུབ་པའི་ཐབས་ལམ་གྱི་གཙོ་བོ། རྩ་གསུམ་འཁོར་ལོ་ལྔ་ལ་བརྟེན་པའི་གསང་ཁྲིད་ཐུན་མོང་མ་ཡིན་པའི་གདམས་ངག་གི་ཉམས་ཁྲིད་ཐོབ་པས་ཉམས་སུ་ལེན་པའི་དབང་དུ་བྱས་ན། ཕྱི་ཁྲིད་རྒྱས་པ་དང་མ་འབྲེལ་བར་ཟུར་དུ་ཉམས་སུ་ལེན་ཡང་བཏུབ་མོད། དེ་ལྟར་ན་གོང་དུ་བཤད་པའི་སྔོན་འགྲོའི་རིམ་པ་རྣམས་སྔོན་དུ་འགྲོ་དགོས་ཤིང༌། དངོས་གཞི་ལ་ཐུན་མོང་སྲུང་འཁོར་བསྒོམས་པའི་ནང་དུ་རང་གཙོ་བོ་གཅིག་པུ་བསྐྱེད་དེ་བསྒོམ་པ་ཡིན། ཕྱི་སྲུང་བའི་འཁོར་ལོ་རྒྱས་པ་དང་འབྲེལ་པ་ན། སྔོན་འགྲོ་རྣམས་སྔ་མ་དེས་ཐུས་པར་བྱས་ནས། འདིར་རྟེན་དང་བརྟེན་པའི་ཚུལ་གྱིས་འབྲེལ་བར་ཉམས་སུ་ལེན་པ་ལ་གསུམ་སྟེ། བསྙེན་པ་དང༌། སྒྲུབ་པ་དང༌།
ལས་སྦྱོར་རོ། ། དང་པོ་ནི། རང་ཉིད་དབུས་ཀྱི་གཙོ་བོར་གསལ་བའི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བླ་མ་ཧེ་རུ་ཀ་མགོན་པོ་ལྷ་དགུ་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ་པའི་རྐྱེན་གྱིས་རང་གི་ལུས་རྟེན་དང་བརྟེན་པའི་རང་བཞིན་དུ་གྱུར་པ་ནི། སྤྱི་བོ་ནས་གསང་གནས་ཀྱི་བར་དུ་རྩ་དབུ་མ་སྔོ་བསངས་ཐིག་ལེའི་དྭངས་མས་གང་བ། གཡས་སུ་རོ་མ་དམར་གསལ་རཀྟའི་དྭངས་མས་གང་བ། གཡོན་རྐྱང་མ་དཀར་དྭངས་བྱང་ཆུབ་སེམས་ཀྱིས་གང་བ། ལྟེ་བ་སྤྲུལ་པའི་འཁོར་ལོ། གསང་གནས་བདེ་སྐྱོང་གི་འཁོར་ལོ། སྙིང་ག་ཆོས་ཀྱི་འཁོར་ལོ།
མགྲིན་པ་ལོངས་སྤྱོད་ཀྱི་འཁོར་ལོ། སྤྱི་བོ་བདེ་ཆེན་གྱི་འཁོར་ལོ་རྣམས་རྩ་མདུད་གྱེས་པས་འདབ་མའི་རྣམ་པ་ཅན། གསང་གནས་རྩ་གསུམ་གྱི་འདུས་མདོར་ཆོས་འབྱུང་གྲུ་གསུམ་སྨུག་ནག་བདེ་བ་ཆེན་པོའི་རང་བཞིན་གདེང་ཁ་ཆེ་བ་ལྟེ་འོག་སོར་བཞིར་སླེབ་པ། རྩ་བ་ཕྲ་བ་གསང་གནས་སུ་ཟུག་པ། དེའི་ནང་དུ་ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་ཡུམ་ཆེན་ཨེ་ཀ་ཛ་ཊཱི་ཆོས་དབྱིངས་ནམ་མཁའི་རང་བཞིན་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱི་མེའི་ཕྱག་རྒྱས་གཡུའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་ཤིང་སྟག་གི་པགས་པའི་ཤམ་ཐབས་ཅན། རལ་པ་ལེན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། དེ་ལས་འོད་སྔོན་པོ་གསུམ་ཆད་པ་རྩ་གསུམ་གྱི་ནང་ནས་གྱེན་དུ་སོང༌། སྙིང་ག་ཆོས་ཀྱི་འཁོར་ལོའི་དབུས་ཀྱི་དབུ་མའི་རྩ་ཐིག་རླུང་གསུམ་འོད་དང་བཅས་པ་རོ་གཅིག་ཏུ་འདྲེས་པ་ལས།
རྩ་འཁོར་གྱི་སྟོད་ཙམ་དུ་བླ་མ་ཧེ་རུ་ཀ་སྐུ་མདོག་སྔོན་པོ། ཞལ་གཅིག་ཕྱག་གཉིས་པ་གཡས་རྡོ་རྗེ་དང༌། གཡོན་པ་ཐོད་པ་བདུད་རྩིས་གང་བ་འཛིན་པ་གྲུ་མོ་གཡོན་གྱི་ཁུག་ན་རྡོ་རྗེས་མཚན་པའི་ཁ་ཊྭཱཾ་ག་བརྟེན་པ། སྤྱི་བོར་རལ་པའི་ཐོར་ཚུགས་དང་སྣ་ཚོགས་རྡོ་རྗེས་མཚན་པ། གར་གྱི་ཉམས་དགུ་དང་ལྡན་ཞིང་རུས་པའི་རྒྱན་དྲུག་འཁྲོལ་བ། ཞབས་གཡས་བརྐྱངས་པའི་བརླ་ལ་གཡོན་བསྐུམས་པའི་སོར་མོ་གཏད་པའི་གར་སྟབས་ཀྱིས་བཞུགས་པའོ། ། དེའི་འོག་ཐད་ཀྱི་རོ་མ་དང་དབྱེར་མེད་པའི་གུར་མགོན་དང༌། གཡོན་རྐྱང་མ་དང་དབྱེར་མེད་པའི་ལྷ་མོ་གཏོར་ཆོག་ལྟར་གསལ་བཏབ། བླ་མའི་ཐུགས་ཀ་ནས་འོད་སྔོན་པོ་གཅིག་ཆད། ཆོས་ཀྱི་འཁོར་ལོའི་དབུས་སུ་ཧཱུྃ་ཡིག་ཏུ་གྱུར།
དབུ་མ་དང་རོ་གཅིག་ཏུ་འདྲེས་པ་ལས། ལས་ཀྱི་མགོན་པོ་བེར་ནག་ཟངས་གྲི་ཅན་སྐུ་མདོག་མཐིང་ནག་གཡས་དགྲ་བགེགས་ཀྱི་སྲོག་རྩ་གཅོད་པའི་ཟངས་གྲི་ནམ་མཁའ་ལ་འཕྱར་ཞིང༌། གཡོན་དམ་ཉམས་ཀྱི་སྙིང་ཁྲག་གསོལ་བའི་ཐོད་པ་ཐུགས་ཀར་འཛིན་པ། ཞལ་གདངས་ཤིང་ལྗགས་འདྲིལ་བ། མཆེ་བ་གཙིགས་ཤིང་སྤྱན་གསུམ་བགྲད་པ། རལ་པ་ཁམ་ནག་ནམ་མཁར་གཟིངས་པ། དར་ནག་པོའི་འཇོལ་བེར་གསེང་མ་སུམ་བརྩེགས་གསོལ་བ་ལ་གསེར་གྱི་སྒ་པོ་ཆེ་བཅིངས་པ། སག་ཏིའི་ལྷྭམ་འབོག་གསོལ་བའི་ཞབས་གཡས་བསྐུམ་ཞིང་གཡོན་བགྲད་པའོ། ། གུར་མགོན་གྱི་ཐུགས་ཀ་ནས་ཡ་ཆད་པ་རོ་མ་དང་དབྱེར་མེད་པའི་ནག་པོ་གནོད་སྦྱིན་གཡས་གསེར་གྱི་གྲི་གུག་དང༌། གཡོན་སྤར་བ་ཕྱིར་གདེངས་པའི་ལག་མཐིལ་ན་ཉི་མའི་དཀྱིལ་འཁོར་འཆར་བ།
དེང་ཕོན་གསེར་མའི་ཕོད་ཀ་དང་མི་ལྤགས་རློན་པ་ཁྲག་འཛག་པ་ལྡིང་སྟབས་སུ་གྱོན་ཞིང༌། གསེར་གྱི་རྣ་ཆ་འཕྱང་བ། ལྷ་མོའི་ཐུགས་ཀ་ནས་མྨ་ཆད་པ་རྐྱང་མ་དང་དབྱེར་མེད་པའི་ནག་མོ་གནོད་སྦྱིན་གཡས་སྤུ་གྲི་དང༌། གཡོན་སྤར་བ་ཕྱིར་གདེངས་པའི་ལག་མཐིལ་ན་ཟླ་བའི་དཀྱིལ་འཁོར་འཆར་བ། དར་ནག་པོ་གསེར་གྱི་ཐིག་ལེ་ཅན་གྱི་གོས་གྱོན་ཞིང༌། བྱི་རུའི་ལན་ཚར་འཕྱང་བ། གནོད་སྦྱིན་གྱི་ཐུགས་ཀ་ནས་ཏྲི་གཉིས་ཆད་པ་ལས་རོ་མ་དང་དབྱེར་མེད་པའི་སྟོད་དུ་པུ་ཏྲ་ནག་པོ་གཡས་རལ་གྲི་དང༌། གཡོན་ཐོད་པ་ཁྲག་གིས་གང་བ་འཛིན་པ། དར་དཀར་པོའི་ཨཾ་ག་རག་དང༌། དར་མན་གྱི་ན་བཟའ་ཅན།
སྨད་དུ་བྷ་ཊ་ནག་པོ་གཡས་དམ་ཤིང་དང༌། གཡོན་མི་སྙིང་འཛིན་པ། སྟག་སློག་གྱོན་ཞིང་མན་ཏྲིའི་ག་ཤ་ཅན། གནོད་བྱིན་མོའི་ཐུགས་ཀ་ནས་བྷྱོཿ གཅིག་ཆད་པ་ལས་རྐྱང་མ་དང་དབྱེར་མེད་པའི་སྲིང་མོ་གསེར་གྱི་སྤུ་གྲི་མ་ནག་མོ་གཡས་གསེར་གྱི་སྤུ་གྲི་དང༌། གཡོན་རྒྱུ་ཞགས་ཞལ་དུ་འདྲད་ཅིང་ཁ་ནས་མེ་འབར་བ། གཅེར་བུ་རལ་པ་ཐུར་དུ་འཕྱང་བ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
བླ་མ་ཧེ་རུ་ཀའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བླ་མ་ཧེ་རུ་ཀ་མགོན་པོ་ལྷ་དགུ་དང་བཅས་པ་གོང་ལྟར་སྤྱན་དྲངས། ཛཿཧཱུྃ་བཾ་ཧོཿས་གཉིས་སུ་མེད་པར་བསྟིམ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས། དབང་ལྷ་རིགས་ལྔ་འཁོར་དང་བཅས་པ་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་དབང་བསྐུར་སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་བླ་མ་ཧེ་རུ་ཀ་དང་གུར་གྱི་མགོན་པོ་ལ་མི་བསྐྱོད་པ། གཞན་རྣམས་ལ་མི་བསྐྱོད་པའི་ངོ་བོ་རྡོ་རྗེ་སྔོན་པོ་རྩེ་ལྔ་པ་རེ་རེས་དབུར་བརྒྱན། བླ་མའི་ཕྱག་ཏུ་དམ་ཚིག་གི་རྡོ་རྗེ་རྩེ་ལྔ་པ་ཐོགས་ནས་ལྷ་རྣམས་ཀྱི་སྤྱི་བོར་བཞག་པ་ན་དེ་འདྲ་རེ་ཆད་པ་སྤྱི་བོ་ནས་ཐིམ་པས་སྙིང་གར་གནས་པར་བསམས་ལ།
རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱི་བྱིན་གྱིས་བརླབས། ། གལ་ཏེ་དམ་ལས་འདས་གྱུར་ན། ། འཇིག་འགྱུར་འདི་ལ་ཐེ་ཚོམ་མེད། ། མ་ཧཱ་ས་མ་ཡ་ཧ་ན་ཧཱུྃ་ཕཊ། ཅེས་པས་དམ་ལ་བཞག གཏོར་མ་ཨོཾ་ཨཱཿཧཱུྃ་ཧོཿཞེས་པས་བྱིན་བརླབས་ནས། ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལ་དེ་ཝྱཻ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿསོགས་བཏགས་པ་ལན་གསུམ་གྱིས་ཕུལ། མཚན་སྔགས་གཉིས་ཀྱི་མཐར་ཨརྒྷཾ་སོགས་ནས་ཤབྡའི་བར་དང༌།
འབྲུ་གསུམ་གྱིས་ནང་མཆོད་འབུལ། སྔགས་བཟླ་བ་ནི། དེ་ནས་བླ་མ་ཧེ་རུ་ཀའི་ཐུགས་ཀར་ཉི་མའི་སྟེང་དུ་ཧཱུྃ་ཡིག་གི་མཐར་ཡི་དམ་སྔགས་ཀྱི་ཕྱི་ནས་ཆོས་སྐྱོང་འཁོར་བཅས་ཀྱི་སྔགས་རྣམས་ཀྱིས་རིམ་བཞིན་བསྐོར་བ། ལྷ་སོ་སོའི་ཐུགས་ཀར་རང་རང་གི་ས་བོན་དང་བཅས་པ་བསམ། བླ་མའི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས། ལུས་ཐམས་ཅད་གང་བས་ནད་གདོན་སྡིག་སྒྲིབ་ཐམས་ཅད་སྦྱངས། བདེ་ཆེན་གྱི་ཡེ་ཤེས་རྒྱུད་ལ་སྐྱེས། ཆོས་སྐྱོང་རྣམས་ཅུང་ཟད་སྐྲག་པའི་རྣམ་པས་བཀའ་ལས་འདའ་མི་ནུས་པར་བསམས་ལ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ཉེར་གཅིག་ཙམ་བཟླས།
སླར་ཡང་འོད་འཕྲོས་ཆོས་སྐྱོང་སོ་སོའི་ཐུགས་ཀའི་ས་བོན་ལ་ཕོག་པས། རབ་ཏུ་མཉེས་ཤིང་འཛུམ་པའི་མདངས་དང་བཅས་པས་བདག་གི་དབང་དུ་འདུས་པར་བསམས་ལ། ཐོག་མར་མགོན་པོ་ལ་དམིགས་པ་གཏད་དེ། ཨོཾ་མ་ཧཱ་ཀཱ་ལ་ཧཱུྃ་ཕཊ། ཅེས་བརྒྱ་རྩ་ལ་སོགས་པ་བཟླས། ཨོཾ་རོ་རུ་སོགས་དེའི་ཕྱེད་དང་མཉམ་པ། ཟངས་གྲི་ཅན་ལ། ཨོཾ་མ་ཧཱ་ཀཱ་ལ་རཱུ་པ་ས་མ་ཡ་ཧཱུྃ་ཕཊ། མགོན་པོའི་ཕྱེད་དང༌། ལས་མགོན་མོ་གཉིས་ལ་དམིགས་ཏེ།
ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུག་མེ་མ་ཧཱུྃ་མ་བྷྱོཿཛཿཛཿ ལྷ་མོའི་ཕྱེད་དང༌། ཕོ་གསུམ་ལ་དམིགས་ཏེ། ཨ་ལི་ཨ་ལི་མ་ཛཿཛཿཤཾ་ཤཾ། ལི་ཤི་དེད་ཨ་ཤྭ་དེད། མོ་རྨུགས། སྤུ་གྲི་ཨ་ལི་མ་ཛཿཛཿནག་མོ་ཤ་ལ་རུབ་ཛཿཛཿ མོའི་ཕྱེད་བཟླའོ། ། གཉིས་པ་སྒྲུབ་པ་ནི། རླུང་རོ་ལན་གསུམ་བུས།
ལྟེ་བའི་ཡུམ་ཆེན་ལས་འོད་ཟེར་ཚ་ཞིང་དྲག་པ་དྲོད་ཀྱི་རང་བཞིན་འཕྲོས། སྙིང་གར་སོང༌། གཡས་རོ་མའི་ཕོ་རྒྱུད་ལ་ཕོག་པས་རང་དབང་མེད་པར་བསྐུལ་ཏེ། སྣ་བུག་གཡས་ནས་རླུང་ཕྱིར་འགྲོ་བ་དང་ལྷན་ཅིག་ཏུ་དྲེགས་པ་ཕོ་རྒྱུད་ནམ་མཁའི་ཁམས་གང་བར་སྤྲོས། བསྟན་པ་དང་རྣལ་འབྱོར་པ་ལ་སྡང་བའི་དགྲ་བགེགས་ཐམས་ཅད་ཚར་བཅད། སེམས་ཅན་ཐམས་ཅད་ཕོ་རྒྱུད་དུ་བྱས། རང་བཞིན་གྱི་གནས་ནས་དྲེགས་པ་ཕོ་རྒྱུད་རྣམས་དང་རོ་གཅིག་ཏུ་འདྲེས་པ་ཚུར་འདུས་རླུང་ནང་དུ་འཇུག་པ་དང་མཉམ་དུ་སྣ་བུག་གཡས་ནས་ཞུགས། རླུང་གནས་པ་དང་མཉམ་དུ་ཕོ་རྒྱུད་རྣམས་དང་རོ་གཅིག་ཏུ་འདྲེས་པས་དབང་དུ་འདུས་པར་བསམས་ལ། རླུང་ལྡང་འཇུག་གནས་གསུམ་བསྡོམས་པ་ལ་འཕྲེང་བ་རེ་བསྐྱུར་བའི་གྲངས་ཉེར་གཅིག་ཙམ་ཇི་ལྟར་རིགས་པ་བཟུང་བ་ནི་དབང་དུ་བསྡུ་བའོ། ། ཡང་འོད་ཟེར་ཕྱིར་འཕྲོས་པས་སངས་རྒྱས་བྱང་ཆུབ་སེམས་དཔའ་ཐམས་ཅད་སྤྱན་དྲངས།
རླུང་ནང་དུ་འཇུག་པ་དང་ལྷན་ཅིག་ཏུ་སྣ་བུག་གཡས་ནས་ཞུགས། རླུང་གནས་པ་དང་མཉམ་དུ་ནང་གི་ཕོ་རྒྱུད་རྣམས་ལ་ཐིམ་པས་དེ་དག་བྱིན་གྱིས་བརླབས་པར་བསམས་ལ། སྔར་བཞིན་དབང་དུ་བསྡུ་བ་དང་གྲངས་མཉམ་དུ་བྱ། དེ་བཞིན་དུ་གཡོན་གྱི་མོ་རྒྱུད་དང༌། དབུ་མའི་གཉིས་མེད་རྒྱུད་ལའང་དབང་དུ་བསྡུ་བ་དང༌། བྱིན་གྱིས་བརླབས་པ་སྔར་བཞིན་གྲངས་མཉམ་དུ་བྱ་བའོ། ། གསུམ་པ་ལས་སྦྱོར་ནི། རྒྱུན་གྱི་དམིགས་པར་ལྟེ་བའི་ཡུམ་ཆེན་དང་བླ་མ་ཧེ་རུ་ཀའི་ཐུགས་ཀ་ནས་འོད་ཟེར་དམར་ནག་ཚ་ཞིང་རྩུབ་ལ་བཟོད་པར་དཀའ་བ་འཕྲོས། མགོན་པོ་འཁོར་དང་བཅས་པ་ལ་ཕོག་པས་འདར་ཞིང་སྐྲག་པ་དང༌། དགྲ་བགེགས་ལ་ཁྲོ་འཁྲུག་རྔམ་པའི་ཉམས་ཀྱིས་རང་འདྲའི་སྤྲུལ་པ་དྲག་གཏུམ་མཚོན་ཆ་ཐོགས་པ་སྟོང་གསུམ་གང་བ་སྤྲོས།
སངས་རྒྱས་ཀྱི་བསྟན་པ་བཤིག་པ། བླ་མའི་སྐུ་ལ་བསྡོ་བ། བདག་གི་ཆོས་སྒྲུབ་པ་ལ་བར་དུ་གཅོད་པ་ལ་སོགས་པའི་དགྲ་བགེགས་གདུག་པ་ཅན་ཐམས་ཅད་ཚར་བཅད། ཤ་ཁྲག་རུས་པ་ཀླད་པ་ལ་སོགས་པ་ཞལ་དུ་དམར་ཆིལ་ཆིལ་གསོལ་པས་རྗེས་མེད་དུ་བཏང༌། དེ་དག་གི་རྣམ་པར་ཤེས་པ་དང་རང་སེམས་རོ་གཅིག་ཏུ་བསྲེས་ལ་འཛིན་མེད་དུ་བཞག་གོ ། སླར་ཡང་སྲུང་མ་རྣམས་ཚུར་འདུས་རང་ལ་ཐིམ་པར་བསམ། དེ་ལྟ་བུའི་སྤྲོ་བསྡུ་ཡང་ཡང་བྱ་ཞིང༌། ཤཱ་ས་ན་སྤེལ་ཚིག་དང་བཅས་པ་དང༌། ལྷ་མོ་དང་ལས་མགོན་རྣམས་ཀྱི་རྦད་བསད་མན་ངག་ལྟར་བཟླའོ། ། མི་ཤེས་ན་བསྙེན་སྔགས་རྣམས་ཀྱི་མཇུག་ཏུ།
དགྲ་བགེགས་མཱ་ར་ཡ་ཕཊ། ཅེས་བཏགས་པ་ཅུང་ཟད་ཙམ་བཟླས་པར་བྱའོ། ། དེ་ནས་ཐུན་ལས་ལྡང་བར་འདོད་པས། བླ་མའི་ཐུགས་ཀའི་འོད་ཟེར་གྱིས་བསྐུལ་བས། པུ་ཏྲ་མིང་སྲིང་གསུམ་ནམ་མཁའ་གང་བར་འཕྲོས་དགྲ་བགེགས་ཐམས་ཅད་ཚར་བཅད། སེམས་ཅན་ཐམས་ཅད་དེ་གསུམ་དུ་གྱུར། ཚུར་འདུས་ནང་གི་མིང་སྲིང་གསུམ་ལ་ཐིམ་པའི་རྐྱེན་གྱིས་དེ་གསུམ་གནོད་སྦྱིན་ཡབ་ཡུམ་ལ་ཐིམ། སྤྲོ་བསྡུ་དེ་བཞིན་དུ་བྱས་ལ། གནོད་སྦྱིན་ཡབ་ཡུམ་མགོན་པོ་ལྕམ་དྲལ་ལ་ཐིམ། ལྕམ་དྲལ་ཟངས་གྲི་ཅན།
དེ་གསུམ་བླ་མ་ཧེ་རུ་ཀ་ལ་ཐིམ། དེ་འོད་དུ་ཞུ་ནས་ཐིག་ལེ་སྔོ་བ་འཚེར་བ་འདྲིལ་བ་སྲན་ཆུང་ཙམ་གཅིག་ཏུ་བསམ། དེ་ལ་སེམས་ཞུགས་པ་བཞིན་གཏད་ལ་རླུང་ཁ་སྦྱར་བཟུང༌། ཟུག་སྐྱེ་བ་ན་དལ་བུས་བཏང༌། ཐིག་ལེ་ཧཱུྃ་ཡིག་སྔོན་པོ་གཅིག་ཏུ་གྱུར། དེ་ལས་ཆོས་སྐྱོང་གི་ངོ་བོ་ཧཱུྃ་ཡིག་སྔོན་པོ་ཞིག་ཆད། འོད་ཟེར་དམར་པོ་བ་ཐག་ལྟ་བུའི་སྣ་ལས་ནར་གྱིས་བྱུང༌། ལྟེ་བའི་ཡུམ་ཆེན་གྱི་སྤྱི་བོ་ནས་ཐོགས་མེད་དུ་ཞུགས། གསང་གནས་པདྨ་དམར་པོ་འདབ་བརྒྱད་ཁ་ཕྱེ་བའི་ཟེའུ་འབྲུའི་ཁྲོད་ནས་སོར་ཕྱེད་ཙམ་ཕྱིར་ཐོན་ནས་གནས་པ་ལ་ཕྱི་རོལ་གྱི་དྲེགས་པ་ཅན་ཐམས་ཅད་ཐིམ་པར་བསམས་ལ། སེམས་འཛིན་མེད་དུ་ཅིག་ནས་འཇོག་པ་ནི།
གསང་རྟེན་ལུས་ལ་སྦ་བ་ཞེས་བྱ་སྟེ། འདི་ལྟ་བུ་ཉིན་མཚན་དུས་དྲུག་ཏུ་དྲན་པ་ཙམ་བྱས་ན་ཆོས་སྐྱོང་འཕྲལ་མེད་དུ་མི་འཁོར་རེ་ཞེས་རྗེ་ས་སྐྱ་པ་ཆེན་པོས་དབུ་བསྙུང་བཞེས་ཞེས་གྲག་གོ ། གསུམ་པ་རྗེས་ཀྱི་རིམ་པ་ནི། སྤྱོད་ལམ་ལ་འཇུག་པ་ན། བསྡུ་རིམ་ཁྲོ་བོ་བཅུ་དང་འབྲལ་ན་གོང་ལྟར་རམ། གཙོ་རྐྱང་ལྟར་ན་སྣོད་བཅུད་ཐམས་ཅད་སྲུང་བའི་འཁོར་ལོ་ལ་བསྡུ་བའམ་གཙོ་བོའི་བར་བསྡུས་ཀྱང་རུང་སྟེ་གང་མོས་བྱའོ། ། གཏོར་མ་འབུལ་བ་ནི་དགོངས་ཐུན་ལ་གཏོར་མ་བྱིན་རླབས་ཀྱེ་རྡོ་རྗེ་ལྟར་བྱས་ལ། ཡི་དམ་དང་ཆོས་སྐྱོང་དགུར་མགོན་ཞལ་བཞི་ལས་མགོན་དང་མཁའ་འགྲོ་སྤྱི་གཏོར་གྱི་བར་ལ་གཏོར་ཆོག་ལྟར་རྒྱས་པར་འབུལ། ཡི་གེ་བརྒྱ་པ་ལན་གསུམ་དང་མ་འབྱོར་པ་དང་ཉམས་པ་སོགས་ཀྱིས་ནོངས་པ་བཤགས། མགོན་པོའི་རྟེན་ཡོད་ན་བརྟན་བཞུགས་དང་མེད་ན་ཡེ་ཤེས་པ་གཤེགས་སུ་གསོལ།
དམ་ཚིག་པ་རང་ལ་བསྟིམ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུངས་ནས། དགེ་བ་འདི་ཡིས་མྱུར་དུ་བདག ། ནག་པོ་ཆེན་པོ་འགྲུབ་གྱུར་ནས་ཞེས་སོགས་དང༌། བགེགས་དང་ལོག་པར་འདྲེན་པའི་ཚོགས། ། གདུལ་ཀ་འདུལ་བྱེད་ཅེས་སོགས་ཀྱིས་བསྔོ་བ་དང་སྨོན་ལམ་གང་ཤེས་ཀྱིས་མཐའ་བརྒྱན་པར་བྱའོ། ། འདིར་སྨྲས་པ། རྫུ་འཕྲུལ་མཐུ་ཆེན་བི་ཤྭ་ན་རའི་བུས། ། བདུད་དགྲའི་ཚང་ཚིང་ཡོངས་ཟོས་འཇིགས་རུང་སྐུའི། ། ཡེ་ཤེས་འོད་གཟི་མ་བཟོད་དྲེགས་པའི་སྡེས། །
ཅི་བགྱིར་བཀའ་ཉན་ཕྱིར་འཁོད་ལས་ཀུན་སྒྲུབ། ། ལྷ་ཡི་ལྷར་གྱུར་གསང་གསུམ་བསྒོམ་བཟླས་ཀྱིས། ། གནས་སྐབས་བདུད་བཞིའི་དཔུང་ལས་རྣམ་རྒྱལ་ནས། ། མཐར་ཐུག་གྲུབ་མཆོག་སྟེར་བ་གདམས་པའི་བཅུད། ། སྐལ་བཟང་སྐུ་བཞིའི་གསོས་སུ་སྙིང་གར་སྦས། ། གསང་དོན་བཀྲོལ་བའི་བསོད་ནམས་སྐྱེ་བོ་ཅོག ། དབང་ཐོབ་དམ་ཚིག་མི་འདོར་སྲོག་ལྟར་བསྲུང༌། ། རིམ་གཉིས་རྣལ་འབྱོར་སྤྱོད་མཆོག་ཕ་རོལ་ཕྱིན། ། རང་གཞན་དོན་གཉིས་ལྷུན་གྱིས་གྲུབ་ཕྱིར་བསྔོ། ། ཞེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཕྱི་སྲུང་བའི་འཁོར་ལོ་དང་ནང་རྩ་གསུམ་འཁོར་ལོ་ལྔ་ལ་བརྟེན་པའི་བསྙེན་སྒྲུབ་ལས་སྦྱོར་ཁྱད་པར་བའི་སྒྲུབ་ཐབས་རྡོ་རྗེའི་གོ་མཚོན་ཞེས་བྱ་བ་འདི་ནི།
ཇི་ལྟར་ཉམས་སུ་ལེན་ཚུལ་གྱི་ཡི་གེ་ཤིན་ཏུ་གསལ་བར་གྱིས་ཤིག་ཅེས། འབྲི་ཀླུང་ཉལ་འགྲོའི་རྒྱུན་ཆེན་དལ་གྱིས་འབབ་པའི་འགྲམ་ངོགས་དབོན་སྟོད་དགོན་གྱི་དབུ་མཛད་ཡེ་ཤེས་ལྷུན་གྲུབ་པ་དང་དགེ་སློང་ཚུལ་ཁྲིམས་ཆོས་དར་ཟུང་གིས་གསུང་ནན་གྱིས་བསྐུལ་བའི་གཡར་ཁྲལ་དུ། ཚར་ཆེན་རྡོ་རྗེ་འཆང་གི་གསུང་རབ་གཞིར་བྱས། དེར་མ་གསལ་བ་རྣམས་ཁྲིད་ཡིག་དང་ཡོངས་འཛིན་ཆོས་ཀྱི་རྒྱལ་པོ་རྨོར་ཆེན་ཐམས་ཅད་མཁྱེན་པ་དང་མཁན་ཆེན་འཇམ་པའི་དབྱངས་བསོད་ནམས་བཟང་པོ་ལ་སོགས་པ་ཆོས་བཞིན་སྤྱོད་ཀྱིན་ཆོས་བཞིན་འདོམས་པ་རྣམས་ཀྱི་གསུང་དོན་གྱིས་ཀྱང་ཅུང་ཟད་བརྒྱན་ཏེ་བློ་གྲོས་རྣོ་རྟུལ་ཀུན་གྱིས་ཉམས་སུ་བླང་བདེ་བར་སྙན་བརྒྱུད་འཛིན་པའི་རྣལ་འབྱོར་བ་བནྡེ་ཚུལ་ཁྲིམས་རིན་ཆེན་དུ་བོད་པས། སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་ཕྱོགས་བ་གམ་གསུམ་པར་བསྡེབས་པ་འགྲོ་བ་ཐམས་ཅད་བདུད་ལས་རྣམ་པར་རྒྱལ་བར་གྱུར་ཅིག། །། ༄༅། །རྡོ་རྗེ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྒྲུབ་ཐབས་རྒྱུན་འཁྱེར་ཉུང་ངུ་རྣམ་གསལ་ཞེས་བྱ་བ་བཞུགས་སོ།། ༄༅། །སྐྱབས་མཆོག་འཁོར་ལོའི་མགོན་པོ་དང༌། ། གཉིས་མིན་ནག་པོ་ཆེར་བཏུད་དེ། ། མགོན་པོ་ཁྲོ་བོ་བཅུར་བཅས་པའི། ། སྒྲུབ་ཐབས་རྒྱུན་དུ་ཁྱེར་བདེ་འདྲི། །
དེ་ལ་སྐྱབས་འགྲོ་སེམས་བསྐྱེད་སྤྱི་ལྟར་རམ། མི་ནུས་ན། བདག་དང་འགྲོ་དྲུག་སེམས་ཅན་རྣམས། ། དཔལ་ལྡན་བླ་མ་རྫོགས་སངས་རྒྱས། ། ཆོས་དང་དགེ་འདུན་ཐམས་ཅད་ལ། ། བྱང་ཆུབ་བར་དུ་སྐྱབས་སུ་མཆི། ། ཅི་ནུས་དང༌། གཞན་དོན་སངས་རྒྱས་ཐོབ་བྱའི་ཕྱིར། ། ནག་པོ་ཆེན་པོ་བསྒོམ་པར་བགྱི། ། ལན་གསུམ།
བླ་མའི་རྣལ་འབྱོར་དང་ཚོགས་ཞིང་ལྷན་ཅིག་པ་ནི། གནས་ཁང་དུར་ཁྲོད་རོལ་པའི་ནང༌། ། ནམ་མཁར་སེང་གེས་བཏེག་པའི་ཁྲི། ། པདྨ་ཉི་མ་མི་རོའི་སྟེང༌། ། བརྒྱུད་པ་ཀུན་འདུས་དྲིན་ཆེན་རྗེ། ། བླ་མ་རྡོ་རྗེ་ནག་པོ་ཆེ། ། རྒྱན་དང་ཆ་ལུགས་ཡོངས་རྫོགས་སྐུ། ། བདག་ལ་མཁྱེན་བརྩེ་ནུས་པ་ཡིས། ། རྗེས་སུ་སྐྱོང་བཞིན་བཞུགས་པར་གྱུར། ། ཕྱོགས་བཅུའི་བླ་མ་རྒྱལ་བ་སྲས། །
བསྟན་སྲུང་ནོར་ལྷ་སྤྱན་དྲངས་བསྟིམ། ། སྐྱབས་གནས་ཀུན་འདུས་བདག་ཉིད་ལ། ། སྒོ་གསུམ་གུས་པས་སྐྱབས་སུ་མཆི། ། སྡིག་ལྟུང་མཐོལ་བཤགས་དགེ་ལ་དགའ། ། དོན་དམ་བྱང་ཆུབ་སེམས་མཆོག་གཟུང༌། ། སངས་རྒྱས་ཐོབ་ཕྱིར་ལམ་ལ་འཇུག ། དགེ་བ་གཞན་དོན་བྱང་ཆུབ་བསྔོ། ། ལྷན་སྐྱེས་ཡེ་ཤེས་སྐྱེ་བ་དང༌། ། བསྟན་སྲུང་འཁོར་བཅས་རང་དབང་འདུས། ། ལས་བཞི་ཕྲིན་ལས་ལྷུན་གྲུབ་པར། །
གསོལ་བ་འདེབས་སོ་བྱིན་གྱིས་རློབས། ། གསོལ་བཏབ་ལ་དགོངས་དགྱེས་བཞིན་ཞུ། ། རང་གི་སྒོ་གསུམ་དབྱེར་མེད་འདྲེས། ། དེའི་བར་དུ་ཅི་གནས་སུ་མཉམ་པར་གཞག་གོ ། འགྲོ་ཀུན་བདེ་ལྡན་སྡུག་བསྔལ་བྲལ། ། བདེར་གནས་བཏང་སྙོམས་ལ་གནས་གྱུར། ། ཨོཾ་ཆོས་རྣམས་རང་བཞིན་དག་པའི་དབྱིངས། ། སུཾ་སྐྱེས་རྡོ་རྗེའི་བྲག་རྫོང་སྟེང༌། ། ཨེ་ལས་ཆོས་འབྱུང་ཁྲག་མཚོའི་ཀློང༌། ། ཧཱུྃ་བྱུང་རྡོ་རྗེ་ས་གཞི་དང༌། །
རྭ་གུར་སྲུང་འཁོར་ཡངས་པ་འབར། ། བཛྲ་རཀྵ་རཀྵ་ཧཱུྃ། དེ་ནང་ཧཱུྃ་ལས་གནམ་ལྕགས་ཀྱི། ། འཁོར་ལོ་རྩིབས་བཅུ་སྦུབས་སྟོང་བརྟན། ། ཙཀྲ་རཀྵ་ཧཱུྃ་བྷྲཱུྃ་ཧཱུྃ། དབུས་དང་ཕྱོགས་བཅུར་པད་ཉི་རོར། ། ཧཱུྃ་རེས་མཚན་པའི་འཕྲོ་འདུ་ལས། ། རྡོ་རྗེ་གུར་མགོན་ལྷ་བཅུ་གཅིག ། སྒྱུ་མ་ལྟར་སྣང་གཙོ་བོའི་ཕྱག ། གྲི་གུག་ཐོད་པ་གཎྜི་བསྣམས། །
ཡེ་ཤེས་མེ་ཀློང་ཟླུམ་སྟབས་བཞུགས། ། སྤྲུལ་པའི་ཕོ་ཉ་ལྔ་ལྡེར་འཕྲོ། ། གཞན་རྣམས་བརྐྱང་བསྐུམ་གྲི་གུག་འཕྱར། ། ཀུན་ཀྱང་མཐིང་ནག་ཁྲོ་འཁྲུགས་རྔམ། ། སྤྱན་གསུམ་མཆེ་གཙིགས་མགོ་ཕྲེང་དང༌། ། རུས་རྒྱན་སྦྲུལ་སྟག་དར་གྱིས་བཀླུབས། ། མེ་དཔུང་ཀློང་བཞུགས་ཕྱི་རོལ་དུ། ། དུར་ཁྲོད་བརྒྱད་ཀྱིས་ཡོངས་བསྐོར་བའི། ། གནས་གསུམ་འབྲུ་གསུམ་ཧཱུྃ་འོད་ཀྱིས། ། རང་བཞིན་གནས་ནས་རང་འདྲ་བྱོན། །
ཛཿཧཱུྃ་བཾ་ཧོཿརིགས་ལྔ་ཡང༌། ། ཚུར་བྱོན་བདག་ལ་དབང་བསྐུར་གསོལ། ། དེས་ཀྱང་ཨོཾ་བཛྲཱི་བྷ་ཝ། ། ཨ་བྷི་ཥིཉྩ་ཧཱུྃ་དབང་བསྐུར། ། དབང་ཐོབ་མི་བསྐྱོད་སྤྱི་བོར་བརྒྱན། ། བསྐྱེད་རིམ་མོ། ། རང་གི་སྙིང་གར་རྡོ་རྗེའི་ལྟེར། ། ཧཱུྃ་ཡིག་བསྲུང་བྱ་སྔགས་ཀྱིས་བསྐོར། ། ལྷ་རྣམས་སྔགས་ཀྱི་འབྲུག་སྟོང་ལྡིར། ། འཁོར་ལོ་འབར་བས་གདོན་བགེགས་བསྲེགས། །
ཨོཾ་མ་ཧཱ་ཀཱ་ལ་ཧཱུྃ་ཕཊ། ཅེས་པ་ཅི་ནུས་དང༌། ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་སྭཱ་ཧཱ། ཞེས་དང༌། ཤཱ་ས་ནའང་ཅི་ནུས་བཟླས་མཐར། ནག་པོ་ཆེན་པོའི་གསང་གསུམ་གྱིས། ། བདག་དང་སེམས་ཅན་བྱིན་གྱིས་བརླབས། ། འཁོར་འདས་དྲེགས་པ་དབང་འདུས་ནས། ། བསྟན་འགྲོར་ཕན་པ་སྒྲུབ་པར་ཤོག ། གཉིས་པ་བཟློག་པ་ནི།
རྩིབས་བར་ནྲྀ་ཏྲི་སྲི་རྣམས་ལས། ། དགྲ་བོ་གནོད་བྱེད་དམིགས་ནས་བཀུག ། ཛཿཧཱུྃ་བཾ་ཧོཿཧཱུྃ་དྲག་པོས། ། ཁྲོ་བོ་ཕྱིར་གཟིགས་འཁོར་ལོ་ཡང༌། ། གཡོན་འཁོར་དགྲ་བགེགས་དུམ་བུར་གཏུབས། ། ཤཱ་ས་ན་སྤེལ་ཚིག་བཏགས་པ་མང་དུ་བཟླའོ། ། སྤེལ་ཚིག་ནི་ཨི་དཾ་དུཥྚཱཾ་གནོད་བྱེད་དགྲ་བགེགས་བྱད་མ་ཐམས་ཅད་ཁ་ཁ་ཁཱ་ཧི་ཁཱ་ཧི་མཱ་ར་མཱ་ར་སོགས་མན་ཆད་དཀྱུས་ལྟར་བརྗོད་པས་ཆོག་གོ ། བྷ་ཡ་ནཱ་ས་ཚར་གསུམ་བརྗོད་མཐར། བླ་མའི་སྐུ་དགྲ་བསྟན་པའི་དགྲ། ། རྣལ་འབྱོར་བདག་ལ་སྡང་སེམས་དགྲ། །
ཀུན་གྱི་བསམ་སྦྱོར་ངན་པ་རྣམས། ། བྱད་མ་རང་གཤེད་བཟློག་ཅིང་བསྒྱུར། ། བསད་བསྒྲལ་རྣམ་ཤེས་ཆོས་དབྱིངས་སྦྱོར། ། འཁོར་གསུམ་དམིགས་མེད་ཀྱི་ངང་དུ་མཉམ་པར་འཇོག་གོ ། ཧཱུྃ་ཧཱུྃ། ལྷ་རྣམས་ནང་གཟིགས་འཁོར་ལོ་འཁོར། ། ཙཀྲ་རཀྵ་ཧཱུྃ་བྷྲཱུྃ་ཧཱུྃ། སྙིང་གའི་ཧཱུྃ་གི་འོད་ཟེར་གྱིས། ། སྣོད་བཅུད་ཞུ་བ་སྲུང་འཁོར་ཐིམ། ། སྲུང་འཁོར་ཁྲོ་བོ་གདན་བཅས་ཀྱང༌། །
འོད་དུ་ཞུ་ནས་རང་ལ་ཐིམ། ། རང་ཉིད་རྡོ་རྗེ་གུར་མགོན་གསལ། ། དགེ་བ་འདི་ཡིས་མྱུར་དུ་བདག ། ནག་པོ་ཆེན་པོ་འགྲུབ་གྱུར་སོགས། ། བགེགས་དང་ལོག་པར་འདྲེན་པའི་ཞེས་སོགས་བརྗོད་དོ། ། སྨྲས་པ། ཀུན་མཐོང་ཆུང་ངུར་སྣང་སྲིད་དངོས། ། མ་འགགས་འཆར་བའི་རྟེན་འབྲེལ་འདིས། ། རྗོད་བྱེད་ཉུང་ངུར་བརྗོད་བྱའི་ལམ། ། ཀུན་ནས་རྫོགས་པའི་ངོ་མཚར་མཚོན། །
འདིར་འབད་བསོད་ནམས་མིག་གསུམ་མེས། ། བགེགས་དགྲའི་ཡིད་སྲུབ་ལུས་བཅོམ་ནས། ། མི་མཐུན་ལས་རྒྱལ་རྒྱལ་མཚན་ཆེ། ། བསྟན་པའི་མཁའ་དཀྱིལ་བསྒྲེང་ཕྱིར་བསྔོ། ། ཞེས་རྡོ་རྗེ་གུར་གྱི་མགོན་པོ་ཁྲོ་བོ་བཅུ་དང་བཅས་པའི་སྒྲུབ་ཐབས་རྒྱུན་འཁྱེར་ཉུང་ངུ་རྣམ་གསལ་ཞེས་བྱ་བ་འདི་ནི། སྡེ་དགེ་བན་ཚང་པ་མཁས་བཙུན་དཀོན་མཆོག་བཟང་པོས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་ཚིགས་སུ་བཅད་པར་བསྡེབས་པ་བི་ཛ་ཡསྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
