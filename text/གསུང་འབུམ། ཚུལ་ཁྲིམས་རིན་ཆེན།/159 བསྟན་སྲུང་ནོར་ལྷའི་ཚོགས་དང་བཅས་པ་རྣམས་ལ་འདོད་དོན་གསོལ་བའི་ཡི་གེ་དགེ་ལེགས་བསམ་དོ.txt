གསུང་འབུམ། ཚུལ་ཁྲིམས་རིན་ཆེན།
པོད ༡༥༩
བསྟན་སྲུང་ནོར་ལྷའི་ཚོགས་དང་བཅས་པ་རྣམས་ལ་འདོད་དོན་གསོལ་བའི་ཡི་གེ་དགེ་ལེགས་བསམ་དོན་ལྷུན་གྲུབ།
༼ཏ༽ ༄༅། །བླ་མ་ཡི་དམ་རྒྱལ་བ་སྲས་བཅས་བསྟན་སྲུང་ནོར་ལྷའི་ཚོགས་དང་བཅས་པ་རྣམས་ལ་འདོད་དོན་གསོལ་བའི་ཡི་གེ་དགེ་ལེགས་བསམ་དོན་ལྷུན་གྲུབ་ཞེས་བྱ་བ་བཞུགས་སོ།། སྟོབས་བཅུ་མངའ་བ་ཡོངས་ཀྱི་ཕྲིན་ལས་རྣམས། ། གཅིག་བསྡུས་མརྒད་མདངས་འཛིན་སྒྲོལ་མ་ལ། ། འཇིགས་བརྒྱད་སྐྱོབ་མའི་སྐུ་བརྙན་གྱིས་བསྐོར་བ། ། བསོད་ནམས་རྒྱལ་མཚན་ཅན་གྱིས་དད་པས་བཞེངས། ། འདིས་མཚོན་དགེ་བས་གནས་སྐབས་འཇིགས་བརྒྱད་སོགས། ། བར་ཆད་བྲོ་འཚལ་དུས་མིན་འཆི་རིགས་ལས། ། རྣམ་རྒྱལ་དཀོན་མཆོག་གསུམ་དངོས་སྒྲོལ་མ་ཡི། ། ཐུགས་རྗེའི་གུར་ཁྱིམ་གེགས་མེད་བདེ་བར་འཚོ། །
དལ་འབྱོར་ལྗོན་པ་བསོད་ནམས་ལོ་འདབ་བརྒྱས། ། རྒྱལ་གསུང་སྙིང་པོ་སྡོམ་གསུམ་མེ་ཏོག་དཀར། ། རིམ་གཉིས་བསྒོམ་པའི་སྙེ་མས་ཡོངས་དུད་ཅིང༌། ། དོན་གཉིས་འདོད་དགུའི་དགའ་སྟོན་འགྱེད་པར་ཤོག ། ཅེས་པའི་འདོད་གསོལ་འདིའང་བནྡེ་ཚུལ་རིན་གྱིས་སོ། ། སརྦ་མངྒ་ལཾ།། ༈ །།མདོག་བཟང་རྡུལ་བརྩེགས་རི་བོར་ཉིན་མོར་བྱེད། ། འཆར་ཀའི་འོད་ཁྱབ་མཐོང་ཐོས་སྐྱེ་འགྲོ་རྣམས། ། འཁོར་བ་ངན་འགྲོའི་འཇིགས་ལས་བསྐྱབ་བཟོད་ན། ། ཐུབ་མཆོག་སྐུ་ཡི་རྗེས་འགྲོར་བསྔགས་པར་འོས། །
བསྟན་པའི་འབྱུང་གནས་སྟོན་པའི་སྐུ་བརྙན་ལ། ། བསྟན་སྐྱོང་གནས་བརྟན་འཁོར་གྱིས་བསྐོར་བ་འདི། ། བསྟན་པའི་རྗེས་ཞུགས་དཔལ་ལྡན་ཕུན་ཚོགས་ཀྱིས། ། བསྟན་པ་མཆོག་དང་རྟག་ཏུ་མཇལ་ཕྱིར་བཞེངས། ། དགེ་ཚོགས་ཁྱུང་སྔོན་སྐྱེས་ཀྱིས་མདུན་བསུ་བས། ། དད་སྒྲོལ་ས་སྐྱ་པ་དང་ཨེ་ཝཾ་པ། ། རྣམ་གཉིས་བསྟན་པ་དབྱེར་མེད་མ་ཟླུམ་གྱི། ། བཤད་སྒྲུབ་ཕྲིན་ལས་འོད་སྟོང་རྒྱས་ཕྱིར་བསྔོ། ། དཔལ་གྱི་གཞིར་གྱུར་བསྟན་པའི་རྗེས་ཞུགས་ནས། ། ལས་བྱེད་དེ་ཡང་བཅོམ་ལྡན་ཐུབ་པའི་གསུང༌། །
ཐོས་བསམ་བསྒོམས་པ་ལས་བྱུང་ཡོན་ཏན་རྣམས། ། ཕུན་ཚོགས་རྒྱལ་བའི་གདུང་འཚོབ་ཉིད་བྱིན་རློབས། ། སྐྱེ་བ་འདི་ནས་བྱང་ཆུབ་སྙིང་པོའི་བར། ། བར་མ་ཆད་དུ་སྡོམ་པ་གསུམ་ལྡན་ལུས། ། ལུས་མེད་ཐུལ་མཆོག་གསུང་ལ་བློ་གྲོས་གསལ། ། གསལ་བྱེད་སྨྲ་བའི་དབང་ཕྱུག་ཐོབ་པར་ཤོག ། ཅེས་པ་ཐུབ་དབང་བྲིས་སྐུ་བཞེངས་པའི་བསྔོ་བྱང་འདིའང་བནྡེ་ཚུལ་ཁྲིམས་རིན་ཆེན་གྱིས་སོ། ། སརྦ་མངྒ་ལཾ།། ༈ །།འཕགས་མཆོག་ཆུ་སྐྱེས་ཕྱག་གི་སྒྱུ་འཕྲུལ་གཟུགས། ། དངོས་གྲུབ་རྣམ་གཉིས་སྦྱིན་པའི་ཐུགས་རྗེ་ཡི། །
དཔག་བསམ་རྐང་འཐུང་ལྟ་བུར་རྒྱས་པ་ལས། ། སེམས་ཅན་རེ་འདོད་འགེངས་པའི་མགོན་པོ་དཀར། ། གང་གི་གཟུགས་སྐུར་མཁའ་འགྲོ་ནོར་སྦྱིན་ལྷས། ། ཀུན་ནས་བསྐོར་བ་རླུང་གི་རྒྱལ་མཚན་དང༌། ། མཚུངས་ལས་དངོས་གྲུབ་ཟུང་གི་ཁྱད་པར་ཅན། ། དབུ་མཛད་དཔལ་ལྡན་ཕུན་ཚོགས་ཅན་གྱིས་བཞེངས། ། རྣམ་དཀར་དགེ་བས་སྐྱེ་དགུར་ཕན་བདེའི་གཞི། ། བརྩེ་ཆེན་སྙིང་པོ་ཐབས་ཤེས་ཡི་གེ་ཡིས། ། ཉེར་མཚན་བསྟན་པའི་བཤད་སྒྲུབ་དབྱངས་སྙན་ཅན། ། འདུས་ཚོགས་རྒྱས་པས་ས་སྟེང་མཛེས་པར་ཤོག །
དཔལ་སྟུག་བསྟན་པའི་རྗེས་འཇུག་སྡོམ་གསུམ་གྱི། ། སྐལ་བར་ལྡན་བདག་བསོད་ནམས་པིར་གྱི་རྩེས། ། བརྒྱ་ཕྲག་བསྒྱུར་ཏེ་བསྐྲུན་པའི་དགེ་མཚན་དཔལ། ། ཕུན་ཚོགས་རྒྱལ་བའི་གཟུགས་སྐུ་མངོན་གྱུར་ནས། ། མཐའ་ཡས་འགྲོ་ཚོགས་སྲིད་ལས་གདོན་པར་ཤོག ། གནས་སྐབས་ཀུན་དུ་དལ་རྟེན་ངང་པའི་བུ། ། ཆོས་དང་སྲིད་པའི་དཔལ་འབྱོར་ཆུ་གཏེར་ཀློང༌། ། ལུང་རྟོགས་ཡོན་ཏན་རྩལ་སྒྲོ་རབ་རྫོགས་ནས། ། དོན་གཉིས་གྲུབ་པའི་འཕུར་ལྡིང་བསྒྱུར་བར་ཤོག ། ཅེས་མགོན་དཀར་བྲིས་སྐུ་བསྐྲུན་པའི་བསྔོ་བ་སྨོན་ལམ་ལག་རྗེས་བཅས་འདིའང༌།
བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་བར་གྱུར་ཅིག། ༈ །།པྲ་ཎི་དྷ་ན་སིདྡྷིརྦྷ་ཝ་ཏུ། ། སྟོན་མཆོག་ངན་འགྲོ་སྦྱོང་བའི་ཏིང་འཛིན་ལ། ། སྙོམས་ཞུགས་འོད་ཀྱི་སྣང་ཆེན་སྤྲོས་པའི་མོད། ། ལྷ་བུས་ཉེར་མཚོན་ངན་སོང་ལུས་ཅན་རྣམས། ། སྐད་ཅིག་བདེ་བར་སྦྱར་དེར་ཕྱག་འཚལ་ནས། ། གང་ཚེ་ལེགས་གསུངས་ཟིལ་དངར་ངན་སོང་གསུམ། ། སྦྱོང་བྱེད་རྒྱུད་སྡེའི་བརྟག་པས་བསྟེན་བྱའི་གཙོ། ། ཀུན་རིག་རྩ་བའི་དཀྱིལ་འཁོར་བཞེངས་པ་དང༌། ། དེ་ཡི་སྒྲུབ་མཆོད་ཕྱིར་བཟློག་དབང་བསྐུར་བསགས། །
རྒྱལ་ཀུན་མཐུ་སྟོབས་གཅིག་གྱུར་གསང་བའི་བདག ། གང་སྐུར་རིགས་ལྔའི་རྒྱལ་བས་ཡོངས་བསྐོར་བ། ། གཙུག་ལག་རྩིས་བབས་སྐྱོན་དང་བར་ཆད་བདུད། ། ཕམ་བྱེད་སྟོན་པའི་ཆོ་འཕྲུལ་མཆོད་རྟེན་བསྐྲུན། ། གཅིག་ཏུ་སྔོན་ལས་དབང་གི་བཙན་པ་ཁོས། ། ངན་འགྲོའི་སྒོ་ངན་འབྱེད་ལ་བརྩོན་སྲིད་ན། ། མི་འཁྲུགས་རྒྱལ་པོའི་ལས་སྒྲིབ་སྦྱོང་བའི་སྔགས། ། བཞི་འབུམ་བཟླས་པའི་བྱིན་རླབས་མཐུ་ནུས་རྣམས། ། འཁོར་གསུམ་དམིགས་མེད་ཀློང་དུ་བསྡམས་པའི་མཐུས། ། དུས་འདས་འཇམ་དབྱངས་གྲགས་པ་ཞེས་བྱ་ཡི། །
སྡིག་སྒྲིབ་ཀུན་སྦྱངས་ཚོགས་ཟུང་རྫོགས་པའི་སེམས། ། འོད་དཔག་མེད་དྲུང་བརྫུས་ཏེ་སྐྱེ་བར་ཤོག ། དེ་སྲིད་སྐྱེ་བར་དལ་འབྱོར་རྫོགས་པའི་ལུས། ། བླ་མ་དཀོན་མཆོག་ནམ་ཡང་མི་འབྲལ་བར། ། གཞུང་མང་ཐོས་བསམ་བསྒོམས་པས་རྒྱུད་སྦྱངས་ནས། ། བསྟན་དང་འགྲོ་ལ་ཕན་པའི་བྱེད་པོར་ཤོག ། བླ་མ་དཀོན་མཆོག་གསུམ་གྱི་ཐུགས་རྗེ་དང༌། ། ཡི་དམ་ཆོས་སྐྱོང་སྲུང་མའི་མཐུ་རྩལ་གྱིས། ། གང་དག་སྨྲས་དོན་གེགས་མེད་འགྲུབ་པ་ཡི། ། བདེན་སྟོབས་ས་བོན་སྟོབས་སུ་རྫོགས་གྱུར་ཅིག །
ཅེས་དུས་འདས་འཇམ་དབྱངས་གྲགས་པའི་སྐྱེ་སྒོ་ངན་པ་འགེགས་ཕྱིར་རྟེན་བཞེངས་དགེ་རྫོང་རྣམས་ཀྱི་བསྔོ་བ་སྨོན་ལམ་དོན་ཡོད་ཞགས་པ་ཞེས་བྱ་བ་འདི་ནི། དཔྱོད་ལྡན་ཤེས་རབ་ཆོས་འཕེལ་གྱི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་འཕྲལ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །།པྲ་ཎ་དྷི་སིདྡྷོ་བྷ་ཝ་ཏུ། དུས་གསུམ་རྒྱལ་བ་མ་ལུས་བསྐྱེད་པའི་ཡུམ། ། ཤེས་རབ་ཕ་རོལ་ཕྱིན་ཆེན་ཚིགས་སུ་བཅད། ། སྟོང་ཕྲག་བརྒྱ་པ་གླེགས་བམ་ཉི་མའི་གྲངས། ། རྒྱུ་རྐྱེན་ལེགས་སྦྱར་སྐལ་བཟང་མགྲོན་དུ་གཉེར། ། ཆོས་སྤྱོད་དགེ་བཅུ་སྦྱང་བའི་བསོད་ནམས་སྟོབས། ། ཇི་སྙེད་གཟུགས་ཅན་བསྐྲུན་པའི་མཐུ་ཆེན་ཐོབ། །
གལ་ཏེ་མཆིས་ན་སྲིད་པས་ཐེག་དཀའི་དོགས། ། བརྟན་མས་ལུས་ཕྱེད་སྟེང་དུ་ཕྱུང་ངམ་སྙམ། ། དགེ་ཚོགས་ལྷ་ཡི་ཆུ་བོས་དམིགས་པའི་ཡུལ། ། ཡེ་ཤེས་རིན་ཆེན་གྱིས་མཚོན་མར་གྱུར་འགྲོའི། ། སྒོ་གསུམ་སྒྲིབ་གཉིས་དྲི་མ་ཡོངས་བཀྲུས་ནས། ། ཚོགས་གཉིས་རིན་ཆེན་འབྱུང་གནས་རྒྱས་ཕྱིར་བསྔོ། ། འབྲེལ་ཐོགས་ཀུན་ཀྱང་བྱང་ཆུབ་བར་གྱི་སྐྱེར། ། དལ་འབྱོར་རྟེན་ལྡན་སྡིག་སྤང་དགེ་བར་བརྩོན། ། རྒྱལ་བསྟན་དྲི་མེད་སྒོར་ཞུགས་ཐོས་བསམ་དང༌། ། བསྒོམ་བྱུང་ཡོན་ཏན་གཏེར་ལ་དབང་འབྱོར་ཤོག །
སངས་རྒྱས་བཀྲ་ཤིས་སྤངས་རྟོགས་རྩེ་མོར་ཕྱིན། ། དམ་ཆོས་བཀྲ་ཤིས་ཐོག་མཐའ་བར་དུ་དགེ ། དགེ་འདུན་བཀྲ་ཤིས་ལྷ་མིའི་མཆོད་པའི་གནས། ། སྐྱབས་གསུམ་བཀྲ་ཤིས་དེས་འདིར་བདེ་ལེགས་ཤོག ། ཅེས་སྦྱིན་བདག་ཆེ་གེ་མོས་ཤེར་ཕྱིན་སྟོང་ཕྲག་བརྒྱ་པ་བསོད་ནམས་ཀྱི་དཔལ་དུ་སྤྱན་དྲངས་པའི་བསྔོ་བྱང་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །།རང་བཞིན་སྐྱེ་བ་མེད་པ་དབྱིངས་ཀྱི་ཤེལ། ། མ་འགགས་ལྷུན་གྲུབ་ཆོས་དང་ལོངས་སྤྱོད་རྫོགས། ། སྤྲུལ་སྐུ་བླ་མ་ཡི་དམ་མཁའ་འགྲོ་རྣམས། ། སྣ་ཚོགས་ཚོན་དང་ཕྲད་ལྟར་སྣང་བའི་གཟུགས། །
གང་འདི་འཚོ་བྱེད་བློ་བཟང་བསྟན་དར་གྱིས། ། དད་ཕྱག་མཆོད་འབུལ་གསོལ་བ་གདབ་ཡུལ་དུ། ། རྒྱུ་རྐྱེན་ལེགས་སྦྱར་བཟོ་རིག་མཁས་པའི་ཡིད། ། དགྱེས་བསྐྱེད་སྡེ་དགེ་ལྷུན་གྲུབ་སྟེང་དུ་བསྐྲུན། ། རྣམ་དཀར་དགེ་བའི་ཉི་མས་གནས་སྐབས་སུ། ། བར་ཆད་ཉེར་འཚེའི་ཤུན་རྒྱ་ཡོངས་གྲོལ་ནས། ། ཚོགས་ཟུང་སྤྱོད་པའི་འདབ་སྟོང་རྒྱས་པའི་དབུས། ། སྐུ་གསུམ་དབྱེར་མེད་འབྲས་བུས་དུད་པར་ཤོག ། ཅེས་པ་འདིའང་པད་འབྱུང་གཙོ་འཁོར་གྱི་བྲིས་སྐུའི་བསྔོ་བྱང་དུ་ཚུལ་རིན་གྱིས་སོ།། ༈ །།སྒྲོན་མེའི་བསྐལ་པའི་སེམས་དཔའ་སྟོང་ཕྲག་ལས། །
གདུལ་དཀའི་འགྲོ་འདུལ་གཡར་དམ་སྨོན་ལམ་མཐུས། ། དུས་འདིར་འཚང་རྒྱའི་ཚུལ་བསྟན་ཁམས་གསུམ་དུ། ། ཆོས་ཀྱི་སྣང་ཆེན་འགྱེད་པ་ཟས་གཙང་སྲས། ། གང་གི་སྐུ་བརྙན་རྒྱུ་བཟང་རིན་ཆེན་ལས། ། འཕྲུལ་བཟོས་བསྐྲུན་པར་སྟོན་པའི་མཆོག་ཉིད་ནས། ། རང་དང་གཉིས་སུ་མེད་པར་བྱིན་བརླབས་པའི། ། སྐྱེ་དགུའི་མཆོད་སྡོང་ཤཱཀྱ་མུ་ནཱིནྡྲར། ། ཁོ་བོ་ཚ་རྒྱུད་བཅས་པ་གུས་པའི་ལུས། ། གྲངས་མེད་སྤྲུལ་པའི་ཚོགས་ཀྱིས་ཡན་ལག་ལྔ། ། གཡར་ལམ་ས་གཞིར་ངལ་གསོ་སྤྱོད་སྙམ་གྱིས། །
ལན་བརྒྱར་བཏུད་པའི་ཕྱག་གི་ཕྲེང་བ་བརྩེགས། ། བསོད་ནམས་བརྒྱ་པའི་མཚན་བཟང་འབར་བའི་སྐུར། ། ཐ་མལ་ཚོན་གྱིས་ལྷམ་པ་མི་སྲིད་ཀྱང༌། ། རྒྱལ་བའི་གཟུགས་སྐུ་སྒྲུབ་པའི་ཉེར་བསྡོགས་སུ། ། རིན་ཆེན་གསེར་སྦྱངས་ཁུ་བའི་བྱུག་པ་དང༌། ། ཉེར་སྤྱོད་སྣང་གསལ་སྒྲོན་མའི་ཕྲེང་བསྟར་བས། ། ཉེར་མཚོན་ལུས་དང་ལོངས་སྤྱོད་དགེ་བའི་ཚོགས། ། ས་གཞི་རི་གླིང་རྒྱ་མཚོར་བཅས་པ་ལ། ། ལྷ་མིའི་འབྱོར་པས་གཏམས་པའི་མཆོད་སྤྲིན་འབུལ། ། ཉོན་མོངས་དུག་གསུམ་རྟོག་པས་ཉེར་བསླངས་པའི། །
ཁ་ན་མ་ཐོ་བསགས་དང་སྟོན་པའི་མཆོག ། ཁྱོད་གསུང་མདོ་སྔགས་བཅས་པའི་བསླབ་བྱ་དང༌། ། འགལ་བའི་ཉེས་ལྟུང་ཇི་སྙེད་མཐོལ་ཞིང་བཤགས། ། འཁོར་བ་མྱ་ངན་ལས་འདས་བྱེད་པོ་ཡིས། ། ཆགས་སྡང་རྨོངས་པའི་ཐན་པས་མ་བཞུ་བའི། ། ལྷས་བསྐོས་ཁ་བའི་རྡུལ་བརྩེགས་ལྷུན་པོ་ལ། ། ཡི་རང་ཀུན་ཕན་འོད་ཀྱིས་ཆེས་དཀར་བགྱི། ། ཟབ་ཡངས་ཆོས་ཀྱི་འབྱུང་གནས་ཆེན་པོ་རྣམས། ། ཆོས་ཀུན་ངལ་གསོར་སྤྱོད་པ་བདག་མི་འགོག ། འོན་ཏེ་ཐར་པའི་ལམ་སྟོར་སེམས་ཅན་ངོར། །
ཆོས་འཁོར་བསྐོར་བའི་དམ་བཅའ་ཅང་དྲལ་ལམ། ། ཐུབ་པའི་ཉི་མ་མྱངས་འདས་ཆུ་ལྷ་ཡི། ། ས་འཛིན་ལྐོག་ཏུ་ཡིབས་ལ་མངོན་ཕྱོགས་རྣམས། ། བྱང་ཆུབ་ཐུགས་བསྐྱེད་སྨོན་ལམ་འཕྲིན་ཡིག་ཏུ། ། འགྲོ་ཀུན་མ་གྲོལ་དེ་སྲིད་བཞུགས་རྒྱུར་དགོངས། ། དེ་དག་གིས་བསྐྱེད་བདེ་རྒྱུ་གང་མཆིས་པས། ། མར་གྱུར་འགྲོ་བ་མུ་མེད་འཁོར་བ་རུ། ། སྡུག་བསྔལ་དེ་རྒྱུས་གདུངས་པ་སྐད་ཅིག་རེར། ། བདེ་བའི་གོ་འཕང་སྦྱོར་བའི་མགོན་གྱུར་ཅིག ། མཆོག་གི་གོ་ས་གྲུབ་པ་དེ་སྲིད་ཀྱི། །
སྐྱེ་བར་ཁོ་བོ་དབོན་རྒྱུད་སློབ་འཁོར་བཅས། ། མི་ཁོམ་བརྒྱད་དུ་ནམ་ཡང་མི་སྐྱེ་ཞིང༌། ། དལ་འབྱོར་སྐྱོན་བྲལ་རྟེན་ལྡན་སྐྱེ་བར་ཤོག ། སྡུག་བསྔལ་འབྱུང་གནས་སྡིག་པའི་ལས་སྤོང་ཞིང༌། ། བདེ་བའི་འབྱུང་གནས་དགེ་ཚོགས་སྒྲུབ་ལ་བརྩོན། ། ལུང་མ་བསྟན་ཡང་དགེ་བའི་ལམ་བསྒྱུར་ནས། ། འཇིག་རྟེན་ཡང་དག་ལྟ་བས་བརྒྱན་པར་ཤོག ། སྐྱོན་བྲལ་སོ་སོར་ཐར་པའི་འདབ་སྟོང་བཞད། ། རྒྱལ་སྲས་སྤྱོད་པའི་གེ་སར་འབུམ་བདོ་ཞིང༌། ། རིག་འཛིན་སྔགས་ཀྱི་ལྟ་སྒོམ་སྤྱོད་པ་ཡི། །
སྡོམ་གསུམ་འབྲས་བུའི་ལྟ་བ་མངོན་མཐོར་ཤོག ། བསླབ་བྱ་ཐམས་ཅད་མཁྱེན་རྒྱུ་ཕྱི་ནང་གི ། གཞུང་ལུགས་ལེགས་སྦྱངས་བློ་གྲོས་ཨ་དརྴ། ། ཐོས་བསམ་བསྒོམ་གསུམ་བྱ་བས་བརྡར་བའི་ངོས། ། ལུང་རིགས་གདམས་པའི་ལྟད་མོ་བཀྲག་ཏུ་ཆེ། ། སྟོབས་བཅུ་མངའ་བ་དེ་སྲས་བཅས་པ་ཡི། ། ལུང་རྟོགས་ཉི་མ་འཆར་ཀའི་འོད་བཞིན་དུ། ། ཆེས་གསལ་བྱེད་པ་འཆད་རྩོད་རྩོམ་གསུམ་གྱིས། ། འགྲོ་བློའི་མ་རིག་མུན་པ་དྲུང་འབྱིན་ཤོག ། གང་ཚེ་འཆི་མེད་ཚེ་དང་བསོད་ནམས་སྟོབས། །
སྲིད་ཞིའི་དཔལ་འབྱོར་མཁས་པའི་ཕྲིན་ལས་རྣམས། ། གངྒཱའི་ཆུ་ཀླུང་རིན་ཆེན་འབྱུང་གནས་ཆེ། ། རི་དབང་ཉི་ཟླའི་འོད་ཀྱི་རྗེས་འགྲོར་ཤོག ། ཆོས་སྲིད་བདེ་འབྱོར་ལེགས་བྲིས་ཕུན་ཚོགས་ལ། ། ཕྲག་དོག་བཅུད་མི་ལྡན་པའི་དཔུང་ཚོགས་ཀྱིས། ། བྱད་གཏད་སྨྲ་མཆུ་ངན་པའི་གཡུལ་ཤམ་པ། ། བྱིན་རླབས་ལྷ་དབང་སྟོབས་ཀྱི་ཆོམས་ཤིག་གུ། ། ཡལ་ག་ལྕུག་ཕྲེང་ལོ་འདབ་ཀུན་ནས་རྒྱས། ། ཅི་འདོད་འབྲས་བུ་བསྐྱེད་པས་ཕྱིར་ཞིང་འཕེལ། ། གྲིབ་བསིལ་ཡིད་འོང་འཇོ་བའི་དཔག་བསམ་ཤིང༌། །
དགའ་ཚལ་མཛེས་པའི་དཔྱིད་དུ་བརྟན་གྱུར་ཅིག ། ཉག་གཅིག་སྐྱབས་ཀྱི་དམ་པའི་ཐུགས་རྗེ་དང༌། ། རྒྱུ་འབྲས་བསླུ་མེད་ངེས་པའི་བདེན་སྟོབས་ཀྱིས། ། འདོད་དོན་སྨོན་པའི་ལམ་དུ་གང་སོང་བ། ། སྙེ་མ་གེགས་བྲལ་སྨིན་པའི་རྒྱུར་གྱུར་ཅིག ། ཅེས་ལྷ་ལྡན་སྤྲུལ་པའི་གཙུག་ལག་ཁང་གི་བུ་རམ་ཤིང་སྐྱེས་སྟོན་པ་མཆོག་དང་མི་གཉིས་པའི་ཤཱཀྱ་མུ་ནེའི་སྐུ་བརྙན་ལ། ཡན་ལག་བདུན་པའི་མཆོད་འབུལ་འདོད་གསོལ་བཅས་པའི་ཚིགས་བཅད་དབྱངས་ཀྱི་རྒྱལ་མོའི་མགྲིན་གླུ་ཞེས་བྱ་བ་འདི་ནི་ཤཱཀྱའི་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཀྱི་བསྟི་གནས་སུ་བྲིས་པ་སརྦ་མངྒ་ལཾ།། ༈ །།རྒྱལ་བ་ཀུན་གྱི་ཡེ་ཤེས་ཆུ་གཏེར་ཆེ། ། འགྲོ་འདུལ་སྨོན་ལམ་རི་བོས་བསྲུབས་པའི་བཅུད། ། ཆོས་ཀུན་བདག་མེད་རྟོགས་པའི་སྣང་བ་མཆོག །
སྦྱིན་མཛད་འཇམ་དཔལ་ཉིན་མོའི་མགོན་ལ་འདུད། ། གང་གི་སྣང་བརྙན་དགེ་མཚན་གཟི་བྱིན་གཏེར། ། ཡེ་ཤེས་སེམས་དཔའ་ཉིད་དང་མི་གཉིས་པར། ། བྱིན་རླབས་སུ་ཞིག་མཐོང་ཐོས་དྲན་ཙམ་གྱིས། ། བསོད་ནམས་བྱེ་བའི་ཕུང་པོའི་འབབ་སྟེགས་ཅན། ། གང་ལ་སྟོང་འཁུན་ཡུལ་གྱི་འཕྲུལ་བཟོ་པས། ། དུས་འཁོར་སྙིང་པོ་ཚངས་པའི་ཡི་གེའི་གཟུགས། ། ཐགས་སུ་བསྐྲུན་པའི་སྙན་ཤལ་གྱིས་མཚོན་པའི། ། དངོས་འབྱོར་ཡིད་བྱུང་གྱ་ནོམ་མདོར་གླིང་འབུལ། ། གྲངས་མེད་ལུས་བཏུད་ཕྱག་འཚལ་སྡིག་ལྟུང་བཤགས། །
སྐྱེ་འཕགས་དགེ་ལ་ཡི་རང་ཆོས་སྨྲ་ཆེར། ། ཆོས་སྒྲ་འབྱིན་བསྐུལ་རྟག་ཏུ་བཞུགས་པར་གསོལ། ། དགེ་བ་རྣམ་མཁྱེན་སངས་རྒྱས་ཐོབ་ཕྱིར་བསྔོ། ། དེ་སྲིད་སྐྱེ་བར་ཁོ་བོ་ཚ་འཁོར་བཅས། ། མི་ཁོམ་གནས་བརྒྱད་སྐྱེ་བའི་རྒྱུན་བཅད་དེ། ། བསོད་ནམས་རྒྱུ་རྐྱེན་ཕུན་ཚོགས་རྟེན་འབྱུང་གིས། ། དལ་འབྱོར་རྟེན་གྱི་དཔག་བསམ་བསྐྱེད་དུ་གསོལ། ། གང་ཚེ་འཇམ་དབྱངས་དབྱངས་ཀྱི་རྒྱལ་མོར་བཅས། ། དགེ་བའི་བཤེས་མཆོག་མཆོག་ཏུ་བཟུང་བའི་མཐུས། ། སྡུག་བསྔལ་གཞི་མ་མ་རིག་རྨོངས་པའི་སྒྲིབ། །
ཁྱེད་ཅག་ཐུགས་རྗེས་རྗེས་མེད་བསལ་དུ་གསོལ། ། ཐམས་ཅད་མཁྱེན་རྒྱུ་ཕྱི་ནང་རིག་པའི་གཞུང༌། ། བཅུ་ཕྲག་ཐོས་བསམ་སྒོམ་པའི་བློ་གྲོས་རྒྱས། ། དཔྱད་གསུམ་དག་པའི་འཆད་རྩོད་རྩོམ་པ་ལ། ། མི་འཇིགས་སྤོབས་པ་དག་གི་དབང་ཕྱུག་སྩོལ། ། རྒྱལ་བ་རྒྱལ་བའི་གདུང་འཚོབ་རིམ་བྱོན་གྱི། ། བསྟན་པ་ལུང་རིགས་ཚད་གཉིས་དབང་པོ་ཡིས། ། ལན་གཅིག་མིན་པར་བསྔགས་པའི་ཡུལ་འདི་ཀོ ། མཁས་ཚུལ་གསུམ་གྱིས་ཀུན་ཏུ་རྒྱས་བྱེད་ཤོག ། བདག་ལ་རེ་ལྟོས་བཅས་པའི་གསོན་གཤིན་འགྲོ། །
ཀུན་ཀྱང་མཆོག་གསུམ་སྐྱབས་ཀྱི་གྲིབ་མར་ཆུད། ། ཕན་ཚུན་བྱམས་དང་བརྩེ་བའི་འཛུམ་བསུ་ཞིང༌། ། གཞན་དོན་རྒྱལ་བའི་མྱུ་གུའི་སེམས་མཆོག་བསྐྱེད། ། དེ་དག་སྤྱོད་ལ་འཇུག་པར་བྱིན་གྱིས་རློབས། ། ཞེས་དཔལ་ས་སྐྱའི་འཇམ་དབྱངས་གཟི་འོད་འབར་བའི་སྙན་ཤལ་དང་ཕྱག་མཆོད་སྟོབ་ཀྱིན་འདོད་གསོལ་ཡིད་ཀྱི་ཤིང་རྟ་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱིས་སྨྲས་པ་སརྦཱརྠ་སིདྡྷཾ་བྷ་ཝ་ཏུ།། ༈ །།དཔག་ཡས་ཚོགས་གཉིས་ཟུང་འཇུག་སྟོབས་སུ་རྫོགས། ། སྔགས་སྤྱོད་གྲུབ་པའི་གོམ་པས་རྡོ་རྗེའི་སའི། ། འོད་སྲུངས་བྱིན་རབ་གནོན་པའི་རྡོ་རྗེ་འཆང༌། ། གྲགས་པའི་རྒྱལ་མཚན་འཛིན་པའི་དགའ་བྱེད་མཆོག ། དད་སྒྲོལ་ཆེན་པོས་གསང་གསུམ་ཡོན་ཏན་མཐའ། །
དཔག་ཡས་དཔེ་ཟླས་དབེན་ན་མི་རུང་ཞེས། ། ཀུན་གསལ་རང་ལུས་མུ་མེད་དངོས་ཀུན་ལ། ། མ་ཁྱབ་མེད་པའི་བདག་ཉིད་སྤྲུལ་ལམ་སྙམ། ། འོན་ཏེ་ཐུན་མོང་བློ་ངོར་ཤར་བའི་སྐུ། ། འདྲ་བར་སྤྲུལ་པའི་བྱིན་རླབས་གཟི་བརྒྱ་པ། ། སུ་ཞིག་གསོལ་བཏབ་འབྲས་བུ་རྟོག་མེད་དུ། ། ལྷུག་པར་སྩོལ་བའི་ལྷ་མིའི་མཆོག་སྡོང་ཆེ། ། ཕྱོགས་རེའི་ཆེ་བའི་ཡོན་ཏན་ཚོགས་གསུམ་བྲེང༌། ། ཡིད་ཀྱི་ངོས་གཞེར་བཀོད་པའི་ཕྱག་དང་མཉམ། ། མ་ཧཱ་ཙི་ནའི་འཕྲུལ་བཟོས་བཏགས་པའི་དར། །
བརྗོད་བྱ་སྙན་ངག་ལམ་དུ་སོང་བས་མཆོད། ། མདོ་སྔགས་བསྟན་པའི་དགོངས་པ་གསལ་བྱེད་པ། ། སྨྲ་མཆོག་དབང་པོའི་གྲངས་ལྡན་ཁྱེད་ཅག་གི ། བསྟན་པ་བཤད་སྒྲུབ་བརྩོན་པའི་བློ་ལྡན་བཅས། ། རྒྱ་མཚོའི་གོས་ཁྱབ་རྒྱས་པར་བྱིན་གྱིས་རློབས། ། བསྟན་པའི་རྗེས་སུ་སློབ་བདག་སློབ་འབངས་བཅས། ། དེང་ནས་བྱང་ཆུབ་བར་གྱི་སྐྱེ་ནས་སྐྱེར། ། ཁོམ་པ་མེད་པའི་གནས་བརྒྱད་མི་སྐྱེ་བར། ། དལ་འབྱོར་བཅོ་བརྒྱད་ཆོས་ལྡན་ཐོབ་པར་མཛོད། ། ཁྱེད་གསུང་དྲི་མེད་སྨྲ་བས་བསྟན་པའི་སྒོར། །
རྗེས་བཟུང་ཚུལ་ཁྲིམས་ལ་གནས་ཕྱི་ནང་གི ། གཙུག་ལག་ཀུན་ལ་སྦྱངས་པས་དག་པའི་བློ། ། སྲིད་པའི་མུན་པ་འཕྲོག་པའི་བྱེད་པོར་མཛོད། ། གང་ཚེ་བྱང་ཆུབ་བསྒྲུབ་པའི་དལ་རྟེན་ལ། ། སྡང་སེམས་དགྲ་འདྲའི་སྦྲུལ་གདུག་ཁྲོས་པ་ཡི། ། མཐུ་གཏད་རྩོད་པའི་ཁ་རླངས་གང་འཐུལ་བ། ། ཐུགས་རྗེ་ནུས་པའི་སྨན་གྱི་གཞིལ་མཛོད་ཅིག ། གཞན་དོན་ཐར་པ་ཐམས་ཅད་མཁྱེན་པའི་གནས། ། བསྒྲུབ་ཕྱིར་སྡེ་སྣོད་གསུམ་དང་རྒྱུད་སྡེ་བཞིའི། ། བསྟན་བྱ་ལྟ་སྒོམ་སྤྱོད་པ་ལེགས་སྤྱད་པས། །
ལུང་རྟོགས་ཡོན་ཏན་ཀུན་ལ་དབང་འབྱོར་ཤོག ། ཡིད་ཆེས་ལུང་རིགས་གདམས་པའི་ཁོང་ཡངས་ནས། ། ལེགས་པར་འཕོས་པའི་འཆད་རྩོད་རྩོམ་པ་ཡི། ། ཕྲིན་ལས་ཉི་ཟླའི་སྣང་བས་གར་ཁྱབ་པར། ། དམ་པའི་ཆོས་ཀྱང་རྒྱས་པའི་བྱེད་པོར་མཛོད། ། བསྟན་འཛིན་སྐྱེས་མཆོག་རྣམས་ཀྱི་ཞབས་པད་བརྟན། ། བསྟན་པའི་སྦྱིན་བདག་མངའ་ཐང་དཔལ་འབྱོར་རྒྱས། ། བསྟན་པའི་རྗེས་འཇུག་ས་སྟེང་ཀུན་ཏུ་ཁྱབ། ། བསྟན་པ་ཡུན་རིང་གནས་པར་བྱིན་གྱིས་རློབས། ། ཅེས་རྗེ་བཙུན་ཆེན་པོ་གྲགས་པ་རྒྱལ་མཚན་པའི་སྣང་བརྙན་ལ་ཕྱག་མཆོད་སྙན་ཤལ་འབུལ་བའི་འདོད་གསོལ་འཆི་མེད་གླིང་བུ་ཞེས་བྱ་བ་འདི་ནི།
དད་པའི་ནོར་ཅན་ཚུལ་ཁྲིམས་རིན་ཆེན་གྱིས་བྲིས་པ་སརྦོ྅རྠ་སི་དྷཾ་བྷ་ཝ་ཏུ།། ༈ །།ཐུབ་དབང་མགུར་གྱི་དབྱངས་སྙན་ཏམྦུ་རཿ ། ཚངས་དབྱངས་སྙན་པའི་རྒྱུད་སྟོང་འཁྲོལ་བ་ལས། ། མདོ་སྡེའི་དབང་པོ་ཟུང་གི་སྙན་དངགས་གླུ། ། མི་འགྱུར་ཕྲེང་བ་བསྟར་བས་ཇི་སྐད་དུ། ། ཆོས་སྨྲའི་སྐྱེས་བུ་ཀུན་དགའ་བཟང་ཞེས་པས། ། ང་ཡི་བསྟན་ལ་མཁས་པའི་ཚུལ་གསུམ་གྱི། ། བྱ་བ་བགྱིས་མཐར་བདེ་ལྡན་མགོན་པོའི་དྲུང༌། ། གཤེགས་པར་འགྱུར་བའི་འཕྲིན་སྙན་རྣ་བར་འཇེབས། ། གང་གི་སྣང་བརྙན་རྒྱལ་དང་དེ་སྲས་ཀྱི། །
རིང་བསྲེལ་སྙིང་པོས་གཏམས་པའི་གོ་རེར་ཡང༌། ། ཕྱོགས་བཅུའི་སངས་རྒྱས་ཞིང་ཁམས་གངྒཱའི་རྡུལ། ། ཇི་སྙེད་བཀོད་པ་རྫོགས་པར་བྱིན་གྱིས་བརླབས། ། སུ་ཞིག་ལྟ་བྱེད་དབང་པོའི་ཡུལ་ཤར་ཙམ། ། དད་ཕྱག་མཆོད་པའི་ཕྲེང་བས་མདུན་བདར་ཏེ། ། ཐུན་མོང་མཆོག་དངོས་གསོལ་བཏབ་ཅི་དང་ཅི། ། ལག་རྩེར་སྦྱིན་པ་ཡིད་བཞིན་ནོར་བུའི་མཆོག ། གང་ལ་གྲངས་མེད་ལུས་བཏུད་ཕྱག་འཚལ་ཞིང༌། ། སྟོང་འཁུན་ཡུལ་གྲུར་སྐྱེས་པའི་འཕྲུལ་བཟོ་ཡིས། ། མཚམས་སྤྲིན་གཞོན་ནུའི་ལང་ཚོ་ཅོ་འདྲིའི་གོས། །
ཉེ་བར་སྤྱོད་སོགས་སྒོ་གསུམ་ལོངས་སྤྱོད་བཅས། ། གསེར་གྱི་ས་གཞི་ལྕགས་རིའི་འཁོར་ཡུག་གིས། ། ཟླུམ་པོར་བསྐོར་དབུས་རིན་ཆེན་རི་བོའི་ཕྲེང༌། ། ཆུ་གཏེར་ཉིན་མཚན་སྒྲོན་མ་ཟུང་གསལ་བའི། ། དཔལ་འབྱོར་ཕུན་ཚོགས་མཎྜལ་སྤྲུལ་ཏེ་ཕུལ། ། སྡིག་ལྟུང་བཤགས་ཞིང་དགེ་ལ་རྗེས་ཡི་རང༌། ། སྐྱབས་གསུམ་བདག་ཉིད་མཆོག་ལ་སྐྱབས་འགྲོ་ཞིང༌། ། བདེན་གཉིས་ཟུང་འཇུག་སྨོན་དང་འཇུག་སེམས་སྤྱོད། ། དགེ་ཚོགས་བླ་མེད་བྱང་ཆུབ་ཐོབ་ཕྱིར་བསྔོ། ། དེ་སྲིད་སྐྱེ་བར་བདག་ཅག་གཉེན་མཛའ་བཤེས། །
ཀུན་ཀྱང་མི་ཁོམ་བརྒྱད་དུ་མི་སྐྱེ་ཞིང༌། ། དལ་འབྱོར་ཆོས་དང་ནམ་ཡང་མི་འབྲལ་བར། ། དམ་པས་རྗེས་བཟུང་ཚུལ་ཁྲིམས་བསླབ་པས་གཙང༌། ། ཕྱི་ནང་གཙུག་ལག་སྦྱངས་པའི་ལུས་རྩལ་རྫོགས། ། ལུང་རིགས་གདམས་པའི་རལ་པའི་ཁུར་གྱིས་མཛེས། ། འཆད་རྩོམ་བརྩད་པའི་སེང་གེའི་སྒྲ་དབྱངས་ཀྱིས། ། རྣམ་འདྲེན་བསྟན་པའི་གངས་རི་སྐྱོང་བ་ལ། ། ཕྲག་དོག་གཞན་སྡེ་འཁྱོག་པོར་འགྲོ་བའི་ཁས། ། བྱད་གཏད་དུག་གི་ཁ་རླངས་འཐུལ་བ་དང༌། ། ཀེག་སྲི་འཐབ་རྩོད་མུན་པ་གང་འཐིབས་པ། །
མགོན་ཁྱོད་ཐུགས་རྗེའི་ཉི་མས་གཞིལ་མཛོད་ཅིག ། མདོ་སྔགས་སྙིང་པོའི་དགོངས་དོན་ཁྱོད་ཀྱི་བསྟན། ། བཤད་སྒྲུབ་མཁས་ཚུལ་གསུམ་ལ་དབང་འབྱོར་པའི། ། བློ་ལྡན་གྲངས་མེད་ཚོགས་དང་ལྷན་ཅིག་ཉིད། ། ནོར་འཛིན་ཀུན་ཁྱབ་རྒྱས་པར་མཛད་དུ་གསོལ། ། ཞེས་ཨེ་ཝཾ་པ་ཆེན་པོའི་སྐུ་བརྙན་ཡིད་བཞིན་ནོར་བུ་ལ་ཕྱག་མཆོད་སྙན་ཤལ་འབུལ་བའི་འདོད་གསོལ་བཀྲ་ཤིས་དབྱངས་སྙན་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། ༈ །།དཔལ་སྟུག་ཀུན་གྱི་བྱ་གྲུབ་ཡེ་ཤེས་ཁམས། ། ཡིད་འཕྲོག་དར་བབ་རྒྱན་གྱི་བརྒྱན་མའི་གཟུགས། ། ཡིད་ལ་དྲན་གྱིན་གསོལ་བ་བཏབ་ཙམ་གྱིས། ། འཇིགས་ལས་སྐྱོབ་པའི་རྗེ་བཙུན་སྒྲོལ་མ་ཀྱེ། །
དེང་འདིར་བཀྲ་ཤིས་ནོར་བུ་འཁོར་འབངས་བཅས། ། ཚོགས་བསགས་དམ་ཆོས་ཐོས་བསམ་བསྒྲུབ་པའི་ཕྱིར། ། གཙང་དབུས་ཀུན་དུ་འགྲོ་སྡོད་འོང་བ་ཡི། ། གནས་སྐབས་ཀུན་ཏུ་ཐུགས་རྗེའི་ཕྱག་རྐྱོང་ལ། ། འགལ་རྐྱེན་ནད་ཡམས་འབྲུམ་ཐོར་གདོན་བགེགས་ཀྱི། ། ཉེར་འཚེ་ཀུན་དང་དགྲ་ཇག་ཚོམ་རྐུན་སོགས། ། ལས་འཕྲང་ཆུ་བོ་འཇིགས་པ་ཐམས་ཅད་ལས། ། བདེ་བར་སྒྲོལ་བའི་མགོན་སྐྱབས་དཔུང་གཉེན་མཛོད། ། རྣམ་པ་གཅིག་ཏུ་འདི་ནས་བྱང་ཆུབ་བར། ། ཐམས་ཅད་མཁྱེན་རྒྱུ་ཕྱི་ནང་ཤེས་བྱའི་གཞུང༌། །
ཐོས་བསམ་སྒོམ་པའི་བསླབ་སྦྱངས་ལས་བྱུང་བའི། ། ལུང་རྟོགས་ཡོན་ཏན་རྒྱས་པར་མཛད་དུ་གསོལ། ། རྒྱལ་བ་རྒྱལ་བའི་གདུང་འཚོབ་རིམ་བྱོན་གྱི། ། ཕྲིན་ལས་རྒྱུན་མི་ཆད་པའི་དར་རྒྱས་སུ། ། བསྐྱང་བར་མཁས་ལ་འོས་པའི་ལམ་གསུམ་གྱིས། ། འགྲོ་ཁམས་ཕན་བདེའི་འབྱུང་གནས་མཛད་དུ་གསོལ། ། ཞེས་སྒྲོལ་མ་མྱུར་མ་དཔལ་མོའི་ཐུགས་རྒྱུད་བསྐུལ་བའི་འདོད་གསོལ་འདོད་འཇོའི་བ་མོ་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦཱརྠ་སིདྷཾ་བྷ་ཝ་ཏུ།། ༈ །།བརྒྱ་ཕྲག་བསོད་ནམས་ཚོགས་པའི་བྱེད་པོ་ཡིས། ། སྐྱེས་བུ་ཆེན་པོའི་མགུལ་པར་རྫོགས་པའི་མཚན། །
བཀྲ་ཤིས་རྟགས་སུ་བྱིན་རླབས་དབྱངས་སྙན་པོས། ། རྒུད་པའི་རིམས་ནད་གཞི་ལ་དེ་རྨད་བྱུང༌། ། སྭསྟིའི་སྒྲ་དབྱངས་བསྐུལ་དང་ལྷན་ཅིག་ཏུ། ། ཡོན་ཏན་ལྡན་པའི་ཞིང་གྱུར་སྡོམ་བརྩོན་གྱི། ། དགེ་འདུན་གུར་གུམ་རྒྱས་པའི་ནགས་ཀྱི་དཔལ། ། ཕྲ་མོར་བགྱིད་ལ་བསྙེན་བཀུར་བསྡེབས་པའི་དགེ ། ཁོ་བོ་གཉེན་བཤེས་ཕ་མས་ཐོག་དྲངས་འགྲོ། ། ཀུན་ཀྱང་རྟག་ཏུ་མདོ་སྔགས་ཆོས་ཐོས་ཞིང༌། ། བསམ་སྒོམ་ཡོན་ཏན་མཁས་བཙུན་གྲུབ་པའི་དབྱངས། ། ས་གསུམ་ཁོངས་སུ་ལྡིར་བའི་རྒྱུར་གྱུར་ཅིག །
ཅེས་དཔལ་ས་སྐྱའི་ཆོས་དུང་དཀར་པོ་རྒྱང་གྲག་གསུང་བསྐུལ་དང་དགེ་འདུན་བསྙེན་བཀུར་བསྟབ་པའི་བསྔོ་བྱང་འདི་ནི་བནྡེ་ཚུལ་རིན་གྱིས་སོ།། ༈ །།རྣམ་པ་ཐམས་ཅད་མཁྱེན་པའི་ཡེ་ཤེས་ཆུ་གཏེར་ཆེ། ། སྨོན་ལམ་དུས་བབ་མནྡཱ་རྭ་བས་བསྲུབས་པའི་བཅུད། ། དཔག་ཡས་མཁྱེན་བརྩེ་ནུས་པའི་བདུད་རྩིའི་འོད་དཀར་ཅན། ། རྒྱལ་བསྟན་བདེ་འབྱུང་གཙུག་རྒྱན་ཀུན་དགའ་བཟང༌། ། མ་ཕྱིས་རབ་ཏུ་དྭངས་པ་ཐུབ་དབང་མཁྱེན་པའི་ངོས། ། བྱེད་པོས་མ་བྲིས་བསྟན་པར་ཕན་པའི་བཤེས་གཉེན་དུ། ། གཞན་གྱིས་མ་བསྐུལ་ལུང་གི་བསྔགས་པའི་དབྱངས་སྙན་ཅན། ། མ་བཏེག་བསྟན་འཛིན་ཡོངས་ཀྱི་དབུས་ན་མངོན་མཐོ་བ། ། གང་གི་ཕྲིན་ལས་ལུགས་བཟང་མཁས་པའི་ལས་གསུམ་གྱི། །
ཕྱོགས་ཀྱི་ཕ་རོལ་སོང་བའི་ངོ་མཚར་བལྟ་བའི་ཆེད། ། ལྷ་རྫིང་རིང་མོས་ཉི་ཟླའི་གསལ་སྒྲོན་ཐོགས་ནས་ནི། ། ཉིན་མཚན་རེ་མོས་ལན་གཅིག་མིན་པར་འཚོལ་མིན་ནམ། ། དེ་ལྟའི་ལེགས་མཛད་སྣང་བ་དམ་པས་བསྐལ་པའི་བར། ། རིས་བྲལ་བློ་གྲོས་སྒྲིབ་པ་འཕྲོག་པའི་ཆོ་ག་མཁན། ། རྟག་པར་འཇོ་ལ་ཐབས་ཤེས་ཡི་གེས་ཉེར་མཚན་པའི། ། དབང་གི་དམར་མདངས་འཚེར་བའི་གཙུག་ལག་ཁང་ཆེན་པོར། ། དཔལ་ལྡན་བླ་མ་ཡི་དམ་མཁའ་འགྲོ་ཆོས་སྲུང་ཚོགས། ། མཆོད་ཡུལ་རབ་འབྱམས་དྲི་ལྡན་པདྨའི་དགའ་ཚལ་དུ། ། དངོས་གྲུབ་སྦྲང་རྩིའི་དགའ་སྟོན་སྦྱིན་ལ་ཅང་དགའ་བའི། །
རྐང་དྲུག་ཚོགས་ཀྱི་འཕུར་ལྡིང་གཡོ་བས་རྩེན་འདྲ་དེར། ། སྡོམ་པ་གསུམ་གྱི་བསླབ་བྱའི་ཡུལ་ལ་ལེགས་སློབ་ཅིང༌། ། གཞན་དོན་ཁུར་ཆེན་ཁྱེར་བ་ངུར་སྨྲིག་འཆང་བ་འདུས་པའི་སྡེ། ། གུར་གུམ་མེ་ཏོག་རྒྱས་པའི་ནགས་ཚལ་དང་མཚུངས་ལས། ། གཞན་པའི་དཔེ་ཟླ་སྲིད་ན་རྙེད་མིན་འདུས་པའི་ཚོགས། ། བཅོམ་ལྡན་ཐམས་ཅད་རིག་པའི་དཀྱིལ་འཁོར་སྒྲུབ་མཆོད་ཕྱིར། ། དངོས་འབྱོར་ཡིད་སྤྲུལ་དཔག་ཡས་མཆོད་པའི་སྤྲིན་ཆེན་གྱིས། ། གནམ་སའི་དཀྱིལ་འཁོར་ཁྱབ་པར་སྤྲོ་དང་ལྷན་ཅིག་ཏུ། ། གསུང་བསྐུལ་དགྱེས་པའི་བསྙེན་བཀུར་གྲལ་འགྱེད་སྟོབ་ལས་བྱུང༌། ། རྣམ་དཀར་དགེ་བའི་ཀུན་ཕན་གསར་པའི་འོད་ཕྲེང་གིས། །
སྡིག་སྒྲིབ་ཉེས་ལྟུང་པདྨའི་འཆིང་རྒྱ་ཡོངས་དབྲལ་ནས། ། ཚོགས་གཉིས་ཀུ་མུད་འདབ་མ་སྟོང་ཕྲག་བྱེ་བའི་དབུས། ། དོན་གཉིས་ལྷུན་གྲུབ་མཆོག་གི་འབྲས་བུ་སྨིན་གྱུར་ཅིག ། དེ་ཉིད་མངོན་གྱུར་བར་གྱི་སྐྱེ་བའི་ཚེ་རབས་ཕྲེང༌། ། ཁོ་བོ་གཉེན་བཤེས་གསོན་གཤིན་གྱིས་མཚོན་སེམས་ཅན་རྣམས། ། མི་ཁོམ་བརྒྱད་དུ་གཞར་ཡང་མི་སྐྱེ་དལ་འབྱོར་རྟེན། ། དཀོན་མཆོག་རྣམ་གསུམ་སྐྱབས་ཀྱི་དམ་པ་ཐོབ་པར་ཤོག ། ཀུན་མཁྱེན་རྒྱལ་བའི་གདུང་འཚོབ་གྱུར་ནས་ཚུལ་ཁྲིམས་ལྡན། ། ཕྱི་ནང་གཙུག་ལག་རིག་པའི་རིན་ཆེན་མི་ཟད་གཏེར། ། དབང་འབྱོར་འཆད་རྩོད་རྩོམ་གསུམ་མཁས་པའི་ཕྲིན་ལས་ཀྱིས། །
རྣམ་འདྲེན་བསྟན་དང་སེམས་ཅན་ཕན་པའི་བྱེད་པོར་ཤོག ། གང་ཚེ་བྱང་ཆུབ་སྤྱོད་པའི་རྨད་བྱུང་ཨ་གསྟྱས། ། ལས་ཉོན་བག་ཆགས་བཅས་པའི་ངན་གཡོའི་ལྷ་མིན་དཔུང༌། ། བདེན་གཉིས་ཟུང་འཇུག་རྟོགས་པའི་གསུས་པར་བཅིལ་ཏེ་སླར། ། ཡོན་ཏན་ཆུ་ཀླུང་བྱེ་བ་བཏུང་བའི་མཐུ་ལྡན་ཤོག ། བསོད་ནམས་གསེར་གྱི་ས་གཞི་ལྟ་བུ་ཡངས་པའི་འཕང༌། ། སྡེ་བཞིའི་དཔལ་འབྱོར་ཕུན་ཚོགས་ཆུ་གཏེར་ཆེ་ལྟར་འཁྱིལ། ། ཚེ་སྲོག་རི་བོ་མཆོག་རབ་བཞིན་དུ་མི་ཤིགས་བརླིང༌། ། ཆོས་སྲིད་ཕྲིན་ལས་སྣང་བྱེད་ཟུང་གི་འོད་འདྲ་ཡིས། ། ལུས་ཅན་སྔོན་མེད་ཕན་བདེའི་ག་ཞ་འབྱིན་པར་ཤོག །
དགེ་སྤྱོད་སྨིན་ལེགས་སི་ཏ་འཕྲོག་ལ་མངོན་ཕྱོགས་པའི། ། ནད་གདོན་དགྲ་འདྲེ་ཁྲོས་པའི་བར་ཆད་འབོད་སྒྲོགས་གཟུགས། ། དཀོན་མཆོག་ཐུགས་རྗེའི་མདའ་གཞུ་བསྐྱོད་པའི་འཁྲུལ་འཁོར་གྱིས། ། དུས་མིན་འཆི་རིགས་མིང་གི་ལྷག་མ་ཙམ་དུ་མཛོད། ། ཅེས་ཨེ་ཝཾ་ཆོས་ལྡན་དུ་སྡོམ་བརྩོན་དགེ་འདུན་འདུས་པར་ཀུན་རིག་སྒྲུབ་མཆོད་གསུང་བསྐུལ་ཞུས་པའི་བསྙེན་བཀུར་གྲལ་འགྱེད་སྟོབ་པའི་དུས་ཀྱི་འདོད་གསོལ་བཀྲ་ཤིས་འཁྱིལ་པའི་དབྱངས་སྙན་ཞེས་བྱ་བ་འདི་ནི། ངག་དབང་ཚུལ་ཁྲིམས་རིན་ཆེན་དུ་བོད་པས་བྲིས་ནས་ཕུལ་བ་སརྦོ྅རྠ་སིདྡྷི་བྷ་ཝ་ཏུ།། ༈ །།རྣམ་པ་ཐམས་ཅད་མཁྱེན་པའི་གསང་གསུམ་དང༌། ། ཡོན་ཏན་ཕྲིན་ལས་གཅིག་བསྡུས་སྙིགས་མ་འདིར། ། དཔྱོད་ལྡན་ཀུན་དགའི་དཔལ་བསྐྱེད་མཁས་དང་བཙུན། ། བཟང་པོའི་གར་གྱི་འགྲོ་འདུལ་མཆོག་གིས་སྐྱོངས། །
ཡིད་སྲུབས་ཐུལ་མཆོག་གང་གི་ལྷུན་གྲུབ་དང༌། ། རྒྱུན་མི་ཆད་པའི་ཕྲིན་ལས་བཤད་སྒྲུབ་ཀྱི། ། ཆོས་འཁོར་མི་ནུབ་བསྐལ་པར་སྐྱོང་བའི་གཞི། ། ཨེ་ཝཾ་ཡི་གེའི་མཚན་པའི་ཆོས་གྲྭ་ཆེར། ། ཡུལ་སྡེ་རིས་སུ་བཅས་པའི་ཁང་ཚན་གྲངས། ། གདེངས་ཅན་ཟླ་བར་གནས་པའི་ཡ་གྱལ་གྱི། ། མཆོད་ཡུལ་བླ་མ་ཡི་དམ་རྒྱལ་བ་སྲས། ། བསྟན་སྲུང་སྤྲིན་བཞིན་འདུ་བའི་ཀུན་དགའ་རྭར། ། བསྟན་པའི་སྙིང་པོ་སྡོམ་གསུམ་བསླབ་པ་ལ། ། གུས་པ་ལྷུར་ལེན་ངུར་སྨྲིག་འཆང་གི་ཚོགས། །
འདུས་པར་མང་ཇའི་བསྙེན་བཀུར་དཀོན་མཆོག་ལ། ། གོས་བཟང་འཕེན་གྱི་མཆོད་འབུལ་འདི་བགྱིས་པས། ། རྣམ་དཀར་དགེ་བས་སྦྱིན་བདག་ལྟོས་འཁོར་བཅས། ། བསོད་ནམས་ཡེ་ཤེས་ཚོགས་གཉིས་རབ་རྫོགས་ནས། ། སྐུ་གསུམ་གསང་བ་མི་ཟད་རྒྱན་གྱི་མཛོད། ། ཡོན་ཏན་བསམ་མི་ཁྱབ་བདག་མངོན་གྱུར་ཤོག ། དེ་ཐོབ་བར་གྱི་སྐྱེ་བའི་བ་ཀུ་ལ། ། གཙུག་ལག་སྨྲ་བའི་ཡིད་འཕྲོག་ཁ་ཆང་གི ། བཅུ་ཕྲག་རིག་པའི་འདབ་སྟོང་གྲོལ་བ་ལས། ། ལེགས་བཤད་བུང་བའི་སྒྲ་དབྱངས་འབྱིན་པར་ཤོག །
ཐམས་ཅད་མཁྱེན་པ་སྒྲུབ་ལ་དགྲ་འདྲེ་ཡིས། ། ཉེར་འཚེ་ནད་གདོན་བར་ཆད་ཀུན་ཞི་ནས། ། བདེ་དགའ་འབྱོར་བའི་མཐོ་རིས་ཡོན་ཏན་བདུན། ། དགྱེས་དགུར་རྩེན་པའི་དབང་ཕྱུག་ཉིད་གྱུར་ཅིག ། ཅེས་ཨེ་ཝཾ་ཁང་ཚན་པའི་གཙུག་ལག་ཁང་དུ་གྲྭ་ཚོགས་བསྙེན་བཀུར་དང་དཀོན་མཆོག་མཆོད་པའི་གོས་འཕན་ཕུལ་བའི་བསྔོ་བྱང་ཉུང་ངུ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ།། ༈ །།ཀུན་མཁྱེན་ཉི་མའི་རྩ་ལག་རང་གི་བསྟན། ། མཁས་ཚུལ་གསུམ་གྱིས་སྐྱོང་ཕྱིར་སྤྲུལ་པའི་སྲས། ། མང་ཐོས་ཀུན་དགའི་དཔལ་སྟེར་མཁས་བཙུན་བཟང༌། ། གྲུབ་པའི་ཡོན་ཏན་དཔག་ཡས་ཨེ་ཝཾ་པ། ། གང་དེའི་ལུང་བཟང་བཤད་སྒྲུབ་བསྐལ་པའི་བར། །
དར་རྒྱས་འབྱུང་བའི་གཙུག་ལག་ཁང་ཆེན་པོར། ། འཕགས་ཚོགས་དགེ་འདུན་འདུས་པའི་བསྙེན་བཀུར་དང༌། ། དཀོན་མཆོག་མཆོད་པའི་སྤྲིན་དང་དར་འཕན་འདི། ། ལྷུན་གྲུབ་རྒྱལ་མཚན་གྱིས་ཕུལ་དགེ་བ་ཡིས། ། ཚོགས་གཉིས་རྒྱ་མཚོའི་སྙིང་པོ་སྐུ་གསུམ་གྱི། ། ཡོན་ཏན་བསམ་མི་ཁྱབ་བདག་མངོན་གྱུར་ཤོག ། དེ་སྲིད་སྐྱེ་བར་བདག་ཅག་གཉེན་འཁོར་བཅས། ། མི་ཁོམ་བརྒྱད་ལས་རབ་འདས་དལ་འབྱོར་རྟེན། ། བླ་མ་ལྷ་སྲུང་ཚོགས་དང་མི་འབྲལ་ཞིང༌། ། ཕྱི་ནང་གཙུག་ལག་མང་ཐོས་སྒོར་ཞུགས་ནས། །
བསམ་སྒོམ་ཡོན་ཏན་འདོད་དགུར་དབང་འབྱོར་ཤོག ། རྒྱལ་བསྟན་སྨན་གྱི་དགའ་ཚལ་དར་བབ་ཁྲོད། ། ལུང་རྟོགས་ཡོན་ཏན་བློ་གྲོས་འདབ་མ་སྟོང༌། ། གྲོལ་བའི་སྦུབ་ལས་མཁས་པའི་ལས་གསུམ་གྱི། ། སྦྲང་རྩིའི་མགྲིན་སྙན་འཇོ་བའི་བྱེད་པོར་ཤོག ། ཅེས་པ་འདིའང་དོན་གཉེར་གྱི་ངོར་ཚུལ་རིན་གྱིས་འཁྲོ་མདོ་མང་ཐང་སྒར་ནས་བྲིས་པའོ།། ༈ །།སྟོབས་བཅུ་མངའ་བའི་དབང་ཕྱུག་ཟས་གཙང་སྲས། ། དེ་གསུང་སྣང་བྱེད་ས་སྐྱའི་དད་གྲོལ་ལྔ། ། རྒྱལ་བས་ལུང་བསྟན་རྒྱལ་ཚབ་ཀུན་དགའ་བཟང༌། ། བརྒྱུད་པར་བཅས་པའི་ཞབས་རྡུལ་གཙུག་ཏུ་མཆོག །
དེ་དག་ཀུན་གྱི་ཕྲིན་ལས་ལྷུན་གྲུབ་དང༌། ། རྒྱུན་ཆགས་སྐྱོང་བས་ས་སྟེང་སྙིང་པོ་མཆོག ། སྒྲུབ་པའི་འཕགས་ཚོགས་འདུ་བའི་གཙུག་ལག་ཁང༌། ། བསམ་འགྲུབ་མཐོང་ན་མངོན་པར་དགའ་བའི་གནས། ། དེ་ན་སྐྱབས་གནས་ཀུན་འདུས་རྡོ་རྗེ་འཆང༌། ། སྡོམ་གསུམ་བསྟན་པ་སྤེལ་བའི་རྣམ་རོལ་གྱིས། ། འགྲོ་བ་བྱང་ཆུབ་ལམ་དུ་འཁྲིད་བྱེད་པ། ། རིན་ཆེན་མི་འགྱུར་རྒྱལ་མཚན་གཙོར་བཞུགས་པའི། ། མཆོད་ཡུལ་རབ་འབྱམས་འདུས་པས་ལྷག་པའི་ལྷའི། ། བདེ་ཆེན་སྙིང་པོ་འཛིན་པའི་སྒྲ་དོན་གྱི། །
སྒྲུབ་མཆོད་བདག་ཉིད་འཇུག་ཅིང་དབང་ལེན་པའི། ། ས་སྐྱོང་ཆེན་པོས་ཚོགས་བསག་བསྐྲུན་པའི་སྐབས། ། དད་གསུམ་ནོར་ལྡན་མགོན་པོ་ཆོས་བཟང་པས། ། སྣ་ཚོགས་མཆོད་པའི་ཕྲེང་བས་མདུན་བདར་ཏེ། ། འདུས་ཚོགས་ཆེན་པོར་བསྙེན་བཀུར་གྲལ་འགྱེད་ཀྱི། ། དགེ་ཚོགས་སྒྲུབ་པ་འདིས་མཚོན་བསོད་ནམས་མཐུས། ། རྣམ་དཀར་བགྱིད་པའི་སྦྱིན་བདག་ལྟོས་འཁོར་བཅས། ། ཟབ་ཡངས་ཚོགས་གཉིས་ཟུང་འཇུག་སྤྱོད་གྲུ་ཡིས། ། འགྲོ་ཚོགས་སྡུག་བསྔལ་མཚོ་ལས་སྒྲོལ་བྱེད་པའི། ། ཐམས་ཅད་མཁྱེན་པའི་དེད་དཔོན་ཐོབ་གྱུར་ཅིག །
དེ་སྲིད་སྐྱེ་བར་མི་ཁོམ་གནས་བརྒྱད་དུ། ། ལྷུང་བར་འགྱུར་བའི་ལས་སྒྲིབ་ཀུན་སྦྱངས་ནས། ། དལ་བརྒྱད་འབྱོར་བཅུ་ལྡན་པའི་ལུས་རྟེན་གྱིས། ། དཀོན་མཆོག་གསུམ་པོ་སྐྱབས་སུ་ཐོབ་པར་ཤོག ། དཀར་མིན་ལས་ལས་སྡུག་བསྔལ་ཀུན་འབྱུང་ཞིང༌། ། ལེགས་བྱས་བསགས་ལས་བདེ་བ་འབྱུང་ཤེས་ནས། ། སྡིག་སྤང་དགེ་བ་སྒྲུབ་ལ་རང་འཇུག་ཅིང༌། ། གཞན་དག་དེ་ལ་སྦྱོར་བའི་བྱེད་པོར་ཤོག ། རྒྱལ་སྲས་འཇུག་སྒོ་བྱང་ཆུབ་སེམས་མཆོག་བསྐྱེད། ། རྒྱལ་སྲས་གཞུང་གི་ལྟ་སྒོམ་སྤྱོད་པ་རྣམས། །
རྒྱལ་བའི་མྱུ་གུའི་ཚུལ་གྱིས་ལེགས་སྤྱད་ནས། ། རྒྱལ་བའི་གདུང་མཆོག་འཚོབ་པ་ཉིད་གྱུར་ཅིག ། ཐེག་མཆོག་སྨྲ་བའི་རྡོ་རྗེ་སློབ་དཔོན་ལས། ། དབང་ཐོབ་དམ་ཚིག་ལྡན་པའི་སྤྱོད་མཆོག་གིས། ། ཐུན་མོང་མཆོག་དངོས་གྲུབ་པའི་ཕྲིན་ལས་ཀྱིས། ། རང་གཞན་དོན་ཆེན་འགྲུབ་པའི་རྒྱུར་གྱུར་ཅིག ། ཚེ་འདིར་ཚེ་རིང་ནད་དང་སྡུག་བསྔལ་བྲལ། ། དགེ་ཆོས་དཔལ་འབྱོར་རྒྱས་པ་བརྒྱ་བྱིན་གྱི། ། སྟོབས་འབྱོར་ཕུན་སུམ་ཚོགས་པ་ཡུལ་གྲུ་འདིར། ། ཡོངས་སུ་འཕོས་སྙམ་ཉིད་དུ་དབང་འབྱོར་ཤོག །
ཅེས་པ་འདིའང་གཉེར་ཆེན་མགོན་པོ་ཆོས་བཟང་པས་འདུ་བ་ཆེན་པོའི་སྐབས་སུ་སྒྲུབ་མཆོད་ཀྱི་ཚོགས་ཆེན་ཨ་མཆོད་བཅས་ལ་བསྙེན་བཀུར་གྲལ་འགྱེད་སྟོབ་པའི་དུས་ཀྱི་བསྔོ་བྱང་དུ་བནྡེ་ཚུལ་རིན་གྱིས་བྲིས་སོ།། ༈ །།སྟོབས་བཅུ་མངའ་བ་ཉི་མའི་གཉེན་མཆོག་ལ། ། རྒྱལ་སྲས་དགྲ་བཅོམ་གྱིས་བསྐོར་སྐུ་བརྙན་འདི། ། སུ་ཞིག་མཐོང་དང་དད་ཕྱག་མཆོད་བྱས་པའི། ། བསོད་ནམས་གངྒཱའི་ཀླུང་ཆེན་འབེབས་པ་གང༌། ། མཆོག་གསུམ་སྐྱབས་སུ་བཟུང་ནས་གཞན་དོན་དུ། ། བྱང་ཆུབ་ཐོབ་ཕྱིར་བློ་བཟང་བསྟན་དར་གྱིས། ། བོད་ཆེན་ལྷུན་གྲུབ་སྟེང་གི་ཆོས་གྲྭ་ཆེར། ། མཐུན་རྐྱེན་ལེགས་སྦྱར་བསོད་ནམས་ཞིང་དུ་བསྐྱོན། ། འདིས་མཚོན་དགེ་བས་རྣམ་མཁྱེན་ཐོབ་ཀྱི་བར། །
ཡང་སྲིད་ཀུན་ཏུ་རྒྱལ་གསུང་སྡེ་སྣོད་གསུམ། ། ཐོས་བསམ་བསྒོམ་པའི་ཡོན་ཏན་མཐར་ཕྱིན་ནས། ། སྐུ་གསུམ་ཟུང་འཇུག་སངས་རྒྱས་ཐོབ་པར་ཤོག ། ཅེས་པའི་བསྔོ་བྱང་འདིའང་འཚོ་བྱེད་དམ་པའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།སྐྱབས་གསུམ་ཀུན་འདུས་ཡོངས་འཛིན་འཁོར་ལོའི་མགོན། ། གསེར་ཞུན་ཅོད་པཎ་འཆང་བའི་སྒྱུ་འཕྲུལ་གར། ། ཐེག་གསུམ་སྔགས་ཀྱི་ལྟ་སྤྱོད་བསྒོམ་པའི་ལམ། ། རིམ་བརྒྱུད་དཔལ་ལྡན་བླ་མས་ཡོངས་བསྐོར་བ། ། བརྒྱུད་པའི་བྱིན་རླབས་ཡལ་ག་ཕྱོགས་བྲལ་དུ། །
བསྐྱེད་ཕྱིར་འཚོ་བྱེད་བློ་བཟང་བསྟན་དར་གྱིས། ། ལྷུན་གྲུབ་སྟེང་དུ་བཟོ་རིགས་མཁས་པས་བསྐྲུན། ། དེས་བསྐྱེད་དགེ་བའི་རྩ་བས་སྐྱེ་ནས་སྐྱེར། ། དལ་འབྱོར་རྟེན་ལྡན་ཆོས་སྨྲ་མཆོག་དྲིན་གྱིས། ། ཟབ་ཡངས་དམ་པའི་ཆོས་ཀྱི་དབང་འབྱོར་ནས། ། དོན་གཉིས་ལྷུན་གྱིས་གྲུབ་པའི་སར་གནས་ཤོག ། ཞེས་པའི་ཞལ་བྱང་འདིའང་དོན་གཉེར་དེ་ཉིད་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ།། ༈ །།སྐལ་བཟང་རྣམ་འདྲེན་བཞི་པ་སྟོན་མཆོག་གི ། ལུང་རྟོགས་བསྟན་པ་ཇི་སྲིད་བསྐལ་པའི་བར། །
འཛིན་སྐྱོང་སྤེལ་བའི་བྱེད་པོར་བཀའ་བསྒོས་པའི། ། ཐུབ་པ་གནས་བརྟན་ཞབས་འབྲིང་བཀའ་སྡོད་བཅས། ། དབང་པོའི་གཞུ་རིས་མཛེས་པ་ཕམ་བྱེད་པའི། ། ཕྱག་མཆོད་བསོད་ནམས་ཚོགས་རབ་བསོགས་པའི་ཡུལ། ། བློ་བཟང་བསྟན་དར་ཞེས་བྱས་རྒྱུ་རྐྱེན་དག ། ལེགས་སྦྱར་སྡེ་དགེར་གྲགས་པའི་སའི་ཐིག་ལེར། ། བསྐྲུན་པའི་ལེགས་བྱས་རྟ་བདུན་ཁ་ལོ་པ། ། རྒྱལ་བསྟན་མ་ཟླུམ་དཀྱིལ་འཁོར་སྲིད་པའི་བླར། ། བཤད་སྒྲུབ་འོད་སྟོང་འབར་བས་སེམས་ཅན་ཁམས། ། བདེ་འབྱོར་ཆུ་སྐྱེས་ཚལ་ཀུན་རྒྱས་ཕྱིར་བསྔོ། །
ཞེས་བྲིས་སྐུའི་ཞལ་བྱང་འདིའང་འཚོ་བྱེད་བློ་བཟང་བསྟན་དར་བའི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། །། བསིལ་ལྡན་འགྲོ་ལ་བུ་གཅིག་ལྟར་བརྩེ་བའི། ། འཕགས་མཆོག་ཐུགས་རྗེ་ཆེན་པོ་བཅུ་གཅིག་ཞལ། ། བཟོ་རིགས་བྱེད་པོས་མ་བསྐྲུན་རང་བྱོན་སྐུར། ། བྱིན་རླབས་ལྷ་ཡི་གོས་བཟང་འདི་ཕུལ་བས། ། བདག་སོགས་ལྟ་བྱེད་དབང་པོ་ཉམས་པ་སོགས། ། སྔོན་ལས་འཕྲལ་རྐྱེན་ཉེས་སྐྱོན་སྡིག་སྒྲིབ་སོགས། ། མགོན་ཁྱོད་མཁྱེན་བརྩེ་ནུས་པས་རེག་པའི་མོད། ། སྒྲིབ་བྲལ་ཡེ་ཤེས་གཟིགས་པའི་དགའ་སྟོན་སྩོལ། །
བདག་དང་ལྟོས་བཅས་མར་གྱུར་སེམས་ཅན་རྣམས། ། ངན་སོང་འཁོར་བའི་སྡུག་བསྔལ་ལས་སྒྲོལ་ནས། ། བརྩེ་དང་བྱང་ཆུབ་སེམས་སོགས་ལུང་རྟོགས་ཀྱི། ། ཡོན་ཏན་མི་ཟད་གཏེར་ལ་དབང་འབྱོར་མཛོད། ། ལམ་མཆོག་སྒྲུབ་ལ་བར་དུ་གཅོད་བྱེད་པའི། ། ནད་གདོན་དགྲ་འདྲེའི་གནོད་པ་མི་འབྱུང་ཞིང༌། ། བྱུང་བ་ཁྱོད་ཞལ་དྲན་ཅིང་གསོལ་བཏབ་འཕྲལ། ། ཉི་འོད་འཕྲད་པའི་མུན་ལྟར་གཞིལ་བར་མཛོད། ། རྒྱལ་སྲས་སྤྱོད་པ་རྨད་བྱུང་གྲུ་གཟིངས་ཀྱིས། ། ཚོགས་གཉིས་རྒྱ་མཚོའི་ཕ་རོལ་ལེགས་བརྒལ་ནས། །
གསང་གསུམ་ཡོན་ཏན་ནོར་བུས་སེམས་ཅན་གྱི། ། རེ་འདོད་འགེངས་པའི་མགོན་པོ་མངོན་གྱུར་མཛོད། ། ཅེས་ལྷ་ལྡན་གྱི་ཐུགས་རྗེ་ཆེན་པོ་རང་བྱོན་ལ། སྙན་ཤལ་ཞལ་གསེར་འབུལ་བའི་འདོད་གསོལ་རྐང་མགྱོགས་གྲུབ་པའི་ཕྲིན་ཡིག་ཅེས་པ་འདིའང༌། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་དོན་ཐམས་ཅད་འགྲུབ་པར་གྱུར་ཅིག། ༈ །།ཐུབ་པའི་དཔལ་མགུར་ཏམྦུ་རས། ། ལུང་བསྟན་རབ་སྙན་དབྱངས་བསྔགས་པའི། ། རྒྱལ་ཚབ་རྗེ་བཙུན་ཀུན་དགའ་བཟང༌། ། ཡབ་སྲས་གདན་རབས་བཅས་ལ་འདུད། ། ཕྱོགས་བཅུར་བཞུགས་པའི་ལུས་མེད་ཐུལ། །
སྲས་སློབ་བཀའ་སྡོད་ནོར་སྦྱིན་བཅས། ། ཏིལ་གྱི་གོང་བུ་ཏིལ་གྱི་འབྲུས། ། མངོན་པར་གཏམས་བཞིན་བཞུགས་པ་ལ། ། བདག་གཞན་འབྱུང་ཚོགས་འདུས་པའི་ལུས། ། གྲངས་མེད་སྤྲུལ་པའི་ཡན་ལག་ལྔ། ། གཡར་ལམ་ནོར་འཛིན་གཞིར་བཏུད་པའི། ། བརྒྱ་ཕྲག་ཕྱག་གི་ཕྲེང་བ་བརྩེགས། ། སྒོ་གསུམ་དགེ་བ་ལོངས་སྤྱོད་བཅས། ། རི་གླིང་ཉི་ཟླ་ལྷ་མིའི་དཔལ། ། མ་ཚང་མེད་སྤྲུལ་མཆོད་པའི་ཡུལ། །
རབ་འབྱམས་རྒྱ་མཚོའི་སྤྱན་སྔར་འབུལ། ། རང་བཞིན་བཅས་པའི་སྡིག་ལྟུང་རྣམས། ། སྟོབས་བཞི་རྫོགས་པའི་ཆོ་ག་ཡིས། ། མཐོལ་བཤགས་བགྱིད་ན་དག་བྱེད་ཀྱིས། ། དྲི་མ་བཀྲུས་ལྟར་སྦྱང་དུ་གསོལ། ། འཁོར་འདས་དགེ་བའི་ཆུ་གཏེར་ལ། ། ཡི་རང་ཟླ་འོད་གསར་པ་ཡིས། ། བླ་ནས་བླ་མར་འཕེལ་བ་ཡི། ། དགའ་བའི་རླབས་སྟོང་འཕྱུར་བར་བགྱི། ། དཔལ་སྟུག་དབང་པོ་སྙིགས་མ་ཡི། །
མི་སྲུན་གདུལ་དཀས་སུན་པའི་ཐུགས། ། མྱང་འདས་དབྱིངས་སུ་འབྱོན་བཞེད་རྣམས། ། སེམས་ཅན་དོན་ཕྱིར་རྟག་བཞུགས་གསོལ། ། ཆོས་སྨྲ་མཆོག་རྣམས་བཏང་སྙོམས་སུ། ། བཞུགས་པ་ཀུན་ལ་ཐེག་གསུམ་གྱི། ། ཆོས་སྒྲ་འབྱིན་པས་གདུལ་བྱ་རྣམས། ། ཡང་དག་ལམ་དཀྲིར་གསོལ་བ་འདེབས། ། དེས་བསྐྱེད་དགེ་བའི་འཛམ་བུའི་འབྲས། ། བྱང་ཆུབ་སྙིང་པོའི་རྒྱ་མཚོ་ཆེར། ། དོན་གཉིས་འགྲུབ་པའི་སཱུ་ཝརྞ། །
སྐྱེ་དགུའི་ཉེར་འཚོ་མཆོག་གྱུར་ཅིག ། མཐོང་ན་མངོན་དགའི་གཙུག་ལག་ཁང༌། ། ཡན་ལག་བདུན་པ་སྔོན་འགྲོ་བའི། ། ངུར་སྨྲིག་འཆང་ཚོགས་འདུས་པ་ཆེར། ། སྤྱན་དྲངས་བསྙེན་བཀུར་མཆོད་པ་དང༌། ། སྟོང་འཁུན་ཡུལ་གྲུར་འཁྲུལ་བཟོ་ཡིས། ། ཐགས་སུ་བསྐྲུན་པའི་གོས་བཟང་འཕན། ། མརྒད་ཞུན་མས་སྦགས་སྙམ་བཅས། ། ཕུལ་བའི་ལེགས་བྱས་གང་ཡིན་དེས། ། དད་གུས་ནོར་ཅན་སྦྱིན་པའི་བདག །
དཔལ་འབྱོར་ལྷུན་གྲུབ་གཉེན་འཁོར་རྣམས། ། སྐྱེ་བ་འདི་ནས་རྣམ་མཁྱེན་བར། ། དལ་བརྒྱད་འབྱོར་བཅུའི་རྟེན་བཟང་ཐོབ། ། སྐྱབས་གསུམ་གཙུག་གི་ནོར་བུར་བཅངས། ། ཚུལ་ཁྲིམས་བསླབ་པའི་ལང་ཚོ་དར། ། རྒྱལ་སྲས་སྤྱོད་པའི་རྒྱན་ཕྲེང་བཀླུབས། ། གསང་ཆེན་ཟབ་མོའི་བདུད་རྩི་རོལ། ། ལུང་རྟོགས་རིན་ཆེན་རྣམ་བདུན་གྱིས། ། དམ་པའི་གོ་སར་དབང་ཐོབ་པའི། ། ཐེག་གསུམ་སྨྲ་བའི་རྒྱལ་པོ་ཉིད། །
བསྟན་པའི་རྒྱལ་སྲིད་དབང་འབྱོར་ཤོག ། ལམ་མཆོག་གྲུབ་ལ་ཕྱི་ནང་གི ། བར་ཆད་སྔོ་བསངས་མུན་འགྲིབས་ཚེ། ། དཀོན་མཆོག་ཐུགས་རྗེའི་ཉི་གཞོན་གྱིས། ། ཉེར་བཅིལ་བདེ་བའི་འོད་འཐུང་ཤོག ། ཅེས་པ་འདིའང་སྐར་ཆེན་སྤྱི་པའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།ཕྱོགས་དང་ཕྱོགས་བྲལ་ཞིང་གི་སྟོབས་བཅུ་པ། ། རྒྱལ་བའི་གདུང་འཚོབ་སློབ་མ་རྐྱེན་གཅིག་རྟོགས། ། བཀའ་སྡོད་མཁའ་འགྲོ་ཆོས་སྲུང་ནོར་སྦྱིན་ལྷ། ། ཆུ་འཛིན་ཕུང་པོ་འཁྲིགས་ལྟར་བཞུགས་པའི་གནས། །
མཐོང་ན་མངོན་པར་དགའ་བའི་གཙུག་ལག་ཁང༌། ། སྡོམ་གསུམ་ལྡན་པའི་ངུར་སྨྲིག་འཆང་གི་ཚོགས། ། འདུས་པས་ལྷག་པའི་ལྷ་མཆོག་དཀྱིལ་འཁོར་ཆེ། ། སྒྲུབ་ཅིང་མཆོད་ལ་རབ་འབྱམས་མཉེས་བྱེད་ཅིང༌། ། མ་ཧཱ་ཙི་ནའི་གན་མཛོད་ལས་བྱུང་བའི། ། གོས་འཕན་པདྨ་རཱ་གའི་ཁ་དོག་ལ། ། དབྱར་ལྔས་མཚན་པ་དཔྱངས་དང་འདུས་ཚོགས་སུ། ། བསྙེན་བཀུར་སྟོབ་པས་དགྱེས་པར་སྐྱེད་བྱེད་པ། ། དགེ་སློང་སངས་རྒྱས་བཟང་པོ་དགེ་གྲོགས་ཀྱིས། ། དད་གསུམ་སྙིང་ལ་བཅངས་ཏེ་ཕུལ་བ་དང༌། །
གང་དེས་ཉེར་མཚོན་བདག་གཞན་འགྲོ་ཚོགས་ཀྱི། ། སྒོ་གསུམ་དང་འབྲེལ་ལེགས་བྱས་གང་བསགས་པས། ། དགེ་བའི་སྦྱིན་བདག་འབྲེལ་ཐོགས་ལྟོས་བཅས་ཀྱི། ། རང་བཞིན་བཅས་པའི་སྡིག་སྒྲིབ་ཉེས་ལྟུང་རྣམས། ། ཉལ་འགྲོའི་རྒྱུན་གྱིས་ལུས་ལ་བགོས་པའི་དྲི། ། ལེགས་པར་བཀྲུས་ལྟར་བྱང་ཞིང་དག་གྱུར་ཅིག ། བསོད་ནམས་རིན་ཆེན་རྡུལ་བརྩེགས་ལྟོ་བ་ནས། ། འཆི་མེད་རིང་འཚོའི་ཆུ་ཀླུང་ཆད་མེད་འཇོ། ། དཔལ་འབྱོར་དབྱར་སྐྱེས་ལོ་འདབ་རྒྱས་པའི་ཁྲོད། ། བདེ་སྐྱིད་གཞན་གསོས་མགྲིན་གླུ་ལེན་པར་ཤོག །
ཚེ་རབས་ཕྲེང་བར་དལ་རྟེན་ཡོལ་གོ་རུ། ། དད་གུས་རིན་ཆེན་སྐྱོགས་ཀྱིས་ལེགས་བཅུས་པའི། ། ཆོས་སྤྱོད་དགེ་བཅུའི་ཟིལ་དངར་ཡོངས་འཁྱིལ་བ། ། རང་གཞན་ཐར་པའི་གསོས་སུ་ལེན་པར་ཤོག ། ཅེས་པ་འདིའང་བདག་མེད་སྤྱི་པའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།ནམ་མཁའི་མཐས་གཏུགས་ཕྱོགས་བཅུའི་ཞིང་ཁམས་ན། ། དུས་གསུམ་གཤེགས་དང་བཞུགས་པའི་གཉིས་མེད་གསུང༌། ། རྒྱལ་སྲས་ཉན་རང་ཆོས་སྲུང་ནོར་ལྷར་བཅས། ། ཀུན་ལ་གྲངས་མེད་ལུས་བཏུད་ཕྱག་བགྱིའོ། ། ལུས་དང་ལོངས་སྤྱོད་དུས་གསུམ་དགེ་བའི་ཚོགས། །
རབ་འབྱམས་མཆོད་སྤྲིན་ཀུན་གསལ་མཉམ་པས་མཆོད། ། སྐྱེ་བ་ལུ་གུ་བརྒྱུད་བསགས་སྡིག་སྒྲིབ་དང༌། ། ཉེས་ལྟུང་ཇི་སྙེད་སྟོབས་བཞི་ཚང་བས་བཤགས། ། འཁོར་བ་མྱ་ངན་ལས་འདས་འགྲོ་བ་ཡི། ། ལེགས་བྱས་བསགས་དགུར་ཡི་རང་འཛུམ་གྱིས་བཀླུབས། ། སྟོན་མཆོག་ཞི་བདེར་གཞོལ་ལ་མངོན་ཕྱོགས་རྣམས། ། སྨོན་ལམ་རྗེས་དགོངས་བསྐལ་པར་རྟག་བཞུགས་གསོལ། ། སྨྲ་མཆོག་རྣམས་ལ་དཔལ་མགུར་གཡས་འཁྱིལ་གྱི། ། སྒྲ་ལས་ཟབ་རྒྱས་ཆོས་འཁོར་བསྐོར་བར་གསོལ། ། ངེས་བསྐྱེད་དགེ་བའི་ཆུ་གཏེར་བསྲུབས་པའི་བཅུད། །
རྣམ་མཁྱེན་ཆོས་ཀྱི་ཉི་མ་འབྱུང་ཕྱིར་བསྔོ། ། ལས་བཟང་མཐོང་ན་མངོན་དགའི་དྲི་གཙང་ཁང༌། ། ཐུན་མཚམས་དམར་མདངས་ཅོ་འདྲིའི་འདུས་ཚོགས་ཀྱིས། ། དགེ་ཆོས་སྤྱོད་པའི་སྒྲ་དབྱངས་འབྲུག་ཏུ་ལྡིར། ། མཆོད་ཡུལ་འཕགས་ཚོགས་དགྱེས་པའི་བསྙེན་བཀུར་བསྟབས། ། མ་ཧཱ་ཙི་ནའི་ཡུལ་གྲུར་ཐགས་བསྐྲུན་གྱི། ། གན་མཛོད་ལས་ཐོན་སྤྲིན་གྱི་རྔ་གསང་རིས། ། བཀྲག་ཆེར་བཀོད་ལེགས་བུམ་པ་བརྒྱ་སྐྱེས་ཀྱི། ། ཁ་དོག་ལ་སྡང་གོས་འཕན་དཔྱངས་བྱེད་པ། ། བྷིཀྵུ་གྲགས་པ་བཟང་པོ་སྤྱི་དགེ་གྲོགས། །
མཆོག་གསུམ་གཏན་གྱི་སྐྱབས་སུ་བཟུང་བ་ཡི། ། བསླབ་བྱར་སློབ་དང་ཚོགས་ཟུང་རྫོགས་བྱའི་ཕྱིར། ། ཕུལ་བའི་རྣམ་དཀར་བསོད་ནམས་གང་ཐོབ་དེས། ། ཚུལ་འདིར་རྒྱུ་སྦྱོར་སྦྱིན་བདག་འབྲེལ་ཐོགས་ཀྱིས། ། ཉེར་མཚོན་སེམས་ཅན་ཀུན་གྱི་སྒོ་གསུམ་ལས། ། ཁ་ན་མ་ཐོ་གང་བསགས་མུན་ནང་དུ། ། གསལ་སྒྲོན་བཏེག་ལྟར་བྱང་ཞིང་དག་གྱུར་ཅིག ། འདི་ནས་བྱང་ཆུབ་བར་གྱི་དལ་རྟེན་བཟང༌། ། སྐྱབས་གསུམ་རབ་འབྱམས་མཆོད་པའི་གོམ་སྟབས་ཀྱིས། ། ཟབ་ཡངས་དགེ་བའི་ས་གཞི་ཡོངས་བཅལ་ཏེ། །
དོན་གཉིས་གྲུབ་པའི་གཞལ་མེད་ཁང་ཕྱིན་ཤོག ། སརྦ་པྲ་ཎི་དྷཱཿསིདྡྷོ་བྷ་ཝནྟུ། ཞེས་པ་འདིའང་མཁའ་འགྲོ་རྒྱ་མཚོའི་སྤྱི་པ་དགེ་གྲོགས་ཀྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།དཔལ་ལྡན་མཐུ་སྟོབས་དབང་ཕྱུག་བི་རཱུ་པ། ། དུས་འདིར་ལུང་རྟོགས་ཆོསཾ་ཚུལ་སྐྱོངཾ་བྱེད་པའི། ། རྡོ་རྗེ་སློབ་དཔོན་སྒྱུ་འཕྲུལ་ཟློས་གར་གྱིས། ། འགྲོ་བ་བྱང་ཆུབ་སྙིང་པོ་སྨིན་མཛད་མཆོག ། གོང་དེའི་རྟོགས་བརྗོད་རིན་ཆེན་འབྱུང་གནས་ཀྱི། ། ཡ་གྱལ་སྐུ་གདུང་རིལ་པོའི་སྙིང་པོ་དང༌། ། བདེ་གཤེགས་ཆོས་གཟུགས་སྐུ་ཡི་རིང་བསྲེལ་ཅན། །
སྲིད་ཞིའི་དཔལ་ཀུན་འཇོ་བའི་མཆོད་སྡོང་ཆེར། ། ཉེར་སྤྱོད་མཆོད་པའི་ཕྲེང་བས་མདུན་བདར་ཏེ། ། སྙན་ཤལ་མརྒད་མདངས་ལ་འཁུ་བ་འདི། ། སྐྱབས་མགོན་དམ་པའི་ཞལ་ལུང་བདུད་རྩིའི་ཟེགས། ། ལེགས་ཐོབ་དཔལ་འབྱོར་ལྷུན་གྲུབ་ཞེས་བྱས་ཕུལ། ། དགེ་ཚོགས་པདྨའི་རྩ་བར་ཁ་བའི་རི། ། སྟོན་ཟླ་ལྟར་དཀར་གང་དེས་སྦྱིན་པའི་བདག ། ལྟོས་བཅས་གསོན་གཤིན་འགྲོ་བའི་སྒྲིབ་སྦྱངས་ནས། ། མཐར་ཐུག་ཐམས་ཅད་མཁྱེན་པ་མྱུར་ཐོབ་ཤོག ། དེ་སྲིད་སྐྱེ་བར་དལ་འབྱོར་རྟེན་བཟང་ཐོབ། །
སྐྱབས་གསུམ་ཀུན་འདུས་བླ་མས་རྗེས་བཟུང་ནས། ། ཟབ་དང་རྒྱ་ཆེའི་དམ་པའི་ཆོས་སྤྱོད་ཅིང༌། ། བསྟན་དང་འགྲོ་ལ་ཕན་པའི་ལས་བྱེད་ཤོག ། ཅེས་པ་འདིའང་སྐར་ཆེན་སྤྱི་བས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།རྣམ་གསལ་ར་རིའི་དྲི་མས་གོས་པ་མེད། ། དམར་ཕྱོགས་བགྲོད་པས་ཆ་ཤས་བྲི་མིན་པའི། ། རྣམ་འདྲེན་ཀུན་དགའ་བཟང་པོའི་ཀུན་ཕན་གྱིས། ། ལུས་ཅན་འཁོར་བའི་སྡུག་བསྔལ་གཅོད་ལ་བསྔགས། ། ཅི་འདོད་གསོལ་བཏབ་དཔལ་འཇོ་ཡིད་བཞིན་ནོར། ། ཡང་ན་བླ་མ་དཀོན་མཆོག་ཐུགས་རྗེ་ཉིད། །
གང་ཡིན་དཔྱད་ངོར་བྱང་ཆུབ་སྙིང་པོའི་བར། ། བདེ་རབ་སྟེར་བས་སྐྱབས་གསུམ་ཡོན་ཏན་དྲན། ། ཆེ་མཆོག་དེ་དག་ཡེ་ཤེས་གཟུགས་སྣང་དུ། ། ལེགས་ཤར་འགྲོ་དོན་མཛད་པ་རྟེན་གསུམ་གྱིས། ། ཡོངས་གཏམས་མཐོང་ན་མངོན་དགའི་གཙུག་ལག་ཁང༌། ། གང་དེར་ཀུན་མཁྱེན་བསྟན་པའི་རྗེས་ཞུགས་པའི། ། དཀོན་མཆོག་བློ་གྲོས་ཞེས་བྱ་བཀའ་ལུང་གི ། བདུད་རྩི་ནོད་པའི་མོས་གུས་ཤིང་རྟར་བརྟེན། ། དཀོན་མཆོག་རིཾན་ཆེཾན་གསུམ་དངོས་སྙན་ངག་གི ། མིཾ་འཾགྱུར་ཕྲེང་ཚོགས་བྱེ་བས་བསྔགས་པའི་ཡུལ། །
ལུང་རྟོགས་ཆོས་ཀྱི་རྒྱལཾ་མཚཾན་བསླང་བའི་ཕྱིར། ། རྒྱལ་བསྟན་སྙིང་པོ་སྡོམ་གསུམ་འཛིན་པ་ཡི། ། ངུར་སྨྲིག་འཆང་རབ་འདུས་པའི་ཚོགས་ཀྱི་དབུར། ། གུར་གུམ་ནགས་ཀླུང་རྒྱས་པར་ཉིན་མོར་བྱེད། ། རྣམ་པར་རྩེན་ལྟར་སྤྱན་དྲངས་མངའ་གསོལ་ནས། ། བདག་དང་མར་གྱུར་འགྲོ་བ་ངན་འགྲོ་དང༌། ། འཁོར་བའི་སྡུག་བསྔལ་འཇིགས་ལས་སྐྱོབ་པའི་མཆོག ། ཀུན་རིག་རྩ་བའི་དཀྱིལ་འཁོར་སྒྲུབ་ཅིང་མཆོད། ། འཇུག་པ་དབང་བསྐུར་བཅས་པའི་གསུང་བསྐུལ་ཞུས། ། རྣམ་སྨིན་རང་ལུས་གཅིག་ཉིད་དུ་མའི་གཟུགས། །
མངོན་པར་སྤྲུལ་ཏེ་ཆེ་མཆོག་ཡོན་ཏན་གྱི། ། ཆ་ཤས་དྲན་པའི་ཁུར་གྱིས་ངལ་བའི་ལུས། ། གཡར་ལམ་ས་གཞིར་ཡང་ཡང་ངལ་གསོ་སྙམ། ། མཆོད་ཡུལ་རབ་འབྱམས་དགྱེས་པའི་མཆོད་སྤྲིན་སྤྲོས། ། འཕགས་པའི་འདུས་ཚོགས་བསྙེན་བཀུར་མཆོད་འབུལ་བསྟབས། ། ཙི་ནའི་ཡུལ་གྱི་འཕྲུལ་བཟོས་བཏགས་པའི་གོས། ། པདྨ་རཱ་གའི་མདངས་འཚེར་འཕན་གྱིས་མཆོད། ། ཚེ་རབས་ཕྲེང་བར་ཁ་ན་མ་ཐོའི་ལས། ། གང་དག་བསགས་པ་བཤགས་ཤིང་སྡོམ་པར་བགྱི། ། འཁོར་བ་མྱ་ངན་ལས་འདས་བདེ་བའི་རྒྱུར། །
ཇི་སྙེད་བགྱིས་པར་ཡི་རང་སེམས་ཀྱིས་སྤེལ། ། ཆོས་སྨྲའི་ཟླ་བ་ཆུ་ལྷའི་ས་འཛིན་རྩེར། ། སོན་པ་དགུང་སྔོན་དབུས་སུ་བརྟན་པ་དང༌། ། སྟོན་མཆོག་མི་སྨྲའི་ཁང་བུར་གཞོལ་ཉེ་ལ། ། ཟབ་རྒྱས་ཆོས་ཀྱི་རྔ་ཆེན་བརྡུང་བར་གསོལ། ། འདིས་མཚོན་དགེ་བའི་མ་དྲོས་ཆུ་གཏེར་ལས། ། ཚད་མེད་རྣམ་བཞིས་ཆུ་ཀླུང་རྟག་འབབ་པས། ། སྒྲིབ་གསུམ་ཉེས་པའི་དྲི་མ་ཀུན་སྦྱངས་ནས། ། བྱང་ཆུབ་སྤྱོད་པའི་རྒྱ་མཚོ་རོ་གཅིག་ཤོག ། འགྲོ་ཚོགས་སྲིད་པའི་མཚོ་ལས་བསྒྲལ་བྱའི་ཕྱིར། །
ཐམས་ཅད་མཁྱེན་པའི་དེད་དཔོན་བླ་ན་མེད། ། སྒྲུབ་པའི་ལྷག་བསམ་བ་དན་རྩེར་གཡོ་ཡང༌། ། གལ་ཏེ་སྐྱེ་བ་ལུ་གུ་བརྒྱུད་གྱུར་ན། ། མི་ཁོམ་བརྒྱད་ལས་རིང་འདས་དལ་འབྱོར་རྟེན། ། འདུལ་འཛིན་མཆོག་གི་ཞབས་བསྟེན་འཁོར་བ་ལས། ། ངེས་འབྱུང་ཚུལ་ཁྲིམས་ལ་གནས་ཕྱི་ནང་གི ། གཙུག་ལག་རིག་གཞུང་འཛིན་པའི་མཆོག་གྱུར་ཅིག ། ཐེག་ཆེན་ལམ་གཞི་བྱང་སྡོམ་རྩ་བ་བརླིང༌། ། རྒྱལ་སྲས་སྤྱོད་པའི་ཡལ་འདབ་ཕྱོགས་སུ་རྒྱས། ། སྔགས་སྡོམ་མེ་ཏོག་དམ་ཚིག་གེ་སར་དགོད། །
རིམ་གཉིས་སྙེ་མས་ཀུན་ནས་དུད་གྱུར་ཅིག ། ཐོས་བསམ་བསྒོམ་པ་ལས་བྱུང་ལུང་རྟོགས་ཀྱི། ། ཡོན་ཏན་ཉི་ཟླའི་སྣང་བ་ཆེས་གསལ་བས། ། བསྟན་དང་འགྲོ་ལ་ཕན་བདེའི་འདབ་སྟོང་ཚལ། ། ཅིག་ཅར་བཞད་པའི་བྱེད་པོ་ཉིད་གྱུར་ཅིག ། ཅེས་དགེ་སློང་དཀོན་མཆོག་བློ་གྲོས་ཀྱིས་མཁན་ཆེན་ཀླུ་སྡིངས་པ་ཚོགས་དབུར་བཞུགས་ནས་སྟོང་ཆོག་བཙུགས་པའི་ཚེ། གཙུག་ལག་ཁང་དུ་གོས་འཕན་ཕུལ་བའི་འདོད་གསོལ་འདིའང་བནྡེ་ཚུལ་ཁྲིམས་རིན་ཆེན་གྱིས་སོ།། །། ༄༅། །ཚེ་བྷྲུྃ་དགོན་དུ་ཀརྨ་འཆི་མེད་ཐུབ་བསྟན་རབ་གསལ་ཞེས་གྲགས་པའི་སྐུ་བརྙན་གསེར་ཟངས་ལས་གྲུབ་པ་སོགས་ཕུལ་བའི་ཚིགས་བཅད་སྦྲང་རྩིའི་མགྲིན་གླུ་ཞེས་བྱ་བ་བཞུགས།། ༄༅། །ཀུན་མཁྱེན་རྒྱལ་བའི་ཕྲིནཾ་ལཾས་སྒྱུ་འཕྲུལ་གར། ། འཆི་མེད་ལམ་གྱི་མཐའ་ཀླས་འགྲོ་བ་ལ། །
བརྩེ་དང་བྱང་ཆུབ་སེམས་འབྱོངས་སེམས་དཔའ་ཆེས། ། མཁས་ཚུལ་གསུམ་གྱིས་ཐུབཾ་བསྟནཾ་རཾབ་གསཾལ་བྱེད། ། བཅུ་ཕྲག་རིག་གཞུང་མཁྱེན་པས་མཁས་པའི་མཆོག ། ཆོས་འདུལ་བསླབ་པ་ལྷུར་ལེན་བཙུན་པའི་ཕུལ། ། མདོ་སྔགས་ཟབ་མོའི་དོན་རྟོགས་གྲུབ་པའི་དབང༌། ། ལུང་རྟོགས་བསྟན་པ་སྐྱོང་བའི་མཆོག་ཏུ་ཁུམས། ། གང་གི་སྣང་བརྙན་བཀའ་ལུང་དགོངས་འགྲེལ་གྱི། ། བཟོ་ཐིག་ལས་འཁྲུངས་རྒྱལ་བ་སྲས་དང་བཅས། ། ཆོས་གཟུགས་སྐུ་ཡི་རིང་བསྲེལ་ཕུང་པོ་ཅན། ། རབ་འབྱམས་སངས་རྒྱས་ཞིང་སྤྲུལ་བརླིང་བར་བྱས། །
དཀོན་མཆོག་གསུམ་པོ་གཅིག་བསྡུས་རྫོགས་པའི་སྐུ། ། གསང་གསུམ་ཡོན་ཏན་དྲན་པའི་ཁུར་ལྕི་བས། ། དུབ་པའི་ཡན་ལག་རྣམ་ལྔ་གཡར་ལམ་དུ། ། ལན་ཅིག་མིན་པར་ངལ་གསོར་སྤྱོད་སྙམ་བྱེད། ། ཚོགས་གསུམ་ཕྲེང་བ་དངར་བའི་འཆོས་སྐྱོབ་ཀྱི། ། རྩོམ་ཕུད་གླེགས་བམ་ཉེར་སྤྱོད་བླ་བྲེས་མཚོན། ། དངོས་དང་ཡིད་སྤྲུལ་མིག་སྐྱའི་དཔལ་འབྱོར་གྱི། ། ཁེངས་པ་འགོག་པའི་མཆོད་སྤྲིན་ཅི་ཡང་སྤྲོས། ། སྐྱེ་བ་ལུ་གུ་རྒྱུད་བསགས་སྡིག་ལྟུང་རྣམས། ། སྟོབས་བཞི་ཚང་བའི་དག་བྱེད་རྒྱུན་གྱིས་བཀྲུ། །
འཕགས་བཞི་སོ་སྐྱེའི་བསོད་ནམས་བགྱིས་སོ་འཚལ། ། ཡི་རང་འཛུམ་ཟེར་དཀར་པོས་མདུན་ནས་བསུ། ། ཆེ་མཆོག་ཡོན་ཏན་ལྡན་པ་ཞིག་གི་ལམ། ། མངོན་པར་ཕྱོགས་རྣམས་གཞན་དོན་འཚོ་གཞེས་བསྐུལ། ། སྨྲ་བའི་དབང་ཕྱུག་གྲུབ་རྣམས་ཟབ་རྒྱ་ཆེའི། ། ཆོས་ལམ་སྣང་ཆེན་འགྱེད་པར་གསོལ་བ་འདེབས། ། འདྲེན་མཆོག་དམ་པའི་སྐུ་བརྙན་བསྐྲུན་པ་དང༌། ། ཚོགས་བསགས་ཡན་ལག་བསྒྲུབ་པའི་དགེ་ཚོགས་རྣམས། ། མར་གྱུར་འགྲོ་བ་སྲིད་པའི་དུཿཁ་ལས། ། སྒྲོལ་བྱེད་ཐམས་ཅད་མཁྱེན་པ་ཐོབ་ཕྱིར་བསྔོ། །
དེ་སྲིད་སྐྱེ་བ་དལ་འབྱོར་པདྨ་དཀར། ། ཕྱི་ནང་རིག་གཞུང་ཉིན་བྱེད་འོད་འཐུངས་པས། ། ལུང་རྟོགས་ཡོན་ཏན་འདབ་སྟོང་གྲོལ་བ་ལས། ། ལེགས་བཤད་བུང་བའི་དབྱངས་སྙན་འཇོ་བར་ཤོག ། ཅེས་ཚེ་བྷྲཱུྃ་ཀརྨ་འཆི་མེད་ཐུབ་བསྟན་རབ་གསལ་ཞེས་གྲགས་པའི་སྐུ་བརྙན་གསེར་ཟངས་ལས་གྲུབ་པ་དང༌། བཞུགས་སུ་གསོལ་བའི་ཁང་བཟང་རྩོམ་ཕུད་དཀར་ཆག་གླེགས་བམ་མཆོད་འབུལ་ཕྲེང་བས་མདུན་བདརཾ་དུས་ཀྱི་ཡན་ལག་བདུན་པའི་ཚིགས་བཅད་སྦྲང་རྩིའི་མགྲིན་གླུ་ཞེས་བྱ་བ་འདི་ནི། རྗེ་བཙུན་དམ་པའི་ལེགས་གསུངས་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་ནས་ཕུལ་བ་སརྦ་མངྒ་ལཾ།། ༈ །།སྐལ་བཟང་རྣམ་འདྲེན་བཞི་པའི་ལུང་རྟོགས་ཆོས། ། ཟླ་བྲལ་མཁས་ཚུལ་གསུམ་གྱིས་འཇིག་རྟེན་ཁམས། ། སྣང་བྱེད་ཆོས་ཀྱི་རྒྱལ་པོ་ས་སྐྱ་པ། །
ཡབ་སྲས་བརྒྱུད་པར་བཅས་པའི་བཀའ་དྲིན་བསམ། ། རྒྱལ་གསུངས་དབྱངས་ཀྱི་རྒྱལ་མོའི་རྒྱུད་མངས་ལས། ། ལུང་བསྟན་ཚོགས་པ་གསུམ་པའི་དབྱངས་སྙན་གྱིས། ། མངོན་པར་བསྔགས་པའི་རྒྱལ་ཚབ་ཀུན་དགའ་བཟང༌། ། མང་ཐོས་ཀུན་གྱི་སྒྲ་འཛིན་དཔྱིད་འཇོ་བ། ། གང་དེའི་རྒྱལ་ཚབ་དམ་པ་ཆོས་ཀྱི་ཁྲིར། ། འཁོར་ལོས་མཚན་པའི་ཞབས་བཀོད་ཐེག་གསུམ་ཆོས། ། དགའ་སྟོན་མགྲོན་དུ་ལུས་ཅན་ཡོངས་གཉེར་བ། ། མཁན་ཆེན་རིན་ཆེན་མི་འགྱུར་རྒྱལ་མཚན་ཆེས། ། དེ་ཡི་ལེགས་མཛད་རིན་ཆེན་འབྱུང་གནས་ལས། །
ཐུགས་བསྐྱེད་རི་བོས་སྲུབ་སྐྱེས་ལྷ་རྒྱལ་སྲང༌། ། གཙུག་ལག་ཁང་བཟང་དགོན་སྡེར་བཅས་བསྐྲུན་ལ། ། སྲིད་གསུམ་དགེ་ལེགས་ཡོངས་འདུ་ཞེས་གྲགས་པར། ། བླ་མ་ཡི་དམ་ལྷ་ཚོགས་རྒྱལ་བ་སྲས། ། བསྟན་སྲུང་རབ་འབྱམས་སྤྲིན་ལྟར་དཀྲིགས་པའི་མདུན། ། མརྒད་ཞུན་མ་ཐགས་སུ་བཏགས་སྙམ་གྱིས། ། གོས་འཕན་གྱིས་མཚོན་ཀུན་བཟང་མཆོད་པའི་སྤྲིན། ། བསྟན་པའི་བདག་པོ་འཇམ་དཔལ་ངག་གི་དབང༌། ། མི་སྲིད་ཚུལ་བཟུང་ཀུན་དགའ་བློ་གྲོས་པའི། ། ཕྲིན་ལས་ཁ་ལོ་བསྒྱུར་བ་ཆོས་ཀྱི་རྗེ། །
སངས་རྒྱས་བཟང་པོ་ཞེས་བྱས་གུས་པར་ཕུལ། ། དགེ་བས་རྒྱལ་བ་སྲས་དང་བཅས་པའི་བསྟན། ། བཤད་སྒྲུབ་བྱེ་བས་དབྱར་མཚོ་ལྟར་འཕེལ་ཞིང༌། ། བསྟན་འཛིན་སྐྱེས་བུ་བསྐལ་བརྒྱར་འཚོ་གཞེས་ཤིང༌། ། ངུར་སྨྲིག་འཆང་ཚོགས་གྲངས་མེད་དར་རྒྱས་ཤོག ། བསྟན་པ་ལེགས་བྲིས་གྲོང་ཁྱེར་བླར་འདེགས་པའི། ། སྙིང་སྟོབས་ཕྲག་པ་རབ་བརླིང་ས་སྐྱོང་སོགས། ། ཆབ་འབངས་ཀྱིས་མཚོན་འཇིག་རྟེན་ཁམས་བདེ་ཞིང༌། ། ཚེ་དང་བསོད་ནམས་རྒྱ་མཚོར་རྟག་སྤྱོད་ཤོག ། ཅེས་ཕུར་པ་ཆོས་རྗེ་སངས་རྒྱས་བཟང་པོ་པས་ཡིད་ལྷུང་ལྷ་རྒྱལ་སྲང་གི་གཙུག་ལག་ཁང་དུ་གོས་འཕན་ཕུལ་བའི་བསྔོ་བྱང་འདིའང་བནྡེ་ཚུལ་ཁྲིམས་རིན་ཆེན་གྱིས་སོ། །
སརྦ་མངྒ་ལཾ་བྷ་ཝནྟུ།། ༈ །།བཀའ་སྲོལ་བརྒྱུད་པའི་བླ་མ་ཐམས་ཅད་དང༌། ། དགྱེས་པ་རྡོ་རྗེ་ལ་སོགས་ཡི་དམ་ལྷའི། ། བཀའ་ལུང་རྡོ་རྗེའི་རྭ་བར་གནས་བཅས་པའི། ། བསྟན་པ་བསྲུང་དང་བསྟན་དགྲ་མཐར་མཛད་པ། ། རྡོ་རྗེ་གུར་གྱི་མགོན་པོ་དྲལ་ལྕམ་དང༌། ། གཉན་མགོན་གདོང་བཞི་ལྡན་པ་ཡུམ་ཆེན་བཞི། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། ། དུར་ཁྲོད་དམག་ཟོར་ལས་ཀྱི་གཤིན་རྗེ་སོགས། ། བསྟན་ཅིང་བསྒྲུབས་པའི་བཀའ་སྲུང་འཁོར་བཅས་ལ། །
དངོས་འབྱོར་ཡིད་སྤྲུལ་ཕྱི་ནང་མཆོད་གཏོར་དང༌། ། ཇ་དར་རིན་ཆེན་རྟ་ཕྱུགས་བྱ་ཁྱི་སོགས། ། མཐུན་རྫས་གནམ་སའི་དལ་འཁོར་ཁྱབ་པ་འབུལ། ། བསྟོད་བསྐུལ་སྙན་པས་འབོད་ལ་ཡུས་པའི་བུ། ། སྐྱེད་བྱེད་དམ་མའི་བརྩེ་བས་མི་བོར་ལྟར། ། དམ་ཚིག་ལྡན་པའི་རྣལ་འབྱོར་ཡོན་མཆོད་ལ། ། བསྲུང་བསྐྱབ་ཐུགས་རྗེའི་སྐྱོང་བ་མ་གཡེལ་ཞིག ། ས་འོག་ས་སྟེང་ས་བླའི་འབྱུང་གདོན་ཚོགས། ། ཁྲོས་པའི་རྣམ་འགྱུར་ནད་རིམས་བར་ཆད་རིགས། ། དུས་མིན་འཆི་བའི་ཀེག་སྲིར་ལྡང་བ་རྣམས། །
ཁྱེད་ཅག་གསོལ་བ་བཏབ་འཕྲལ་ཞི་བར་མཛོད། ། ཆོས་སྲིད་དཔལ་འབྱོར་བདེ་སྐྱིད་སྒྲུབ་པའི་རྟེན། ། རིང་པོར་འཚོ་བའི་ཚེ་དང་བསོད་ནམས་སྟོབས། ། དཔལ་འབྱོར་ལོངས་སྤྱོད་རྫོགས་ལྡན་ང་ལ་ནུའི། ། མངའ་འབྱོར་འདི་ན་ཡོངས་སུ་འཕོས་སྙམ་མཛོད། ། ཐམས་ཅད་མཁྱེན་རྒྱུ་ཕྱི་ནང་རིག་པའི་གཞུང༌། ། ཐོས་བསམ་བསྒོམ་པའི་བྱ་བ་རྨད་བྱུང་ལས། ། བྱུང་བའི་ཤེས་རབ་ཡེ་ཤེས་འོད་པོ་ཆེས། ། འཁོར་བའི་སྒྲིབ་གསུམ་མུན་པ་དྲུང་འབྱིན་མཛོད། ། ཡུལ་གྲུ་འདིས་མཚོན་བོད་ཡུལ་འགྲོ་བ་རྣམས། །
ནད་མཚོན་བཀྲེས་རྔབས་སྐལ་ངན་ཚེར་མའི་ནགས། ། གང་དག་གཟིངས་དགུ་བསྟན་སྲུང་མཐུ་སྟོབས་ཆེས། ། སྐད་ཅིག་ཉིད་ལ་བསྲེག་པའི་ཕྲིན་ལས་མཛོད། ། བདེ་དགའ་ལེགས་བྲིས་དགའ་ཚལ་རྒྱས་པའི་ཁྲོད། ། དགེ་ཆོས་སྤྱོད་པའི་སྦྲང་རྩིའི་རྒྱལ་མཚན་ཚལ། ། ཕུན་ཚོགས་བདེ་བཞིའི་གེ་སར་དགོད་པའི་ནང༌། ། བདེ་སྐྱིད་བུང་བའི་ག་ཞ་འབྱིན་མཛོད་ཅིག ། ཅེས་བསྟན་སྲུང་ཚོགས་ལ་འདོད་དོན་བསྐུལ་བའི་ཚིགས་བཅད་བསམ་དོན་ཀུན་འགྲུབ་ཞེས་བྱ་བ་འདི་ནི་རྫོང་ཆེན་མགོའི་དོན་གཉེར་དག་གིས་བསྐུལ་ངོར་བནྡེ་ཚུལ་རིན་གྱིས་སོ།། ༈ །།བཀའ་བབས་བླ་མ་ཡི་དམ་ལྷ་ཚོགས་དང༌། ། བསྟན་སྲུང་རྡོ་རྗེ་གུར་མགོན་འདོད་ཁམས་བདག །
དཔལ་མགོན་སྲིང་བཞི་པུ་ཏྲ་མིང་སྲིང་ལྔ། ། དུར་ཁྲོད་དམག་ཟོར་བེག་ཙེ་བསྟན་སྲུང་ཚོགས། ། ཁྱེད་རྣམས་དགྱེས་པའི་མཐུན་རྫས་འདི་བཞེས་ལ། ། བསྟན་པའི་རྗེས་འཇུག་དད་ལྡན་བཙུན་པ་འདིའི། ། དཀོར་རྫས་ཉེ་བར་མཁོ་བའི་ཡོ་བྱད་རྣམས། ། ཆོམ་རྐུན་རྩལ་གྱི་རྐུ་འཕྲོག་བགྱིས་སོང་བ། ། བསྟན་སྲུང་ཐུགས་རྒྱུད་བསྐུལ་བའི་མཐུ་ནུས་དང༌། ། མ་བྱིན་བླངས་པ་མི་དགེའི་རྣམ་སྨིན་གྱིས། ། རྐུན་མ་ནོར་བཅས་ད་ལྟ་མངོན་སུམ་ཉིད། ། མཐོང་བར་འགྱུར་བའི་ཕྲིན་ལས་མ་གཡེལ་ཅིག །
ཡེ་ཤེས་སྤྱན་གསལ་རྫུ་འཕྲུལ་འགོག་པ་མེད། ། མཐུ་སྟོབས་རྩལ་གྱིས་འགུགས་པར་མི་ནུས་པའི། ། འཇིག་རྟེན་འདི་ན་སྲ་བརྟན་སུ་ཞིག་ཡོད། ། གང་ཕྱིར་བཙུན་པ་འདི་ཡི་ཡོ་བྱད་རྣམས། ། མ་ནོར་མྱུར་དུ་མཐོང་ཐོས་འབྱུང་བ་དང༌། ། དེས་ན་ཁྱེད་ཅག་མིན་པ་སུ་ལ་རེ། ། ལས་ངན་མཁན་ཡང་ཆད་པ་ལས་གྲོལ་ཞིང༌། ། ཕན་ཚུན་བདེ་བ་རྒྱུར་བཅས་སྤྱོད་པར་ཤོག ། ཞེས་པ་འདིའང་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།བསྐལ་བཟང་སེམས་དཔའ་སྟོང་ལས་ཐུགས་བསྐྱེད་སྟོབས། །
རྨད་བྱུང་དུས་འདིར་འཚང་རྒྱའི་ཚུལ་བསྟན་ནས། ། བཅུ་གཉིས་མཛད་པས་འགྲོ་བ་བྱང་ཆུབ་ཏུ། ། སྨིན་མཛད་བསྟན་པའི་བདག་པོ་ཤཱཀྱ་ཐུབ། ། སུ་ཞིག་མཚན་གྱི་རོལ་མོ་རྣར་སིམ་པའི། ། ཚེ་རབས་དུ་མའི་སྡིག་ལྟུང་སྐད་ཅིག་མར། ། སྦྱོང་བྱེད་ཐུགས་རྗེའི་གངྒཱ་འགྲོ་རྒྱུད་ལ། ། ལེགས་པར་འབེབས་པའི་སངས་རྒྱས་སུམ་ཅུ་ལྔ། ། མགྲོན་ལྷར་བཅས་པས་ཡོངས་བསྐོར་སྐུའི་སྣང་བརྙན། ། བྱི་རུའི་རྩིག་ལོག་རིན་ཆེན་སྒྲོན་མ་སྟོང༌། ། ཚར་དུ་དངར་ལྟར་མཐོང་དོན་ཆེ་བ་འདི། །
དགེ་སློང་ཀུན་དགའ་ཆོས་འཕེལ་དད་པས་བཞེངས། ། འདིས་མཚོན་འཁོར་འདས་དགེ་བའི་ཟླ་འོད་ཀྱིས། ། སྦྱིན་བདག་གཙོར་བྱས་འགྲོ་བའི་ཉེས་ལྟུང་གི ། གདུང་བ་བཅིལ་ནས་ཚོགས་ཟུང་ཆུ་ཡི་གཏེར། ། རབ་རྒྱས་ཡོན་ཏན་ཀུ་མུད་བཞད་པར་ཤོག ། དེ་སྲིད་སྐྱེ་བ་ཀུན་དུ་དལ་འབྱོར་རྟེན། ། དཀོན་མཆོག་གསུམ་ལ་དང་འདོད་ཡིད་ཆེས་ཀྱི། ། བདེ་དགའ་རྒྱས་པས་ཚུལ་ཁྲིམས་བསླབ་པར་གནས། ། ཆོས་སྤྱོད་དགེ་བཅུའི་སྒྲུབ་པ་འཕེལ་རྒྱས་ཤོག ། ཅེས་པར་དཔོན་ཀུན་དགའ་ཆོས་འཕེལ་གྱི་ཐུབ་དབང་གཙོ་འཁོར་གྱི་བྲིས་སྐུ་བཞེངས་པའི་བསྔོ་སྨོན་འདིའང་བནྡེ་ཚུལ་རིན་གྱིས་སོ།།
༈ །།རྒྱལ་བའི་གསང་གསུམ་ཡོན་ཏན་ཕྲིན་ལས་ལས། ། རྒྱལ་བསྟན་སྲུང་བའི་བྱེད་པོར་མངོན་སྤྲུལ་ནས། ། རྒྱལ་བ་རྒྱལ་བའི་གདུང་འཚོབ་རིམ་བྱོན་གྱིས། ། རྒྱལ་བསྟན་སྲུང་སྤེལ་གཉེར་གཏད་གཡར་དམ་ཅན། ། རྡོ་རྗེ་གུར་གྱི་མགོན་པོ་འདོད་ཁམས་དབང༌། ། གཉན་མགོན་གདོང་བཞི་ལྡན་པ་སྲིང་བཞི་བཅས། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་དང༌། ། རུ་འདྲེན་དུར་ཁྲོད་དམག་ཟོར་བསྟན་སྲུང་ཚོགས། ། བདག་ཅག་རྣལ་འབྱོར་སློབ་འབངས་བཅས་རྣམས་ཀྱིས། ། ཕྱི་ནང་དམ་རྫས་མཆོད་པས་མདུན་བདར་ཞིང༌། །
བསྟོད་དབྱངས་བསྟན་པ་རྒྱས་པའི་ལས་བསྐུལ་ལ། ། དགེས་པས་ཚུར་གསོན་བསམ་དོན་སྒྲུབས་ཤིག་ཀྱེ། ། ལྗོངས་འདིར་ཕན་བདེའི་འབྱུང་གནས་རྒྱལ་བའི་བསྟན། ། ཡོངས་འཛིན་སྨྲ་བའི་རྒྱལ་པོ་ས་སྐྱ་པ། ། ཡབ་སྲས་ཁུ་དབོན་གདུང་རབས་རིམ་བྱོན་དང༌། ། ཀུན་དགའ་བཟང་པོ་རྒྱལ་ཚབ་བཅས་རྣམས་ཀྱི། ། བསྟན་པའི་བཤད་སྒྲུབ་བསྐལ་པའི་ཡུན་དར་ཞིང༌། ། མཁས་ཚུལ་སྐྱོང་བའི་བསྟན་འཛིན་གྲངས་མེད་འབྱོན། ། རྗེས་འཇུག་ཀློག་སྤོང་འཁོར་ལོ་དབང་འབྱོར་བའི། ། ངུར་སྨྲིག་འཆང་བ་བགྲང་ཡས་འདུ་བར་མཛོད། །
བརྩེ་ཆེན་ཐབས་ཤེས་ཡི་གེས་མཚན་བསྟན་གྱི། ། ལུགས་བཟང་ལྟ་བསྒོམ་སྤྱོད་པ་ལྷུར་ལེན་པ། ། འདུས་ཚོགས་གང་དག་བྱོན་རྣམས་གནས་སྐབས་དང༌། ། མཐར་ཐུག་འབྲས་བུ་གེགས་མེད་གཡུར་ཟ་མཛོད། ། ཕྱི་ནང་ཤེས་བྱའི་གཞུང་ལུགས་བརྒྱ་ཕྲག་ལ། ། ཐོས་བསམ་བསྒོམ་པ་ལས་བྱུང་ཤེས་རབ་མིག ། དཀྱུས་རིང་འཆད་རྩོད་རྩོམ་པའི་ཕྲིན་ལས་ཀྱིས། ། སྣང་བ་དམ་པས་འཇིག་རྟེན་མཛེས་པར་ཤོག ། དེ་དག་ཕྲིན་ལས་འཁོར་ལོ་རིང་བ་ཡི། ། ནོར་འཛིན་ལྗོངས་སུ་འཁོད་དགུའི་སྐྱེ་བོ་རྣམས། །
དབང་མེད་ཡིད་འཕྲོག་དད་པའི་ཡིད་བསྒྱུར་ནས། ། མཆོད་ཡུལ་དགྱེས་པའི་དགའ་སྟོན་འགུགས་པར་མཛོད། ། དེ་མཐུས་ཡུལ་གྲུ་འདིས་མཚོན་རྒྱལ་ཁམས་སུ། ། གང་འཁོད་ལུས་ཅན་བསོད་ནམས་ས་གཞི་བརླིང༌། ། ཚེ་ཡི་གངྒཱ་རྒྱུན་རིང་སྲིད་དང་ཞིའི། ། དཔལ་འབྱོར་རིན་ཆེན་འབྱུང་གནས་སྤྱོད་པར་མཛོད། ། རྣལ་འབྱོར་ཡོན་སྦྱོར་འཁོར་དང་བཅས་པ་ཀུན། ། གནས་སྐབས་དལ་འབྱོར་རྟེན་བཟང་རིང་འཚོ་ཡི། ། ཆོས་སྲིད་འབྱོར་པའི་ཆུ་གཏེར་རྒྱས་པའི་ཀློང༌། ། སེམས་ཀྱི་ངང་མོ་དགའ་བརྒྱས་རྩེན་པར་མཛོད། །
སྨྲ་དོན་ཡང་དག་གྲུབ་པའི་མཐའ་འདི་ལ། ། མ་དད་ལོག་ལྟའི་དུག་ཆུས་ཆེར་མྱོས་ནས། ། སྐྱབས་གཞན་འཚོལ་དང་ཆོས་བརྒྱུད་གཞན་ཕྱོགས་སུ། ། གོམ་སྟབས་འཆོལ་བར་སྤྱོད་པའི་སྐལ་ངན་ཚོགས། ། བསྟན་སྲུང་ཁྱེད་ཅག་མཐུ་རྩལ་ཆེར་བསྐྱེད་ལ། ། བསྟན་དགྲའི་ཚོགས་དང་ལྷན་ཅིག་དངོས་རྒྱུད་བཅས། ། ཚར་གཅོད་དྲག་པོའི་ཕྲིན་ལས་མི་སྒྲུབ་ན། ། མཐུ་སྟོབས་རྫུ་འཕྲུལ་ཆེ་བས་ཅི་བགྱིར་ཡོད། ། རང་ཕྱོགས་དཔག་བསམ་རྒྱས་པའི་གྲིབ་བསིལ་དུ། ། ལྷག་བསམ་མི་འགྱུར་དགེ་བའི་མལ་སྟེགས་འཆའ། །
ཐུན་མོང་མཆོག་གི་དངོས་གྲུབ་ཅི་འདོད་ལ། ། དགྱེས་དགུར་རྩེན་པའི་བཀྲ་ཤིས་དགའ་སྟོན་སྩོལ། ། ཞེས་ལྷ་རྒྱལ་སྲང་གི་མགོན་ཁང་བདུད་དཔུང་ཟིལ་གནོན་གསར་བསྐྲུན་ནང་གི་བསྟན་སྲུང་གཙོ་འཁོར་རྣམས་ལ་བསྟན་པ་རྒྱས་པའི་ལས་བསྐུལ་ཅི་འདོད་དཔག་བསམ་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་གྱིས་གཙུག་ལག་རབ་གནས་སྐབས་སུ་གཟིམས་སྐྱིལ་རྡོ་རྗེའི་ཕོ་བྲང་དུ་བྲིས་པ་སརྦཱརྠ་སིདྡྷཾ་བྷ་ཝ་ཏུ།། ༈ །།སརྦོ྅རྠ་སིདྡྷཾ་བྷ་ཝ་ཏུ། ཡེ་ཤེས་དག་པའི་སྤྱན་གསལ་རྫུ་འཕྲུལ་གྱི། ། སྣང་བས་གང་དུ་བགྲོད་ལ་ཐོགས་མེད་པ། ། བསྟན་སྲུང་རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དཔལ་མགོན་སྲིང་བཅས་དུར་ཁྲོད་བདག ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། །
རུ་འདྲེན་སྡེ་བཞི་དམག་ཟོར་རབ་བརྟན་མ། ། བེག་ཙེ་ལྕམ་སྲིང་པེ་ཧར་ཨ་གུ་ར། ། བརྟེན་ཅིང་བསྒྲུབ་པའི་ལྷ་སྲུང་ཁྱེད་ཅག་རྣམས། ། མཐུན་པའི་རྫས་ཀྱི་མཆོད་ཀྱིན་བསྐུལ་བ་ནི། ། དཀོན་མཆོག་གསུམ་གྱི་རྟེན་དང་དགེ་འདུན་གྱི། ། གཙུག་ལག་ཁང་བཅས་བསྲུང་བ་གཉེར་གཏད་ན། ། རྟེན་དང་མཆོད་པའི་ཡོ་བྱད་ཆེ་གྲས་རིགས། ། མི་སྲུན་ཆོམ་རྐུན་རིགས་ཀྱིས་མ་བྱིན་ལེན། ། འཕྲོག་བཅོམ་བྱེད་པ་གང་དག་བྱུང་བ་ལ། ། ནད་གདོན་ཟུག་རྔུ་མི་མཐུན་བར་ཆད་ཚོགས། །
མྱུར་རྟགས་སྟོན་པའི་མཐུ་རྩལ་མངའ་བཞིན་དུ། ། རྒྱལ་བས་མ་བྱིན་ལེན་གྱི་ཉེས་པ་ཆེར། ། གསུངས་པའི་བཀའ་དོན་འགལ་བར་བགྱིད་པ་རྣམས། ། ལས་ངན་བརྩོན་པའི་རང་རྟགས་ད་ལྟ་ཉིད། ། སྟོན་པར་མི་མཛད་མཐུ་རྩལ་དགོངས་པ་ཅི། ། བསྟན་དང་བསྟན་འཛིན་དགོས་པའི་ཡོ་བྱད་རྣམས། ། དཀོན་མཆོག་མཆོད་དང་འདུས་ཚོགས་བསྙེན་བཀུར་ཆེད། ། ཁྱེད་ཅག་གཉེར་གཏད་བྱ་བའི་འོས་མཆིས་པས། ། བཅོལ་གཏམས་བོར་བརླག་མེད་པའི་ཕྲིན་ལས་མཛོད། ། རྩ་བརྒྱུད་བླ་མའི་བཀའ་ལུང་དམ་ཚིག་དང༌། །
བདག་ཅག་རྣམས་ཀྱིས་བསྲུང་བ་མ་ལུས་པ། ། མཐུ་ལྡན་ཁྱེད་ཅག་ཐུགས་རྒྱུད་བསྐུལ་བའི་མཐུས། ། བསམ་དོན་སྙེ་མ་གཡུར་དུ་ཟ་བར་མཛོད། ། ཅེས་འདི་གདོང་ཐོག་ཆོས་རྗེ་ཡི། ། མཆོད་རྫས་ཉེར་སྤྱད་མི་སྲུན་གྱིས། ། གཞན་དབང་གྱུར་དོགས་སངས་རིན་པས། ། བསྐུལ་ངོར་ཚུལ་རིན་ཞེས་པས་བྲིས།། ༈ །།སྭསྟི་སིདྡྷཾ་བྷ་ཝ་ཏུ། གང་གི་བཀའ་ལུང་རྡོ་རྗེའི་ཕྲིན་ཡིག་གིས། ། བསྒོས་པ་ཙམ་གྱི་ཡེ་ཤེས་འཇིག་རྟེན་པ། །
ཀུན་ཀྱང་བྲན་བཞིན་དབང་སྡུད་བསམ་པའི་དོན། ། ལ་གོར་སྒྲུབ་པའི་བླ་མ་ལྷ་ཡིས་སྐྱོངས། ། རྒྱལ་བའི་བསྟན་པ་བསྟན་སྐྱོང་སྦྱིན་བདག་གི ། བསམ་དོན་འགྲུབ་པའི་གུར་མགོན་འདོད་ཁམས་དང༌། ། གནོད་སྦྱིན་ཕོ་མོ་པུ་ཏྲ་མིང་ལྕམ་གསུམ། ། དུར་ཁྲོད་ལས་ཀྱི་གཤིན་རྗེ་བེག་ཙེ་སོགས། ། རྫུ་འཕྲུལ་མངོན་ཤེས་མཐུ་སྟོབས་དཔག་ཡས་ཀྱི། ། ཕུན་ཚོགས་སྡེ་བཞིའི་དཔལ་འབྱོར་དགེ་ལེགས་ཚོགས། ། མཁྱེན་རབ་བསོད་ནམས་སྟོབས་ལྡན་མི་མཆོག་རྒྱུད། ། ཀུན་ནས་དབང་འདུས་ཆོས་ལྡན་བསམ་རྫོགས་མཛོད། །
ཁྱད་པར་ལས་བཞི་ལྷུན་གྲུབ་མཐུ་རྩལ་སྟོབས། ། མྱུར་མགྱོགས་ཞལ་བཞི་ལྡན་པ་བྲམ་ཟེའི་གཟུགས། ། སྲིང་བཞིར་བཅས་པས་བརྩེ་ཆེན་ཨེ་ཝཾ་པའི། ། ལུགས་བཟང་བསྐལ་པར་སྐྱོང་བའི་སྙིང་སྟོབས་ཅན། ། དད་གུས་བློ་གྲོས་རྒྱ་མཚོའི་གོས་ཅན་གྱི། ། ནོར་འཛིན་སྐྱོང་ལ་དབང་བསྒྱུར་སྐྱེད་བྱེད་མོ། ། མངོན་འདོད་ལྷ་སྲས་དཔག་བསམ་རྐང་འཐུང་གི ། དལ་རྟེན་སྡོང་བུ་ཡལ་འདབ་བསྐྱེད་བསྲིང་མཛོད། ། འདོད་གཟུགས་ཁམས་ཀུན་དབང་བསྒྱུར་དམག་ཟོར་ལྷ། ། ཕྲིན་ལས་མྱུར་མ་ཁྱོད་ཀྱིས་ནོར་འཛིན་སྐྱོང༌། །
ཕུན་ཚོགས་དབང་མོའི་དཔལ་དུ་ལེགས་བྲིས་བུ། ། བར་སྲིད་དབང་བསྡུས་གེགས་མེད་བསྐྱེད་བསྲིང་མཛོད། ། ཐུབ་དབང་ཆོས་དང་འཇིག་རྟེན་བདེ་འབྱོར་གཞི། ། མི་བདག་རིགས་མཆོག་ཁམས་གསུམ་ཕྱོགས་ཀུན་ནས། ། ལས་བཟང་བར་སྲིད་ཁུགས་ལ་ནོར་འཛིན་སྐྱོང༌། ། དབང་ཐང་རིགས་སྲས་སྤེལ་བའི་མཐུ་མ་ཆུང༌། ། སྔར་བཅོལ་བསམ་དོན་གྲུབ་པའི་གཏང་རག་དང༌། ། ད་ཇུས་ས་སྐྱ་པ་དང་ཨེ་ཝཾ་པའི། ། བསྟན་སྲིད་བླ་མར་འདེགས་པའི་སྲིད་ཞུ་མཁན། ། རིགས་མཆོག་རྒྱུན་མི་ཆད་པའི་ལས་བཅོལ་ཕྱིར། །
དངོས་འབྱོར་བློ་གྲོས་མཛོད་བརྒྱ་ཕྱེ་བ་ལས། ། ཕྱི་ནང་མཆོད་གཏོར་མཆོད་སྤྲིན་རྒྱ་མཚོ་ཡིས། ། བསྐལ་པར་མཆོད་པས་བསོད་ནམས་སྟོབས་ལྡན་གྱི། ། ས་སྐྱོང་རིགས་རྒྱུད་འཕྲལ་དུ་འབྱུང་བར་མཛོད། ། སརྦཱརྠ་ནི་ར་བྷོ་གཾ་ཀུར་ཝནྟུ།། ༈ །།ན་མོ་བུདྡྷོ྅མོ་གྷ་སིདྡྷ་ཡེ། སྐྱབས་གནས་ཀུན་འདུས་དངོས་བརྒྱུད་བླ་མ་ཡིས། ། བསྟན་པ་བསྟན་འཛིན་ཆོས་ཀྱི་སྦྱིན་བདག་བཅས། ། རྟག་ཏུ་འཕེལ་རྒྱས་སྐྱོང་བ་བཀའ་བསྒོས་ཤིང༌། ། རྡོ་རྗེའི་ཐ་ཚིག་སྙིང་གར་བྲིས་པའི་དོན། །
ཞལ་འཆེས་བསྟན་སྲུང་གུར་མགོན་ལྕམ་དྲལ་དང༌། ། ཞིང་སྐྱོང་གདོང་བཞི་འཇིགས་རུང་ཡུམ་ཆེན་བཞི། ། གནོད་སྦྱིན་པུ་ཏྲ་མིང་སྲིང་རུ་འདྲེན་སྡེ། ། དུར་ཁྲོད་དམག་ཟོར་ལ་སོགས་བསྟན་སྲུང་ཚོགས། ། ཚུར་གསོན་རྒྱལ་བསྟན་སྤྱི་དང་ཀུན་དགའ་སྙིང༌། ། ཀུན་དགའ་བཟང་པོ་བརྒྱུད་པར་བཅས་རྣམས་ཀྱི། ། ལུགས་བཟང་དྲི་མེད་འཛིན་སྐྱོང་སྤེལ་བ་ལ། ། ལྷག་བསམ་ཁུར་འདེགས་སྡེ་དགེ་ས་སྐྱོང་གི ། བསྟན་ཇུས་བསྐལ་པར་འཕེལ་རྒྱས་བྱེད་པའི་སྲས། ། རིགས་སྟོབས་བློ་གྲོས་བསོད་ནམས་ཤུགས་ཆེ་བའི། །
བར་སྲིད་ཁམས་གསུམ་གནས་ན་གང་ཡོད་པ། ། མི་བདག་ཡབ་ཡུམ་སྲས་སུ་སྦྲུམ་མཛོད་ཅིག ། བསྟན་སྲུང་ཁྱེད་ཅག་བསྟེན་ཅིང་སྒྲུབ་བྱེད་པའི། ། བསྟན་པའི་སྦྱིན་བདག་དགོས་དོན་ཆེ་དུས་འདིར། ། བསྟན་སྲུང་མཐུ་རྩལ་ནུས་སྟོབས་མ་ཆུང་བར། ། བསྟན་སྲིད་རྒྱས་པའི་རིགས་སྲས་མྱུར་དུ་སྩོལ། ། སྲིད་པའི་དཔལ་འབྱོར་ཀུན་གཞི་ལྷ་ཡི་སྲས། ། ལ་གོར་བསྐྲུན་ཅིང་བསྐྱེད་དུ་བསྲིང་བ་ལ། ། གེགས་བྱེད་འདྲེ་གདོན་དགྲ་བགེགས་བྱད་མ་ཡི། ། ཉེར་འཚེ་ཚེར་མའི་ཚང་ཚིང་གཟིངས་གྱུར་ན། །
ཡེ་ཤེས་སྤྱན་གྱི་མི་གསལ་འགའ་མེད་ཕྱིར། ། མཐུ་སྟོབས་དྲག་སྦྱོར་བསྐལ་པའི་མེར་མཚུངས་པས། ། སྐད་ཅིག་ཉིད་ལ་ཐལ་བར་བསྲེགས་ནས་ནི། ། སྦྱིན་བདག་བསམ་དོན་ལྷུན་གྱིས་གྲུབ་པར་མཛོད། ། རིགས་བྱེད་དགའ་མས་དབང་གི་ལྕགས་ཀྱུ་བསྐྱོད། ། ས་གསུམ་ཁོངས་ནས་རིགས་སྟོབས་འབྱོར་དྲེགས་ཀྱི། ། བར་སྲིད་དབང་བསྡུས་ས་བདག་སྐྱེ་བ་རུ། ། བཀའ་སྲུང་རྡོ་རྗེའི་རྭ་གུར་ཆུད་པར་མཛོད། ། སརྦཱརྠ་སིདྡྷཾ་བྷ་ཝ་ཏུ།། ༈ །།སརྦཱརྠ་སིདྡྷཾ་བྷ་ཝ་ཏུ།
བསམ་པ་ཙམ་གྱིས་ཁམས་གསུམ་ལྷ་མི་ཀླུའི། ། ལས་བཟང་འགྲོ་བ་བདེ་བཞིའི་དཔལ་འབྱོར་གྱི། ། ཕྱྭ་གཡང་ཐམས་ཅད་ཡིད་ཀྱི་ཤིང་རྟ་རུ། ། རང་དབང་འགུགས་པའི་མཐུ་དང་རྫུ་འཕྲུལ་གཏེར། ། བསྟན་སྲུང་རྡོ་རྗེ་གུར་མགོན་ལྕམ་དྲལ་དང༌། ། ལས་བཞི་ལྷུན་གྲུབ་ཞིང་སྐྱོང་གདོང་བཞི་པ། ། ཡུམ་ཆེན་སྲིང་བཞི་གནོད་སྦྱིན་ཕོ་མོ་དང༌། ། པུ་ཏྲ་མིང་སྲིང་དམག་ཟོར་དུར་ཁྲོད་བདག ། ཁྱེད་ཅག་མཐུན་པའི་དམ་རྫས་ཕྱི་ནང་གི ། མཆོད་གཏོར་སྤྱན་གཟིགས་གནམ་སའི་ཁྱོན་གང་བ། །
དངོས་འབྱོར་ཡིད་སྤྲུལ་བསྟོད་དབྱངས་འབྲུག་སྟོང་སྒྲས། ། མཆོད་འབུལ་འདི་བཞེས་ཕྲིན་ལས་བསྐུལ་བ་ནི། ། རྒྱལ་བའི་བསྟན་པ་བསྟན་འཛིན་དགེ་འདུན་བཅས། ། འཕེལ་རྒྱས་ཐབས་དང་བསྙེན་བཀུར་སྟོབ་བྱེད་པའི། ། ཆོས་ལྡན་ས་སྐྱོང་སྡེ་དགེའི་གདུང་རྒྱུད་མཆོག ། མི་ཉམས་རིང་དུ་གནས་ལ་རག་ལས་ཕྱིར། ། ཕུན་ཚོགས་སྡེ་བཞི་དགེ་བཅུའི་ཕྲིན་ལས་ཀྱི། ། འཁོར་ལོས་ས་ཆེན་དབང་བསྒྱུར་རིགས་ཀྱི་སྲས། ། ཕྱོགས་བཅུ་གར་ཡོད་གནས་ནས་དབང་བསྡུས་ལ། ། ལྷ་ལྕམ་སྲས་སུ་སྦྲུམ་པའི་སྐལ་བཟང་མཛོད། །
དགོས་པ་རྨད་བྱུང་གང་ཕྱིར་བསྐུལ་བྱེད་ན། ། རྫུ་འཕྲུལ་མྱུར་མགྱོགས་རླུང་གི་རྟ་ལ་ཆིབས། ། མཐུ་སྟོབས་ནུས་པའི་ཕྱག་སྟོང་བརྐྱངས་ནས་ནི། ། ལ་གོར་རང་དབང་འབྱོར་པའི་ཕྲིན་ལས་སྒྲུབས། ། བཀའ་སྲུང་མཐུ་རྩལ་གྲུབ་པའི་བདེན་པ་དང༌། ། ལྷག་བསམ་མཆོད་བསྟོད་དྲག་ཏུ་བསྐུལ་བའི་མཐུས། ། བསམ་དོན་སྙིང་པོའི་སྙེ་མ་ད་ལྟ་ཉིད། ། སྨིན་རྒྱས་མཆོག་གི་དགའ་སྟོན་སྩོལ་ཅིག་ཀྱེ། ། ཅེས་པའི་དགོས་སྐབས་ཀྱི་འཕྲིན་བཅོལ་འདི་རྣམས་ཀྱང་བནྡེ་ཚུལ་རིན་གྱིས་སོ། ། སྭསྟི་ཝརྡྷ་བྷ་ཝ་ཏུ།།
༈ །།ན་མོ་གུ་རུ་བྷྱཿ ཡིད་ལ་བསམ་དོན་གང་ཡིན་རྣམ་པ་ཀུན། ། གེགས་མེད་སྒྲུབ་པའི་ཕྲིན་ལས་རྫུ་འཕྲུལ་སྟོབས། ། བསམ་མི་ཁྱབ་བདག་གུར་མགོན་དྲལ་ལྕམ་དང༌། ། གདོང་བཞི་ལྡན་པའི་དཔལ་མགོན་སྲིང་བཞི་བཅས། ། དགྱེས་བསྐྱེད་དངོས་འབྱོར་ཡིད་སྤྲུལ་མཆོད་པའི་སྤྲིན། ། ནམ་མཁའ་མཉམ་པས་མཆོད་ལ་དགྱེས་པར་རོལ། ། དཔལ་ལྡན་བླ་མ་རྒྱལ་བ་སྲས་བཅས་ལ། ། ཟླ་དུས་མཆོད་པ་རྟག་གནས་རྒྱུན་འདི་ཀོ ། བསྟན་པ་ཇི་སྲིད་གནས་པར་འགྲོ་རྒྱུད་ཀྱི། །
སྒྲིབ་གཉིས་སྦྱང་དང་ཚོགས་ཟུང་རྫོགས་བྱའི་ཕྱིར། ། མི་ཉམས་རྒྱུན་དུ་བསྲིང་བའི་ཕྲིན་ལས་ནི། ། བསྟན་སྲུང་ཁྱེད་ཅག་གཉེར་དུ་གཏད་དོ་ཀྱེ། ། ས་མ་ཡ་སྨ་ར་ཀུ་རུ། ཞེས་པ་འདིའང་བླ་མ་མཆོད་པའི་རྒྱུན་འཛུགས་སྐབས་སུ་བསྟན་སྲུང་གཉན་པོ་ལ་གཉེར་གཏད་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །།རྩ་བརྒྱུད་བླ་མའི་བཀའ་དང་དམ་ཚིག་གིས། ། གཉེར་གཏད་བསྟན་སྲུང་མགོན་པོ་རྣམ་གཉིས་སོགས། ། བསྟེན་ཅིང་མཆོད་པའི་བསྟན་སྲུང་མཐུ་བོ་ཆེ། ། འབོད་དོ་ཚུར་གསོན་མཆོད་གཏོར་རྒྱ་ཆེན་བཞེས། ། རྣལ་འབྱོར་བདག་གི་ལུས་ངག་ཡིད་གསུམ་ལ། །
སྔོན་ལས་འཕྲལ་རྐྱེན་དགྲ་འདྲེས་གནོད་པའི་ཤུགས། ། གང་ཡིན་འབྱུང་ཁམས་ལུས་འཁྲུགས་དགེ་མིན་ལྟས། ། གང་ཤར་འབྲས་བུ་མི་འབྱུང་མྱུར་ཞི་མཛོད། ། མི་མཐུན་བར་ཆད་ཀུན་ལས་རྣམ་རྒྱལ་ནས། ། ཚེ་སྲོག་རིང་འཚོ་དབང་ལྔ་རྣམ་གསལ་ཞིང༌། ། བསོད་ནམས་མངའ་འབྱོར་མཁས་པའི་ཕྲིན་ལས་རྣམས། ། སྤྲིན་དུས་ཆུ་གཏེར་བཞིན་དུ་ཆེར་རྒྱས་མཛོད། ། ཅེས་པ་འདིའང་འདོད་དོན་གསོལ་བའི་ཆེད་དུ་ཚུལ་རིན་གྱིས་བྲིས་པའོ།། ༈ །།ཨོཾ་སརྦཱརྠ་སིདྡྷོ་བྷ་ཝ་ཏུ། རྒྱལ་བའི་གསུང་གི་གཅེས་མཛོད་འདུས་པ་སོགས། །
བསྲུང་དང་སྤེལ་ཕྱིར་ཕྲིན་ལས་རྣམ་པ་བཞིའི། ། རང་གཟུགས་བསྟན་དགྲ་དམ་ཉམས་སྲོག་གི་གཤེད། ། བསྟན་འཛིན་བུ་བཞིན་སྐྱོང་བའི་ནག་པོ་ཆེ། ། མཐུ་སྟོབས་ཡེ་ཤེས་རྡོ་རྗེ་གདེངས་ཙམ་གྱིས། ། བདུད་དགྲའི་རི་བོའི་རྒྱུན་ལུགས་ཡོངས་བཅད་དེ། ། རྒྱལ་བསྟན་རྒྱས་པའི་འཛིན་མར་བསྟན་འཛིན་གྱི། ། འགྲོ་ཚོགས་བདེར་སྐྱོང་ཞིང་སྐྱོང་ལྷ་བརྒྱའི་མགོན། ། སྲིད་བཞི་འཇིགས་མའི་རྣམ་འགྱུར་དྲན་ཙམ་གྱིས། ། ཡིད་སྲུབས་བགེགས་དགྲའི་དོན་སྙིང་ཁར་ལུད་པའི། ། མི་བསྲུན་ཚར་གཅོད་ཡུམ་ཆེན་སྲིང་བཞི་དང༌། །
བཀའ་ཉན་ལས་བྱེད་དྲེགས་པའི་སྡེ་ཚོགས་བཅས། ། རྡོ་རྗེ་འཆང་ནས་ཁོ་བོས་འདྲེན་མཆོག་བར། ། བརྒྱུད་པའི་བཀའ་ལུང་འཕྲིན་ཡིག་ཐུགས་ཀ་ལ། ། བཀོད་ལྟར་བསྟན་ལ་གུས་ལྡན་བདག་ཅག་གི ། འགལ་རྐྱེན་ཞི་ཞིང་མཐུན་རྐྱེན་ཀུན་འགྲུབ་མཛོད། ། དགེ་ཆོས་སྒྲུབ་པའི་དལ་རྟེན་རིང་འཚོ་ལ། །

གེགས་འཕྲང་ལོ་ཟླ་ཞག་དུས་ཀེག་ངན་དང༌། ། སྲི་རིགས་ལངས་པའི་ནད་ཡམས་གདོན་བགེགས་ཀྱི། ། གནོད་འཚེ་འཆི་བའི་འཇིགས་ཚོགས་ཞི་བར་མཛོད། ། རང་གཞན་རྐྱེན་ཆག་བདེ་བའི་ཤུགས་བྱུང་གི ། བྲག་ཆའི་ལད་མོ་ལྟར་འཕོས་ཉེར་འཚེ་དང༌། ། ས་སོགས་འབྱུང་བཞི་འཁྲུགས་པའི་མི་མཐུན་ཕྱོགས། ། ཐམས་ཅད་ཁྱོད་ཞལ་དྲན་པས་ཞི་བར་མཛོད། ། ཕ་རོལ་བསམ་སྦྱོར་ངན་པའི་སྦྲུལ་གདུག་ཁས། ། བྱད་གཏད་རྦད་ཟོར་གནོད་པའི་ཁ་རླངས་དུག ། གང་དག་འཚུབས་པར་བྱུང་ཚེ་ཁྱེད་ཅག་གི ། མཐུ་སྟོབས་ནུས་པའི་སྔགས་ཀྱིས་བཟློག་བསྒྱུར་མཛོད། །
བསོད་ནམས་རིན་ཆེན་ལས་གྲུབ་གཞལ་མེད་ཁང༌། ། རིང་འཚོ་ཚེ་ཡི་ཀ་བ་བརྒྱ་སྟོང་བརླིང༌། ། བསླབ་གསུམ་རྒྱན་རྫོགས་བཅུ་ཕྲག་རིག་པའི་གནས། ། ཀུན་རིག་མིག་སྟོང་ལྡན་པས་རྟག་རྩེན་མཛོད། ། བསྟན་འགྲོར་ཕན་པའི་རྟེན་འབྲེལ་གང་མཆིས་པའི། ། ཁེངས་དྲེགས་སེམས་ཀྱི་འདོད་ལྡན་གཞོན་ནུ་དག ། འགུགས་བྱེད་ཡབ་ཀྱི་མཚར་སྡུག་ཟུར་མིག་གིས། ། རེག་ཙམ་རང་དཔལ་རྩེ་གཅིག་འདུན་པར་མཛོད། ། ཆོས་སྒྲུབ་མཁས་ཚུལ་གསུམ་གྱི་ཕྲིན་ལས་ལ། ། བར་དུ་གཅོད་བྱེད་མི་དང་མི་མིན་དགྲ། །
སུ་དག་མཆིས་པ་དྲག་སྦྱོར་མེ་བོ་ཆེས། ། རྩ་ཕུང་བསྲེགས་ལྟར་ཐལ་བར་བརླག་མཛོད་ཅིག ། རང་གཞན་མངོན་པར་ཤེས་པའི་ཨཱ་དརྴ། ། ལྐོག་གྱུར་གཏི་མུག་དྲིས་ནོངས་མ་མཐོང་བ། ། ཁྱེད་ཅག་ཡེ་ཤེས་གཟིགས་པས་གསལ་བའི་དོན། ། བདག་ལ་རྨི་ཉམས་ཀུན་དུ་ལུང་སྟོན་ཅིག ། ཀུན་གཟིགས་བརྩེ་བ་ཆེ་དང་ཨེ་ཝཾ་པའི། ། ལུགས་བཟང་ཟླ་བྲལ་ལེགས་བྲིས་གྲོང་ཁྱེར་ཆེ། ། མཁས་པའི་ཕྲིན་ལས་རྨད་བྱུང་སྙིང་སྟོབས་ཀྱི། ། ལྷུན་པོའི་ཕྲག་པས་འདེགས་པའི་སྐལ་བཟང་མཛོད། །
བསྟན་སྲུང་འཁོར་བཅས་མཆོད་པའི་མཐུ་ནུས་དང༌། ། དམ་ཚིག་ལྡན་པའི་རྣལ་འབྱོར་ལྷག་བསམ་སྟོབས། ། རྒྱུ་འབྲས་བསླུ་མེད་ཆོས་ཉིད་མི་འགྱུར་བའི། ། བདེན་པས་གང་བཅོལ་ཕྲིན་ལས་འགྲུབ་གྱུར་ཅིག ། ཅེས་པ་འདིའང་དགོས་སྐབས་ཞིག་ཏུ་ཚུལ་རིན་རང་གིས་བྲིས་པའོ།། ༈ །།རྒྱལ་ཀུན་བགྲོད་པ་གཅིག་ལམ་རྡོ་རྗེའི་ཐེག ། དབང་བསྐུར་གདམས་ངག་དངོས་བརྒྱུད་བླ་མ་དང༌། ། ལྷག་པའི་ལྷ་མཆོག་རྣམས་ཀྱིས་བཀའ་ལུང་གི ། དམ་ཚིག་རྡོ་རྗེའི་རྭ་བར་གནས་བཅས་པ། ། བཀའ་སྲུང་རྡོ་རྗེ་གུར་མགོན་ལྕམ་དྲལ་དང༌། །
གདོང་བཞི་ལྡན་པའི་དཔལ་མགོན་ཡུམ་ཆེན་བཞི། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། ། རུ་འདྲེན་བཞི་སོགས་བསྟན་སྲུང་རྒྱ་མཚོར་བཅས། ། ཁྱེད་རྣམས་དགྱེས་པའི་མཐུན་རྫས་དངོས་འབྱོར་དང༌། ། ཡིད་ཀྱི་བྱེད་པོས་སྤྲུལ་པའི་བསྐང་རྫས་ཀྱི། ། ཀུན་གསལ་དགའ་མའི་བཞིན་རས་ཡོངས་ཁེངས་པ། ། བསྟོད་དབྱངས་རོལ་མོའི་སྒྲར་བཅས་འབུལ་ལོ་བཞེས། ། དེང་འདིར་ལྷ་སྲུང་མཆོད་བྱེད་སྦྱིན་པའི་བདག ། དགེ་གྲོགས་འཁོར་དང་བཅས་པའི་སྒོ་གསུམ་གྱི། ། བར་ཆད་ནད་གདོན་དགྲ་འདྲེས་འཚེ་བ་རྣམས། །
སྣང་བས་མུན་པའི་དཔུང་བཞིན་ཞི་བར་མཛོད། ། མཐུན་རྐྱེན་འཆི་མེད་ཚེ་དང་བསོད་ནམས་སྟོབས། ། ཆོས་དང་སྲིད་པའི་དཔལ་འབྱོར་ཕུན་ཚོགས་རྣམས། ། སྤྲིན་སྔོན་དུས་ཀྱི་ལག་འགྲོའི་གྲོང་ཁྱེར་བཞིན། ། དྲི་མེད་ཆེས་ཆེར་འཕེལ་བའི་ཕྲིན་ལས་མཛོད། ། ཅེས་པ་འདིའང་སྒར་ཆེན་སྤྱི་བས་བསྐུལ་ངོར་ཚུལ་རིན་གྱིས་བྲིས་པའོ།། ༈ །།རྩ་བརྒྱུད་བླ་མ་ཡི་དམ་གུར་ལྕམ་དྲལ། ། གཉན་མགོན་གདོང་བཞི་ལྡན་པ་ཡུམ་ཆེན་བཞི། ། གནོད་སྦྱིན་ཕོ་མོ་པུ་ཏྲ་མིང་སྲིང་སོགས། ། དུར་ཁྲོད་དམག་ཟོར་རྒྱལ་མོ་འཁོར་བཅས་དགོངས། །
སྦྱིན་བདག་འདི་ཡི་ཟོང་སོགས་དངོས་རྫས་རྣམས། ། ཆོམ་རྐུན་ཁྱེར་བའི་བརྐུ་བྱས་ཉེས་པ་ཆེ། ། ཞེས་གསུངས་བདེན་པས་ཡིད་བརྣག་མི་གཉིས་སོགས། ། གང་ཡིན་དངོས་རྟགས་ཆོ་འཕྲུལ་སྟོན་མཛོད་ཅིག ། བསྟན་སྲུང་མཆོད་པའི་མཐུ་དང་བདག་ཅག་གིས། ། བློ་གཏད་ལས་བཅོལ་བགྱིས་གང་ད་ལྟ་ཉིད། ། མ་བྱིན་བླངས་པའི་ཉེས་སྐྱོན་མངོན་སུམ་དུ། ། མཐོང་བའི་ཕྲིན་ལས་ཐོགས་མེད་སྒྲུབས་ཤིག་ཀྱེ། སརྦཱརྠ་སིདྡྷཱི་རསྟུ། ཞེས་པ་འདིའང་དོན་གཉེར་གྱིས་བསྐུལ་ངོར་ཚུལ་ཁྲིམས་རིན་ཆེན་གྱིས་སོ།། །།
༄༅། །བཀའ་སྲུང་ཚོགས་ལ་རང་གིས་འདོད་དོན་ཕྲིན་ལས་བཅོལ་བ་བཞུགས།། ༄༅། །ཨོཾ་སྭསྟི་སིདྡྷཾ། བཅོམ་ལྡན་ཀྱེ་ཡི་རྡོ་རྗེའི་གསང་གསུམ་གྱི། ། སྒྱུ་འཕྲུལ་རྣམ་རོལ་རྡོ་རྗེ་གུར་ལྕམ་དྲལ། ། ཞིང་སྐྱོང་དབང་ཕྱུག་གདོང་བཞི་ཡུམ་ཆེན་བཞི། ། ལས་མགོན་ལྔ་དང་རུ་འདྲེན་སྡེ་ཚོགས་དང༌། ། དུར་ཁྲོད་དམག་ཟོར་ལས་གཤིན་བེག་ཙེ་ཅན། ། བསྟན་སྲུང་ཁྱེད་ཅག་དེང་ནས་བྱང་ཆུབ་བར། ། དལ་འབྱོར་ལུས་རྟེན་དུས་དང་དུས་མིན་འཆིའི། ། སྒོ་གསུམ་བར་ཆད་ཞི་བའི་དགོས་པར་དགོངས། །
ཚུལ་ཁྲིམས་གསུམ་འཆང་རྣམ་བཀྲ་ཤིས་པའི་དཔལ། ། གཙུག་ལག་རིན་ཆེན་ནོར་བུ་ཡོངས་བཟུང་ནས། ། སློབ་འབངས་བཅས་པ་བསྟན་འགྲོར་ཕན་འདོད་ཀྱི། ། བསམ་སྦྱོར་བརྩམས་དགུ་ལྷུན་གྱིས་གྲུབ་པར་མཛོད། ། གང་ཚེ་བྲོ་རིགས་གདོན་དང་དགྲ་འདྲེ་ཡིས། ། རྣམ་པར་འཚེ་བའི་བདེན་བྲལ་ཅོ་འདྲི་ན། ། བསྟན་སྲུང་མཐུ་རྩལ་དགའ་བྱེད་མདའ་གཞུ་ཡི། ། འཁྲུལ་འཁོར་སྦྱོར་བས་ཚར་གཅོད་ཕྲིན་ལས་མཛོད། ། བསོད་ནམས་རིན་ཆེན་ལྷུན་པོའི་སྤོ་ལྟར་མཐོ། ། འཆི་མེད་ཚེ་རིང་གངྒཱའི་རྒྱུན་ལྟར་བསྲིང༌། །
དཔལ་འབྱོར་ཆུ་གཏེར་ལྟར་འཁྱིལ་ལུང་རྟོགས་ཀྱི། ། ཡོན་ཏན་ཉི་ཟླའི་འོད་ལྟར་ཆེས་གསལ་མཛོད། ། བསྟན་པའི་མངའ་བདག་བརྩེ་ཆེན་ཨེ་ཝཾ་པའི། ། ལུགས་བཟང་དྲི་མེད་འཆད་རྩོད་རྩོམ་པ་ཡི། ། ཕྲིན་ལས་ཟུང་གི་སྣང་བ་རིང་འགྱེད་ལ། ། གེགས་མེད་བརྣག་དོན་སྙིང་པོ་གཡུར་ཟ་མཛོད། ། བླ་མ་ཡི་དམ་བྱིན་རླབས་ཐུགས་རྗེ་དང༌། ། བཀའ་སྲུང་མཐུ་རྩལ་ཆེ་མྱུར་བདེན་པའི་སྟོབས། ། བདག་གིས་མཆོད་ཅིང་གསོལ་བ་བཏབ་པའི་མཐུས། ། གང་དག་བཅོལ་པའི་ཕྲིན་ལས་འགྲུབ་པར་ཤོག །
འདིའང་མགོན་ཁང་དུ་སྙན་ཤལ་འབུལ་བའི་ཚེ་བནྡེ་ཚུལ་རིན་གྱིས་སོ།། ༈ །།གུར་མགོན་གདོང་བཞི་ལ་སོགས་བསྟན་སྲུང་ཚོགས། ། མཆོད་གཏོར་བཞེས་ནས་སྦྱིན་བདག་གཞི་བྱེས་བཅས། ། དགྲ་འདྲེ་བར་ཆད་གནོད་པ་ལས་བསྲུང་ཞིང༌། ། ཚེ་དང་བསོད་ནམས་དཔལ་འབྱོར་རྒྱས་པར་མཛོད། ། ཞེས་པའི་འདོད་གསོལ་འདིའང་འཕྲལ་དུ་བྲིས་པའོ།། ༈ །།རྟག་ཏུ་བརྟེན་ཅིང་མཆོད་པས་མཉེས་བྱས་པའི། ། བསྟན་སྲུང་གུར་མགོན་དྲལ་ལྕམ་གདོང་བཞི་པ། ། ཡུམ་ཆེན་རྣམ་བཞི་གནོད་སྦྱིན་ཡབ་ཡུམ་དང༌། ། པུ་ཏྲ་མིང་སྲིང་རུ་འདྲེན་སྡེ་ཚོགས་བཅས། །
གཞན་ཡང་དམག་ཟོར་དུར་ཁྲོད་ཡབ་ཡུམ་སོགས། ། བསྟན་སྲུང་ཚོགས་རྣམས་མཆོད་གཏོར་འདི་བཞེས་ལ། ། སྦྱིན་བདག་གཞིར་གནས་བྱེས་སོང་མི་ཕྱུགས་ལ། ། གཤིན་འདྲེ་འབྱུང་གདོན་གནོད་པས་མི་ཚུགས་པར། ། ཁྱེད་ཅག་མཐུ་སྟོབས་ནུས་པས་མཚར་བཅད་ཅིང༌། ། ཉེར་ཞི་ཕྱིན་ཆད་མི་འབྱུང་བསྲུང་བ་ཡི། ། རྡོ་རྗེའི་གུར་ཁྱིམ་ཡངས་པར་རིང་འཚོ་ཞིང༌། ། བསོད་ནམས་དབང་ཐང་དཔལ་འབྱོར་རྒྱས་པར་མཛོད། ། འདིའང་བསྐུལ་བ་པོའི་ཆེད་དུ་ཚུལ་རིན་གྱིས་སོ།། ༈ །།སྨིན་བྱེད་དབང་བསྐུར་བྱིན་རླབས་གདམས་ངག་གི །
བཀའ་སྲོལ་དངོས་བརྒྱུད་བླ་མ་ལྷག་པའི་ལྷ། ། བསྟན་སྲུང་གུར་མགོན་དྲལ་ལྕམ་གདོང་བཞི་སྲིང༌། ། ལས་མགོན་དུར་ཁྲོད་གཤིན་རྗེ་བེག་ཙེ་སོགས། ། བསྟན་སྲུང་འཁོར་བཅས་དེང་ནས་བྱང་ཆུབ་བར། ། མགོན་སྐྱབས་རྟེན་གླིང་དཔུང་གཉེན་ཉེར་བཟུང་ནས། ། ཕྱི་ནང་མཆོད་གཏོར་དམ་རྫས་སྤྱན་གཟིགས་བསྟར། ། བསྒོམ་བཟླས་བསྙེན་སྒྲུབ་ལྷུར་ལེན་རྣལ་འབྱོར་བདག ། ཚེ་དང་བསོད་ནམས་དཔལ་འབྱོར་ཡོན་ཏན་རྣམས། ། དབྱར་མཚོ་ལྟར་འཕེལ་རྟག་ཏུ་བཀྲ་ཤིས་ཤིང༌། ། རང་གཞན་དོན་འབྱོར་མཐར་ཐུག་ཚོགས་ཟུང་གི །
སྙིང་པོ་དབང་ཕྱུག་བརྒྱད་ལྡན་ཐབས་མཛོད་ཅིག ། ཅེས་པ་འདིའང་བཀྲ་ཤིས་དབང་ཕྱུག་མགོན་བླར་བསྐོས་དུས་ཀྱི་འདོད་གསོལ་དུ་ཤཱི་ལ་རཏྣས་སོ།། ༈ །།སྭསྟི་བི་ཛ་ཡནྟུ། དཔལ་ལྡན་རྡོ་རྗེ་འཆང་བ་ནས། ། བདག་གི་འཁོར་ལོའི་མགོན་བར་གྱི། ། རྩ་བརྒྱུད་བླ་མའི་བཀའ་ལུང་གིས། ། བསྒོས་དོན་སྒྲུབ་པའི་བསྟན་སྲུང་ཆེ། ། རྡོ་རྗེ་གུར་མགོན་འདོད་ཁམས་བདག ། ཞིང་སྐྱོང་གཟི་ལྡན་སྲིང་བཞི་བཅས། ། གནོད་སྦྱིན་ཡབ་ཡུམ་བདུད་པུ་ཏྲ། །
བྷ་ཊ་སྲིན་མོ་རུ་འདྲེན་སྡེ། ། དུར་ཁྲོད་དམག་ཟོར་རེ་ཝ་ཏཱི། ། བེག་ཙེ་ལྕམ་དྲལ་སྲོག་བདག་དམར། ། གྲི་ཐོགས་ཤེན་པའི་སྡེ་ཚོགས་རྣམས། ། ཚུར་གསོན་དགོས་དོན་བཅོལ་ལ་དགོངས། ། ས་སྐྱོང་སྡེ་དགེའི་ཆབ་འབངས་འཁོར། ། དགྲ་ཡུལ་དམག་དཔུང་བཏེགས་སོ་འཚལ། ། ཕ་རོལ་བྱད་མ་ལྷ་སྲུང་གི ། མཐུ་དང་གནོད་པས་མི་བརྫི་ཞིང༌། ། མདའ་གྲི་མདུང་རྣོན་མེ་མདའ་སྒྱོགས། །
མཚོན་ཆར་གནོད་པ་ཐམས་ཅད་ཀྱིས། ། མི་ལུས་བཞོན་པར་མི་ཚུགས་པར། ། ཕྱིར་བཟློག་བསྟན་དགྲའི་གཤེད་དུ་ཕོབ། ། རང་ཕྱོགས་དམག་ཚོགས་ཇི་སྙེད་ཀྱི། ། བསྲུང་བསྐྱབ་རྒྱབ་བརྟེན་དཔུང་གྲོགས་ལ། ། མཐུ་སྟོབས་རྫུ་འཕྲུལ་སྤྲུལ་པ་དང༌། ། ཡང་སྤྲུལ་དཔུང་ཚོགས་ཆེར་སྐྱེད་ཅིག ། མི་བཟད་དགྲ་བོའི་གཡུལ་ཆེན་ལས། ། རྣམ་པར་རྒྱལ་བའི་དབྱངས་སྙན་གྱི། ། རུ་མཚོན་སྲིད་པའི་རྩེར་བསྒྲེང་བ། །
བསྟན་སྲུང་ཁྱེད་ཅག་གྲོགས་སུ་སྤྱོན། ། གནམ་བསྐོས་མི་བདག་བཀའ་དོན་ལྟར། ། ལས་བྱེད་ཀུན་ལ་རྒྱལ་བློན་ཐུགས། ། འགལ་ཟླའི་ཁྲིམས་སྐྱོན་མི་འབྱུང་བ། ། བདེ་དགའ་དབྱར་མཚོ་ལྟར་འཕེལ་མཛོད། ། སརྦཱརྠ་སིདྡྷཾ་བྷ་ཝ་ཏུ། ཅེས་བསྟོད་བསྐུལ་དབྱར་གྱི་རྔ་གསང་ཞེས་བྱ་བ་འདི་ནི། དབང་ཕྱོགས་གོང་མ་ཆེན་པོ་ནས་རྒྱལ་རོང་དུ་ལས་དམག་བརྫང་དུས། སྡེ་དགེ་ས་སྐྱོང་བློ་གྲོས་རྒྱ་མཚོ་པར་དམག་གཡར་དགོས་ཚུལ་ཕེབས་པ་ལྟར་དམག་དཔུང་ཉུང་ཤས་བཏང་སྐབས་བསྟན་སྲུང་རྣམས་ལ་ལས་བསྐུལ་དགོས་ཚུལ་སྩལ་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་དགེ་ལེགས་རྣམ་པར་རྒྱལ་བར་གྱུར་ཅིག།
༈ །།སྲིད་པ་མྱ་ངན་ལས་འདས་ཆོས་མ་ལུས། ། སྟོང་ཉིད་སྙིང་རྗེ་དབྱེར་མེད་འཁོར་ལོ་ཡིས། ། མངལ་སྒྱུར་ཁྱབ་བདག་དགྱེས་པ་རྡོ་རྗེ་དང༌། ། གཉིས་མིན་དག་གི་དཔལ་ལྡན་བླ་མར་འདུད། ། དཔལ་ལྡན་རྡོ་རྗེ་འཆང་ནས་བདག་ཅག་གི ། ཡོངས་འཛིན་དམ་པའི་བར་དུ་བྱོན་པའི་བཀས། ། གསང་རྒྱུད་བསྟན་པ་བསྟན་འཛིན་བཤད་སྒྲུབ་སོགས། ། བསྲུང་སྤེལ་སྦྱོང་བའི་བྱེད་པོར་གཉེར་གཏད་པ། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། གདོང་བཞི་དཔལ་མགོན་དྲག་གཏུམ་ཡུམ་ཆེན་བཞི། །
ལས་བྱེད་མགོན་པོ་གནོད་སྦྱིན་ཕོ་མོ་དང༌། ། པུ་ཏྲ་མིང་སྲིང་གསུམ་དང་རུ་འདྲེན་སྡེ། ། ནོར་སྐྱོང་དུར་ཁྲོད་ཡབ་ཡུམ་དམག་ཟོར་རྒྱལ། ། ལས་ཀྱི་གཤིན་རྗེ་བེག་ཙེ་ལྕམ་དྲལ་ཏེ། ། བརྟེན་ཅིང་བསྒྲུབས་པའི་ལྷ་སྲུང་དྲག་རྩལ་དང༌། ། རྫུ་འཕྲུལ་མཐུ་ལྡན་འཁོར་ཚོགས་བཅས་པ་ལ། ། དགྱེས་པར་བསྐྱེད་པའི་ཕྱི་ནང་མཆོད་པའི་སྤྲིན། ། དམ་རྫས་གཏོར་མ་སྤྱན་གཟིགས་དཀོར་ནོར་སོགས། ། གནམ་སའི་དཀྱིལ་འཁོར་ཁེངས་པའི་བསྐང་རྫས་ཀྱིས། ། ཐུགས་དམ་བསྐངས་ནས་ཕྲིན་ལས་བསྐུལ་བ་ནི། །
རྣལ་འབྱོར་བདག་གི་རིགས་དབོན་འཁོར་དང་བཅས། ། འདྲེན་མཆོག་བླ་མ་རྣམས་དང་དཀོན་མཆོག་གསུམ། ། བསྟན་སྲུང་ལ་སོགས་མཆོད་ཡུལ་རབ་འབྱམས་ཀྱི། ། སྤྱན་ལྡན་ཚོགས་བསགས་མཆོད་པ་འབུལ་བ་དང༌། ། བསྟན་པའི་སྙིང་པོ་སོ་ཐར་བྱང་སྡོམ་དང༌། ། རིག་འཛིན་སྔགས་ཀྱི་སྡོམ་པའི་ལྟ་སྒོམ་སྤྱོད། ། ཐོས་བསམ་སྒོམ་པའི་ནོར་བུ་ལེགས་བླངས་ནས། ། རང་གཞན་དོན་དུ་སངས་རྒྱས་བསྒྲུབ་པའི་ཕྱིར། ། དབུས་གྱུར་འཆང་དང་གཙང་གི་གདན་ས་ཆེར། ། དཔལ་ལྡན་ས་སྐྱ་ཨེ་ཝཾ་ཆོས་ལྡན་དུ། །
ཡར་འགྲོ་མར་འོང་ལམ་གྱི་གནས་སྐབས་ཀུན། ། དགྲ་ཇག་ཆོམ་རྐུན་ལམ་འཕྲང་ཆུ་བོ་སོགས། ། འཇིགས་པ་ཀུན་ལས་རྟག་ཏུ་བསྲུང་སྐྱོབ་དང༌། ། ཁ་འཛིན་རྒྱབ་བརྟེན་མ་གཡེལ་བརྩེ་བའི་མས། ། གཅེས་པའི་བུ་ལྟར་མི་དང་བཞོན་པ་ཕྱུགས། ། གེགས་མེད་བདེ་བར་འབྱོར་བའི་ཕྲིན་ལས་མཛོད། ། དམ་ཆོས་སློབ་ལ་ཡིད་སྲུབ་སྙིང་ཞུགས་ཀྱི། ། བསླུ་བྲིད་རྩེ་འཇོའི་གེགས་བྱེད་གང་བྱུང་བ། ། བསྟན་སྲུང་མཐུ་དང་རྫུ་འཕྲུལ་དཔུང་བསྐྱེད་ལ། ། དབྱེ་བསྐྲད་བསྒྲལ་བའི་ཕྲིན་ལས་མ་གཡེལ་ཅིག །
ཕྱི་ནང་འབྱུང་བ་འཁྲུགས་པའི་ནད་གདོན་དང༌། ། བར་ཆད་དུས་མིན་འཆི་བ་ཀུན་ཞི་ཞིང༌། ། དགྲ་འདྲེའི་ངན་སྔགས་བྱད་གཏད་རྩོད་སློང་དང༌། ། ཁྱེད་ཅག་ཐུགས་རྗེས་ཉེར་ཞི་ཕྱིར་བཟློག་མཛོད། ། མཐུན་རྐྱེན་ཚེ་དང་བསོད་ནམས་དཔལ་འབྱོར་དང༌། ། ཐོས་བསམ་བསྒོམ་པ་ལས་བྱུང་ཤེས་རབ་བློ། ། རྣམ་དཀར་ཕྲིན་ལས་ཐམས་ཅད་དབྱར་དུས་ཀྱི། ། རིན་ཆེན་འབྱུང་གནས་ཆེ་ལྟར་རྒྱས་པར་མཛོད། ། བླ་མ་དཀོན་མཆོག་བདེན་པའི་བྱིན་རླབས་དང༌། ། ཡི་དམ་ལྷ་ཚོགས་ཐུགས་རྗེ་བསྟན་སྲུང་ཚོགས། །
མཐུ་རྩལ་ཆེ་ཞིང་ལས་བཞི་ལྷུན་གྲུབ་པའི། ། བདེན་པས་སྨྲས་དོན་སྙེ་མ་གཡུར་ཟ་མཛོད། ། ཅེས་ལྷུན་གྲུབ་སྟེང་གི་ནུབ་ཤར་གྱི་མགོན་ཁང་དུ་བསྐང་གསོ་སྙན་ཤལ་འབུལ་བའི་འཕྲིན་འཆོལ་སྨྲས་དོན་གེགས་མེད་སྒྲུབ་པའི་ཕོ་ཉ་ཞེས་བྱ་བ་འདི་ནི། རང་གི་ཚ་བོ་བཀྲ་ཤིས་ནོར་བུ་འཁོར་བཅས་གཙང་དབུས་སུ་བཏེག་པའི་སྐབས་སུ་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་དོན་ཐམས་ཅད་གྲུབ་པར་གྱུར་ཅིག། ༈ །།རྒྱལ་ཀུན་གསུང་གི་གསང་བ་ཡིད་འཕྲོག་གཟུགས། ། གཙུག་ལག་རབ་འབྱམས་རྒྱུད་མངས་གླུར་འཇོ་བས། ། སྐལ་བཟང་ངག་གི་དབང་ཕྱུག་ལ་སྦྱོར་བའི། ། དྲན་པས་བློ་གྲོས་མཆོག་སྦྱིན་དབྱངས་ཅན་ལྷ། ། ལུས་ཅན་ཐམས་ཅད་མཁྱེན་ལམ་སྦྱོར་བའི་ཐབས། ། བཅུ་ཕྲག་རིག་པའི་བསྟན་པ་བསྲུང་སྤེལ་ཆེ། །
མི་བཟད་སྲིན་མོ་ཁྲོས་པའི་རྣམ་འགྱུར་གྱི། ། བསྟན་དགྲ་ཚར་གཅོད་དམག་ཟོར་སྲིད་པའི་རྒྱལ། ། མཐུ་སྟོབས་རྫུ་འཕྲུལ་བགྲོད་པས་སྟོང་གསུམ་ཁམས། ། ཡུད་ཀྱིས་བསྐོར་བཟོད་ཆུ་སྲིན་སེང་གེའི་གདོང༌། ། བདུད་ཕྲུག་མིག་རྩ་དམར་ཁྲོས་བྱེ་བ་དང༌། ། མ་མོ་མཁའ་འགྲོའི་འཁོར་ཚོགས་གྲངས་མེད་བཅས། ། བྱང་ཆུབ་བར་གྱི་འགལ་རྐྱེན་ཞི་བ་དང༌། ། མཐུན་རྐྱེན་ཅི་འདོད་སྒྲུབ་པའི་སྲུང་མ་ཆེར། ། རྟག་ཏུ་བརྟེན་ཅིང་དམ་རྫས་མཆོད་པས་བརྔན། ། འདོད་གསོལ་བཅས་པའི་སྙན་ཤལ་འདི་བཞེས་ལ། །
བཅོམ་ལྡན་གཤིན་རྗེ་གཤེད་ནས་བདག་ཅག་གི ། ཡོངས་འཛིན་དམ་པ་གང་དག་བྱོན་རྣམས་ཀྱི། ། བསྒོ་བའི་འཕྲིན་ཡིག་སྙན་པོ་སྙིང་གར་བཀོད། ། སྤྱི་བོར་རྡོ་རྗེའི་རྒྱ་ཡིས་བཏབ་དོན་བཞིན། ། ཀུན་མཁྱེན་བསྟན་པའི་སྣང་བྱེད་ས་སྐྱ་པའི། ། བསྟན་པ་དཔྱད་གསུམ་རྣམ་པར་དག་པ་ཡི། ། ཕྲིན་ལས་རྒྱ་མཚོའི་གོས་ཅན་ཡོངས་ཁྱབ་པའི། ། ལུས་ཅན་སྒྲིབ་གསུམ་གཤེད་དུ་རྒྱུ་བར་མཛོད། ། ཆོས་དོན་དཔྱོད་པའི་བློ་གྲོས་མཁའ་ལྡིང་ཁྱུ། ། བཤད་སྒྲུབ་མགྲིན་པའི་རྫ་རྔ་འཁྲོལ་མཁས་པ། །
བསླབ་གསུམ་འཆང་བའི་ངང་ངུར་གྲངས་མེད་ཀྱིས། ། ཕྱོགས་བྲལ་བསམ་པའི་རོལ་མཚོར་རྩེན་པར་མཛོད། ། རྣལ་འབྱོར་བདག་ཅག་སློབ་འབངས་ཚ་རྒྱུད་བཅས། ། དལ་རྟེན་བདེ་བའི་བདུད་རྩི་འཐུང་བ་ལ། ། གཞན་གྱི་བྱད་གཏད་གནོད་པ་གང་བརྩམས་པ། ། བཟློག་པ་གནོད་བྱེད་དེ་དེའི་གཤེད་དུ་ཕོབ། ། ཕྱི་ནང་འབྱུང་ཚོགས་འཁྲུགས་པའི་ཉེ་ཞོ་དང༌། ། མི་སྲུན་འཐབ་རྩོད་གེག་དང་སྲིར་ལྡང་བའི། ། བཞི་བརྒྱ་རྩ་བཞིའི་ནད་གདོན་དུས་མིན་འཆི། ། ཁྱོད་ཞལ་དྲན་པས་ཞི་བའི་ཕྲིན་ལས་མཛོད། །
གཞན་དོན་ཐམས་ཅད་གཟིགས་པ་སྒྲུབ་པའི་ཐབས། ། བཅུ་ཕྲག་རིག་གཞུང་སྦྱོང་དང་སྦྱང་འགྱུར་བློ། ། ཤེལ་དཀར་མེ་ལོང་ངོས་ཀྱི་ལྟད་མོ་བཞིན། ། ཆོས་དོན་རྟོགས་པའི་གཟུགས་བརྒྱ་བཀྲ་བར་ཤོག ། ཆོས་འདུལ་བསླབ་པའི་དཔག་བསམ་སྡོང་པོ་བརླིང༌། ། རྒྱལ་སྲས་སྤྱོད་པའི་ཡལ་འདབ་ཕྱོགས་སུ་རྒྱས། ། རིམ་གཉིས་བསྒོམ་པའི་འབྲས་བུ་གཡུར་དུ་ཟ། ། ཕྲིན་ལས་འདོད་དགུའི་དགའ་སྟོན་རྒྱས་པར་མཛོད། ། ཅེས་དཔལ་ལྡན་དམག་ཟོར་རྒྱལ་མོའི་རྟེན་ལ་ཕྱག་མཆོད་སྟོབ་པའི་འདོད་གསོལ་དོན་ཡོད་ཞགས་པ་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦཱརྠ་སིདྡྷཾ་བྷ་ཝ་ཏུ།།
༈ །།གསོལ་བ་བཏབ་དགུའི་འདོད་དོན་ཀུན་སྒྲུབ་པའི། ། བསྟན་སྲུང་གུར་མགོན་ལྕམ་དྲལ་གདོང་བཞི་ལྡན། ། ལས་མགོན་དུར་ཁྲོད་མགོན་དཀར་དམག་ཟོར་སོགས། ། བསྟན་ཅིང་བསྒྲུབས་པའི་ཆོས་སྲུང་ཚོགས་རྣམས་དགོངས། ། དེང་དུས་དམ་ཆོས་ཐོས་བསམ་བསྒོམ་ཕྱིར་དང༌། ། བླ་མ་དཀོན་མཆོག་མཆོད་འབུལ་ཆེད་དམིགས་པའི། ། མི་དང་རྟ་ཕྱུགས་ནོར་རྫས་བཏང་འདི་རྣམས། ། ན་ཤི་བོར་སྟོར་མི་འབྱུང་བསྲུང་མཛོད་ཅིག ། དགྲ་ཇག་གཅན་གཟན་ལམ་འཕྲང་ཆུ་བོའི་འཇིགས། ། ཀུན་ལས་སྲུང་སྐྱོབ་ཁ་འཛིན་རྒྱབ་བརྟེན་དུ། །
བསྟན་སྲུང་ཁྱེད་ཅག་གཉེར་དུ་གཏད་བགྱིད་ན། ། བསམ་དོན་ཐམས་ཅད་འགྲུབ་པའི་ཕྲིན་ལས་མཛོད། ། ཅེས་གནས་སྐབས་དགོས་དོན་སྒྲུབ་པའི་འདོད་གསོལ་འདིའང་བནྡེ་ཚུལ་རིན་གྱིས་སོ།། ༈ །།གུར་མགོན་ཞལ་བཞི་ལ་སོགས་བསྟན་སྲུང་ཚོགས། ། བདག་ལུས་སྔོན་ལས་འཕྲལ་རྐྱེན་ནད་གདོན་བགེགས། ། མི་དང་མི་མིན་གནོད་པའི་བར་ཆད་ཀུན། ། ཉེར་ཞི་ཚེ་དཔལ་ཕྲིན་ལས་རྒྱས་པར་མཛོད། ། ཞེས་པ་འདིའང་སྒ་ལེན་སྟེང་མགོན་ཁང་དུ་སྙན་ཤལ་ཁ་བྱང་དུ་ཚུལ་རིན་གྱིས་སོ།། ༈ །།ཁྱབ་བདག་རྡོ་རྗེ་འཆང་ནས་བདག་ཅག་གི ། འདྲེན་པ་མཆོག་རྣམས་བཀའ་ལུང་དགོས་དོན་ལྟར། །
དམ་ཚིག་ལྡན་པའི་རྣལ་འབྱོར་དཔོན་སློབ་ཀྱི། ། བསམ་དོན་ཕྲིན་ལས་གང་བཅོལ་སྒྲུབ་མཛད་པའི། ། བསྟན་སྲུང་གུར་མགོན་ལྕམ་དྲལ་གཉན་མགོན་ཆེ། ། གནོད་སྦྱིན་པུ་ཏྲ་མིང་ལྕམ་སྤྲུལ་ཡང་སྤྲུལ། ། དུར་ཁྲོད་ཡབ་ཡུམ་དམག་ཟོར་བེག་ཙེ་སོགས། ། བསྟན་སྲུང་ལས་བྱེད་འཁོར་ཚོགས་བཅས་པ་རྣམས། ། བདག་ཅག་དགོས་དོན་སྔར་བཅོལ་གང་དང་གང༌། ། གེགས་བྲལ་ལེགས་པར་གྲུབ་པའི་གཏང་རག་དང༌། ། སླན་ཆད་བརྩམ་བྱ་མ་ལུས་བསྒྲུབ་ཕྱིར་དུ། ། དངོས་འབྱོར་ཡིད་སྤྲུལ་མཆོད་པས་མདུན་བདར་བ། །
ཞི་དྲག་ཕྱི་ནང་ཉེར་སྤྱོད་ཡེ་ཤེས་ལྔའི། ། རང་བཞིན་བྱིན་བརླབས་གཏོར་མ་རི་ལྟར་སྤུངས། ། རྒྱལ་སྲིད་བདུན་དང་བཀྲ་ཤིས་རྟགས་བརྒྱད་དང༌། ། འདོད་ཡོན་ལྔ་དང་དར་ཟབ་སྤྱན་གཟིགས་སོགས། ། དངོས་སུ་འབྱོར་དང་སེར་སྣ་མེད་ཡིད་ཀྱིས། ། མངོན་པར་སྤྲུལ་པའི་མཆོད་སྤྲིན་འདི་བཞེས་ལ། ། འདི་ནས་བྱང་ཆུབ་བར་གྱི་གནས་སྐབས་དང༌། ། མཐར་ཐུག་བརྣག་དོན་བསྒྲུབ་བྱའི་ཕྲིན་ལས་ནི། ། ངགཾ་དབཾང་དགེཾ་ལེགཾས་ལྷུནཾ་གྲུབཾ་ཞེས་བྱ་བས། ། དམ་ཆོས་སྒྲུབ་པའི་གེགས་འཕྲང་ཀུན་བསལ་ནས། །
བསྙེན་སྒྲུབ་མཐར་ཕྱིན་ལུང་རྟོགས་ཡོན་ཏན་དང༌། ། མཁས་ཚུལ་གསུམ་གྱི་ཕྲིན་ལས་འཕེལ་རྒྱས་མཛོད། ། བདག་ཅག་གཉེན་འཁོར་བཅས་པས་བསམ་པའི་དོན། ། ཆོས་སྲིད་དཔལ་འབྱོར་འབྱུང་གཞི་རང་དབང་དུ། ། ལེགས་ཐོབ་མི་ནོར་ལོངས་སྤྱོད་ཕུན་ཚོགས་སྟོབས། ། བདེ་རྒྱུ་དགེ་འབྱོར་རྒྱས་པའི་ཕྲིན་ལས་མཛོད། ། ཕྱི་ནང་འབྱུང་འཁྲུགས་ལས་གྱུར་ནད་གདོན་བགེགས། ། ཕ་རོལ་བསམ་སྦྱོར་ངན་པའི་བྱད་གཏད་སོགས། ། ཉེར་འཚེ་ཐམས་ཅད་བསྟན་སྲུང་ཁྱེད་ཅག་གི ། ཡོན་ཏན་དྲན་པའི་འཕྲལ་ཉིད་ཕྱིར་བཟློག་མཛོད། །
མདོར་ན་དགེ་ཆོས་སྒྲུབ་པའི་སྒོ་གསུམ་གྱི། ། ཀེག་འཕྲང་བར་ཆད་འཇིགས་པ་ཀུན་བསྲུང་ཞིང༌། ། བདེ་དགའ་དགེ་ཆོས་ལས་བཟང་བསོད་ནམས་ཚེ། ། ཕན་ཚུན་འགྲན་ཟླ་བྱེད་བཞིན་རྒྱས་པར་མཛོད། ། སརྦཱརྠ་སིདྡྷཾ་བྷ་ཝ་ཏུ།། ༈ །།གང་ལ་གསོལ་བཏབ་བརྩམ་པའི་བྱ་བ་ཀུན། ། ཐོག་མཐའ་བར་ཀུན་གེགས་མེད་བཀྲ་ཤིས་ཤིང༌། ། བསམ་དོན་ཡིད་བཞིན་འགྲུབ་བྱེད་བླ་མ་དང༌། ། ཡི་དམ་ལྷ་ཚོགས་གུར་མགོན་ལྕམ་དྲལ་སྡེ། ། གདོང་བཞི་དཔལ་མགོན་ཡུམ་ཆེན་ལས་མགོན་ལྔ། །
རུ་འདྲེན་དམག་ཟོར་རྒྱལ་མོ་དུར་ཁྲོད་བདག ། ལས་ཀྱི་གཤིན་རྗེ་བེག་ཙེ་ལྕམ་དྲལ་སོགས། ། བསྟེན་ཅིང་བསྒྲུབས་པའི་ལྷ་སྲུང་བདག་ལ་དགོངས། ། སྲིད་ཞིའི་དགེ་ལེགས་བཀྲ་ཤིས་འབྱུང་བའི་གཞི། ། དོནཾ་ཀུན་འགྲུབཾ་ལ་ཡིད་དགའི་མཛའ་ན་མོ། ། བསོད་ནམས་ཁབ་ཏུ་ཁུག་ལ་དལ་འབྱོར་གྱི། ། ཆོས་ལྡན་ལྷ་བུ་རྒྱུན་མི་ཆད་སྤེལ་ཞིང༌། ། གཞིར་གནས་བྱེས་བཞུད་རྣམ་པ་ཐམས་ཅད་དུ། ། དགྲ་ཇག་ཆོམ་རྐུན་འཚེ་བ་ཀུན་བསྲུང་ཞིང༌། ། བསམ་དོཾན་ཅི་འདོད་དཔལ་འབྱོར་ཀུན་ཐོབ་ཅིང༌། །
བདེ་དགའ་ལྷུན་གྱིས་གྲུབཾ་པའི་སྟོང་གྲོགས་མཛོད། ། གདོན་བགེགས་འབྱུང་པོ་འཁྲུགས་པའི་ཁ་ཡི་རླངས། ། མི་ནད་ཕྱུགས་ནད་འབྲུམ་འཐོར་ལ་སོགས་པ། ། འགོ་བའི་ནད་གདོན་ཉེར་འཚེས་མི་ཚུགས་པར། ། སྲུང་སྐྱོབ་རྡོ་རྗེའི་གུར་ཁྱིམ་ཆུད་པར་མཛོད། ། ཅེས་པའི་ཕྲིན་བཅོལ་གོང་འོག་འདི་གཉིས་ཀྱང་རང་གི་རིགས་དབོན་སེར་སྐྱའི་གེགས་སེལ་དུ་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག སརྦཱརྠ་སིདྡྷཾ་བྷ་ཝ་ཏུ།། ༈ །།ན་མོ་གུ་རུ་ཤྩ་ཤྲཱི་ཧེ་བཛྲ་ཡ། རྒྱལ་བའི་སྐུ་གསུང་ཐུགས་ལས་སྤྲུལ་པའི་སྲས། ། ལས་བཞི་ཕྲིན་ལས་ལྷུན་གྲུབ་ནག་པོ་ཆེ། །
གུར་མགོན་ཨེ་ཀ་ཛཱ་ཊི་འདོད་ཁམས་དབང༌། ། ཞིང་སྐྱོང་དཔལ་མགོན་ཡུམ་བཞི་དྲེགས་པའི་སྡེ། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། ། རུ་འདྲེན་དུར་ཁྲོད་ཡབ་ཡུམ་དམག་ཟོར་རྒྱལ། ། ལས་ཀྱི་གཤིན་རྗེ་བེག་ཙེ་ལྕམ་དྲལ་སོགས། ། མཐུ་རྩལ་རྫུ་འཕྲུལ་ཆེ་ལྡན་སྲུང་མའི་ཚོགས། ། མི་ཟད་མཁའ་མཛོད་དབང་བསྒྱུར་ཁྱེད་ཅག་ལ། ། གྱི་ནའི་མཆོད་པས་ཕོངས་པ་མི་སྲིད་མོད། ། བདག་དོན་ཕྲིན་ལས་བསྐུལ་ཕྱིར་དངོས་འབྱོར་དང༌། ། ཡིད་ཀྱི་མཛོད་སྒོ་ཕྱེ་བ་ལས་བྱུང་བའི། །
ཞི་དྲག་ཉེར་སྤྱོད་གཏོར་མའི་རི་བོ་བསྟར། ། དར་ཟབ་གོ་མཚོན་སྤྱན་གཟིགས་རྟ་ཕྱུགས་སོགས། ། བསྟོད་དབྱངས་རོལ་མོའི་སྒྲར་བཅས་མཆོད་པ་འདི། ། གུས་པས་འབུལ་ལོ་བརྩེ་བས་བཞེས་ཤིག་གུ། ། རྣམ་འདྲེན་ཀུན་དགའི་རིང་ལུགས་རྗེས་ཞུགས་ནས། ། ཆོས་རབ་འཕེལ་བའི་ལས་བྱེད་སྦྱིན་པའི་བདག ། སྔོན་ལས་འཕྲལ་རྐྱེན་ལས་གྱུར་གདོན་བགེགས་ཀྱི། ། ཉེར་འཚེའི་བར་ཆད་ཇི་སྙེད་ཞི་བར་མཛོད། ། མཐུན་རྐྱེན་རིང་པོར་འཚོ་བའི་ཚེ་བསོད་ནམས། ། བདེ་དགའ་ལོངས་སྤྱོད་མི་ཟད་དབང་འབྱོར་ཞིང༌། །
སྲིད་ཞིའི་དགེ་ལེགས་རྣམ་དཀར་ཕྲིན་ལས་རྣམས། ། དབྱར་དུས་ཆུ་གཏེར་ཇི་བཞིན་འཕེལ་རྒྱས་མཛོད། ། དཀོན་མཆོག་གསོལ་བཏབ་མི་བསླུའི་བདེན་པ་དང༌། ། བསྟན་སྲུང་ཁྱེད་ཅག་མཆོད་ཅིང་བསྐུལ་བའི་མཐུས། ། སྦྱིན་བདག་ཀེག་འཕྲང་བར་ཆད་ཀུན་བསལ་ནས། ། བསམ་དོན་འབྲས་བུ་ལྷུན་གྱིས་གྲུབ་པར་མཛོད། ། ཞེས་བསྟན་སྲུང་ཚོགས་ལ་འདོད་དོན་གསོལ་བ་འདིའང་དོན་གཉེར་གྱི་ངོར་ངག་དབང་ཚུལ་ཁྲིམས་རིན་ཆེན་གྱིས་བྲིས་པ་སརྦཱརྠ་སིདྡྷཾ་བྷ་ཝ་ཏུ།། ༈ །།ན་མོ་གུ་རུ་ཙདྷི་དེ་ཝ་རཱ་བྷྱཾ། སུ་ཞིག་གསོལ་མཆོད་ལ་དགེས་འདོད་པའི་དོན། ། སྒྲུབ་ལ་ཐོགས་མེད་རྫུ་འཕྲུལ་མཐུ་ཆེ་ཞིང༌། །
ཕྲིན་ལས་གློག་ལྟར་མྱུར་བའི་རྒྱལ་པོ་དང༌། ། གཟའ་མཆོག་དམ་ཅན་མ་མོའི་སྡེ་ཚོགས་བཅས། ། ཁྱེད་ཅག་སྔོན་ཆད་གསོལ་མཆོད་འདོད་པའི་དོན། ། གང་བཅོལ་ལེགས་པར་བསྒྲུབས་པའི་གཏང་རག་དང༌། ། ད་དུང་བརྩམས་དོན་ཀུན་ལ་གེགས་མེད་དུ། ། ལ་གོར་སྒྲུབ་པའི་ཕྲིན་ལས་བཅོལ་བའི་ཕྱིར། ། དངོས་ཤོམ་ཡིད་སྤྲུལ་ཕྱི་ནང་ཉེར་སྤྱོད་དང༌། ། འདོད་དགུའི་དཔལ་འཇོ་དམ་རྫས་གཏོར་མ་དང༌། ། བདུད་རྩི་སྨན་དང་རཀྟ་དར་གོས་སོགས། ། སྤྱན་གཟིགས་བསྟོད་དབྱངས་རོལ་མོའི་མཆོད་སྤྲིན་སྟོབས། །
དགྱེས་པར་བཞེས་ནས་བདག་ཅག་གཉེན་འཁོར་བཅས། ། བསམ་དོན་ཀུན་ནས་འགྲུབ་པ་བཀྲ་ཤིས་ཀྱི། ། རང་དབང་ཕུན་ཚོགས་ཟླ་བའི་མ་མ་བཞིན། ། དགྱེས་དགུར་རྩེན་པའི་སྐལ་བ་སྦོམ་པོར་སྦྱོར། ། ཆོས་དང་སྲིད་པའི་བུ་སློབ་བདེ་སྐྱིད་གང༌། ། བསོད་ནམས་དཔལ་འབྱོར་དབང་ཐང་རིང་འཚོ་བའི། ། ཚེ་དང་བསོད་ནམས་ཕན་ཚུན་གཅིག་ལ་གཅིག ། འགྲན་པ་བཞིན་དུ་རྒྱས་པའི་ཕྲིན་ལས་མཛོད། ། འཆད་རྩོད་རྩོམ་པའི་ངགཾ་ལ་དབངཾ་འཇོ་ཞིང༌། ། དགེཾ་ལེགཾས་ཕུན་ཚོགས་རྣམ་དཀར་ཕྲིན་ལས་ལ། །
ལྷུནཾ་གྱིས་གྲུབཾ་ཕྱིར་བོད་ཕྱོགས་ལྷག་པའི་ལྷར། ། བསྙེན་ཅིང་སྒྲུབ་པ་གེགས་བྲལ་སྟོང་གྲོགས་མཛོད། ། མདོར་ན་ཨཏྨ་ནཔྟི་གྲོགས་འཁོར་གྱི། ། བསམ་དོན་བར་ཆད་བྱེད་པའི་མི་མིན་མི། ། གང་ཡིན་མཐུ་རྩལ་དྲག་པོས་ཚར་བཅད་ནས། ། སྨྲས་དོན་དཔག་བསམ་ལྗོན་པ་བསྐྱེད་བསྲིང་མཛོད། ། ཅེས་པའི་གསོལ་ཀ་ཁང་དུ་འཕྲིན་བཅོལ་འདིའང་བནྡེ་ཚུལ་རིན་གྱིས་བྲིས་པའོ།། ༈ །།རྡོ་རྗེ་འཆང་ནས་རྩ་བའི་བླ་མའི་བར། ། གང་དག་བྱོན་པའི་བཀའ་ལུང་དམ་བཞག་གི ། ས་ངོར་བསྟན་པ་སྨན་འདོགས་ཁུར་ཆེ་བ། །
ཚུལ་རིན་རང་གིས་བསྟེན་ཅིང་བསྒྲུབས་པའི་ལྷ། ། གུར་མགོན་ལྕམ་དྲལ་གདོང་བཞི་ལྕམ་དང་བཅས། ། གནོད་སྦྱིན་ཡབ་ཡུམ་པུ་ཏྲ་བྷ་ཊ་སྲིང༌། ། རུ་འདྲེན་དམག་ཟོར་རྒྱལ་མོ་དུར་ཁྲོད་བདག ། ཕྱོགས་སྐྱོང་ལས་ཀྱི་གཤིན་རྗེའི་སྡེ་ཚོགས་དང༌། ། བེག་ཙེ་ལྕམ་དྲལ་གནོད་སྦྱིན་གྲི་ཐོགས་བརྒྱད། ། མ་མོ་ཐེའུ་རང་ཚོགས་བཅས་བསྟན་སྲུང་ཚོགས། ། བདག་ཅག་ཀེག་སྲི་རྩུབ་མོས་ཤི་གྱུར་ཀྱང༌། ། འདི་ནས་ས་ལམ་བགྲོད་པའི་སྟོང་གྲོགས་མཛོད། ། སླར་ཡང་བརྩེ་ཆེན་སྙིང་པོ་ཨེ་ཝཾ་པའི། །
བསྟན་པ་རྩོད་པ་ཀུན་ལས་གྲོལ་བའི་ཆོས། ། བྱམས་ཆེན་ཆོས་ཀྱི་སྣང་བ་ཤར་དེ་སྲིད། ། ཕྲིན་ལས་ནམ་མཁའི་མཐའ་མཉམ་གྲུབ་པའི་ཕྱིར། ། བར་སྲིད་རྣམ་གསལ་རིག་པའི་གནས་བཅུ་དང༌། ། མདོ་རྒྱུད་དགོངས་པ་དཔྱོད་པའི་བློ་ལྡན་གྱི། ། སྐྱེ་བའི་ཟློས་གར་དལ་འབྱོར་ལུས་བསྒྱུར་ལ། ། གེགས་མེད་ཕྲིན་ལས་སྒྲུབས་ཤིག་བསྟན་སྲུང་ཚོགས། ། རྒྱལ་སྲས་སྤྱོད་པ་སྐྱོང་ཕྱིར་བར་སྲིད་ཀྱི། ། སྤྲུལ་སྐུ་དལ་འབྱོར་ལྡན་པའི་སྐྱེ་བ་ཡི། ། གཙུག་ལག་ཕྱི་ནང་ཆོས་ཀྱི་འོད་པོ་ཆེས། །
བསྟན་དང་འགྲོ་བའི་དོན་ཆེན་བྱེད་པར་ཤོག ། བར་སྲིད་སྤྲུལ་སྐུ་མྱུར་བྱོན་གསོལ་བཏབ་ཀྱིས། ། འབྲས་བུ་ལ་གོར་སྨིན་པ་བླ་མ་དང༌། ། ཡི་དམ་དཀོན་མཆོག་གསུམ་དང་བསྟན་སྲུང་ཚོགས། ། གསོལ་བཏབ་སྙེ་མ་གཡུར་དུ་ཟ་བར་ཤོག ། གཉེན་འབྲེལ་གྱིས་སྦྲེལ་བདག་གི་ཚ་བོ་གསུམ། ། ཕན་ཚུན་བྱམས་བརྩེའི་མཛའ་བས་ཉེར་བཅིངས་ནས། ། སྲི་ཞིའི་བདེ་འབྱོར་ཚེ་དཔལ་བསོད་ནམས་སྟོབས། ། དབྱར་མཚོ་ལྟ་བུར་ཀུན་ནས་འཕེལ་རྒྱས་མཛོད། ། ཅེས་པའི་ཕྲིན་བཅོལ་འདིའང་རང་ཉིད་འཚོ་འཆིའི་འཕྱང་མོ་ཉུག་སྐབས་སུ་གསོན་པའི་རྐྱེན་བཟློག་དང་འཆི་བའི་ས་ལམ་གྱི་གེགས་སྦྱོང༌།
སླར་ཡང་བསྟན་པ་ལ་ཕན་པའི་རྒྱལ་སྲས་མཁས་པའི་བར་སྲིད་མྱུར་བྱོན་གྱི་སྨོན་ལམ་འདི་བཞིན་དགོས་ཞེས་བུ་སློབ་ངག་དབང་དགེ་ལེགས་ལྷུན་གྲུབ་དང༌། དབུ་མཛད་བླ་མ་ཀུན་དགའ་བསོད་ནམས་དང་ཉེ་བར་གནས་པ་ལྷུན་གྲུབ་ཕུན་ཚོགས་ཀྱིས་བསྐུལ་བའི་ངོར་བྲིས་པ་བསམ་དོན་གེགས་བྲལ་དུ་འགྲུབ་པར་གྱུར་ཅིག། ༈ །།ཕྱོགས་བཅུའི་རྒྱལ་བ་སྲས་བཅས་ཀུན་འདུས་བདག ། རྣམ་གསུམ་ཚུལ་ཁྲིམས་ལྡན་པ་ལ་གནས་ནས། ། གཙུག་ལག་སྡེ་སྣོད་ཐེག་མཆོག་རིན་ཆེན་གྱི། ། གཞུང་ལུགས་ཀུན་མཁྱེན་དཔྱོད་འདྲར་བྱིན་གྱིས་རློབས། ། མགོན་བླ་ཀུན་དགའ་བསོད་ནམས་ཀྱིས་བསྐུལ་བའི་ངོར་ཚུལ་རིན་གྱིས་སོ།། ༈ །།སརྦཱརྠ་སིདྡྷཾ་བྷ་ཝ་ཏུ། ཕྱོགས་བཅུའི་ནམ་མཁའི་མཐའ་མེད་ཞིང་བཞུགས་པའི། ། བླ་མ་ཡི་དམ་སངས་རྒྱས་ཆོས་དེ་སྲས། །
བསྟན་སྲུང་སྤྱི་དང་འདོད་དགུའི་རེ་བསྐང་ཉིད། ། གུར་མགོན་ལྕམ་དྲལ་ཞལ་བཞི་སྲིང་དང་བཅས། ། ལས་ཀྱི་མགོན་པོ་མགོན་དཀར་དུར་ཁྲོད་བདག ། དམག་ཟོར་རྒྱལ་མོ་རིགས་བྱེད་དགའ་མར་བཅས། ། སྲིད་ཞིའི་ཅི་འདོད་ལག་རྩེར་སྦྱིན་པ་ལ། ། ཁྱེད་ཅག་བསྟེན་ཅིང་སྒྲུབ་པའི་དགོས་པ་ནི། ། ནོར་འདོད་ཐར་པ་དགེ་བཅུ་དར་བབ་ཀྱི། ། སྙན་གྲགས་རིང་འཚོའི་ཚེ་དང་བསོད་ནམས་སྟོབས། ། ཐམས་ཅད་རྫོགས་ལྡན་དུས་ཀྱི་འཁོར་ལོས་བསྒྱུར། ། སྡེ་འཁོར་དཔུང་དང་བཅས་པ་ལྷགས་སྙམ་འདིར། །
གཅིག་ཏུ་ལྔ་རིག་སྡེ་སྣོད་རྒྱུད་སྡེའི་དོན། ། མཁྱེན་དཔྱོད་གསལ་བ་ཤཱི་ལ་རཏྣ་ཡི། ། བར་སྲིད་བསྟན་འགྲོར་ཕན་པའི་ཕྲིན་ལས་ཅན། ། བློ་ལྡན་སྤྲུལ་སྐུ་མྱུར་འབྱོན་བྱིན་གྱིས་རློབས། ། སྐྱབས་གསུམ་ཐུགས་རྗེ་ཆེ་མྱུར་བདེན་པ་དང༌། ། རྒྱལ་བ་སྲས་བཅས་བསྟན་སྲུང་རྫུ་འཕྲུལ་མཐུས། ། དལ་འབྱོར་ཆོས་སྨྲ་མཁས་པ་མྱུར་བྱོན་ནས། ། བསམ་དོན་ལྷུན་གྱིས་གྲུབ་པའི་ཕྲིན་ལས་མཛོད། ། ཅེས་གསོལ་བཏབ་གེགས་སེལ་དང་སྤྲུལ་སྐུ་མྱུར་འབྱོན་གྱི་སྨོན་ལམ་བསམ་དོན་ཀུན་འགྲུབ་ཅེས་བྱ་བ་འདི་ནི། ས་སྐྱོང་ནོར་འཛིན་དབང་མོས་རྒྱུན་དུ་འདོན་བྱར་དགོས་ཞེས་བཀའ་ལུང་གིས་བསྐུལ་ངོར་རྒྱལ་བ་ཞེས་པའི་ཟླ་ ༧ ཚེས་ ༡༡ ལ་བནྡེ་ཚུལ་ཁྲིམས་རིན་ཆེན་རང་ཉིད་སྔ་ལམ་དུ་བཏེག་ཉེ་བར་ལྷུན་གྲུབ་སྟེང་རྒྱལ་ཁབ་ཏུ་འཕྲལ་བྲིས་པ་དགེ་ལེགས་འཕེལ་བར་གྱུར་ཅིག།
༈ །།དཔལ་ལྡན་བླ་མ་ཡི་དམ་རྒྱལ་བ་སྲས། ། བསྟན་སྲུང་བཀའ་སྡོད་ཚོགས་རྣམས་མ་གཡེལ་ཐུགས། ། ཁྱེད་རྣམས་མཁྱེན་བརྩེ་ནུས་པའི་རྩལ་བསྐྱེད་ལ། ། ས་སྐྱོང་ཡབ་ཡུམ་འབྲེལ་ཟབ་ཆོས་སྨྲ་བདག ། བར་སྲིད་མཉམ་གནས་དལ་འབྱོར་རྟེན་ཐོབ་པར། ། བཅུ་ཕྲག་རིག་པ་སྡེ་སྣོད་རྒྱུད་སྡེ་བཞིའི། ། ལྟ་སྒོམ་སྤྱོད་པ་ཀུན་ལ་ཐོགས་མེད་དུ། ། མཁྱེན་དཔྱོད་སྨྲ་བ་འཇམ་དཔལ་དབྱངས་འདྲ་ཤོག ། བསླུ་མེད་དཀོན་མཆོག་གསུམ་གྱི་བདེན་པ་དང༌། ། བསྟན་སྲུང་ནོར་ལྷའི་རྫུ་འཕྲུལ་མཐུ་རྩལ་དང༌། །
བདག་གི་སྨོན་ལམ་འབྲས་བུ་གང་བཏབ་པ། ། གེགས་མེད་གཡུར་དུ་ཟ་བའི་ཕྲིན་ལས་མཛོད། ། ཞེས་པའི་འདོད་གསོལ་འདིའང་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་རང་ཉིད་སྔ་ལམ་དུ་བཏེག་ཉེའི་ཚེས་བཅོ་ལྔའི་ཉིན་བྲིས་པ་དགེ་ལེགས་འཕེལ་བར་གྱུར་ཅིག། །། ༄༅། །གཞི་ལམ་འབྲས་བུའི་སྐབས་ཀྱི་གསོལ་འདེབས་དབང་གི་ལྕགས་ཀྱུ་ཞེས་བྱ་བ་བཞུགས།། ༄༅། །སྐྱབས་གནས་ཀུན་འདུས་འདྲེན་མཆོག་འཇམ་དཔལ་དབྱངས། ། ཚུལ་ཁྲིམས་རྣམ་གསུམ་ལྷ་རྫས་གོས་ཀྱིས་ཀླུབས། ། མཐར་ཕྱིན་དྲུག་གིས་རིན་ཆེན་རྒྱན་ཕྲེང་མཛེས། ། ལུང་རྟོགས་གླེགས་བམ་རལ་གྲིའི་མཚན་ལ་འདུད། ། ཆོས་འདུལ་བསླབ་པ་རིན་ཆེན་དྲྭ་བས་སྤྲས། ། ཕྱི་ནང་རིག་གཞུང་སྨྲ་བའི་མཆེ་བ་རྣོ། །
རྒྱལ་སྲས་སྤྱོད་པས་གཉིས་འཐུང་ལུས་སྟོབས་རྒྱས། ། རིམ་གཉིས་གོམ་སྟབས་མཁས་པའི་ཕུལ་ལ་འདུད། ། ཕུང་པོ་དབྱིངས་བཅས་རྣམ་དག་རྒྱལ་བ་དྲུག ། ཁམས་དྲུག་དགའ་མ་སྐྱེ་མཆེད་སེམས་དཔའི་ཚོགས། ། ཡུལ་དྲུག་ལྷ་མོ་ཚིགས་ཆེན་བགེགས་དགྲ་བཅུ། ། གར་གྱི་འགྲོ་བ་བྱང་ཆུབ་སྨིན་བྱེད་རྒྱལ། ། དེ་ལྟར་བསྟོད་ཅིང་གསོལ་བ་འདེབས་པ་ནི། ། ཟབ་ལམ་དོན་གཉེར་བདག་ཅག་ལྟ་བསྒོམ་སྤྱོད། ། ཟུང་འཇུག་ས་ལམ་ཡོན་ཏན་མཐར་ཕྱིན་ནས། ། ཚེ་འདིར་མཆོག་གི་དངོས་གྲུབ་ཐོབ་པར་ཤོག །
སྐྱེ་དགུ་ཐམས་ཅད་འཆི་བའི་ལམ་ཉིད་དུ། ། མ་སོང་རང་དབང་བསྡད་པ་སུ་ཞིག་ཡོད། ། བདག་ཀྱང་དེ་འདྲ་ནམ་ཤི་ཆ་མ་འཚལ། ། མི་རྟག་འཆི་བས་སེམས་རྒྱུད་བསྐུལ་བར་ཤོག ། གཞིར་གནས་སྐྱེ་འཆི་བར་དོའི་རྣམ་པར་རྟོག ། སྦྱོང་བྱེད་བསྐྱེད་དང་རྫོགས་པ་ཟུང་འཇུག་གི ། རྣལ་འབྱོར་བསྒོམས་པས་སངས་རྒྱས་ཆོས་གཟུགས་ཀྱི། ། ཡོན་ཏན་བདག་གི་རྒྱུད་ལ་མངོན་གྱུར་ཤོག ། ནམ་ཞིག་མི་ཚེ་ལུས་སེམས་ཟུག་རྔུ་བྲལ། ། བླ་མ་ཡི་དམ་ལྷ་དང་རང་སེམས་གསུམ། །
དབྱེར་མེད་འཕོས་པས་མཁའ་འགྲོའི་དབང་པོ་ལྟར། ། སངས་རྒྱས་ཞིང་ཀུན་ཐོགས་མེད་བགྲོད་པར་ཤོག ། དེ་ཉིད་མངོན་གྱུར་བར་གྱི་ཚེ་རབས་ཕྲེང༌། ། མི་ཁོམ་བརྒྱད་ལས་རབ་འདས་དལ་འབྱོར་རྟེན། ། ཁྱོད་ཞབས་གུས་བསྙེན་བཅུ་ཕྲག་རིག་པའི་གཞུང༌། ། ཐོགས་མེད་མཁྱེན་པའི་བློ་མཆོག་བསྐྱེད་དུ་གསོལ། ། རྒྱལ་གསུངས་སྡེ་སྣོད་གསུམ་དང་རྒྱུད་སྡེ་བཞིའི། ། མཐའ་དྲུག་ཚུལ་བཞིའི་ལམ་གནད་འདོམས་པ་ལས། ། བསྙེངས་བྲལ་ཆོས་དང་ཆོས་མིག་དཔྱོན་པའི་བློས། ། བསྟན་ལ་མཁས་པའི་ལས་གསུམ་བགྱིད་པར་ཤོག །
མགོན་ཁྱོད་དེང་དུས་བྱང་ཆུབ་མཆོག་བརྙེས་ཚེ། ། ཐེག་གསུམ་བདུད་རྩི་འགྱེད་པའི་འཁོར་ཚོགས་ཀྱི། ། ཐོག་མའི་གཙོ་བོ་ཉིད་དུ་བདག་སྐྱེས་ནས། ། བཀའ་ལུང་སྡུད་སོགས་བསྟན་པའི་ལས་བྱེད་ཤོག ། གལ་ཏེ་བྱང་ཆུབ་སྤྱོད་པས་སྐྱེ་ནས་སྐྱེར། ། འགྲོ་དོན་རླབས་ཆེན་འབྱུང་བར་གཞོལ་དགོངས་པ། ། གང་ཚེ་ཟབ་དང་རྒྱ་ཆེའི་ལེགས་གསུངས་ཀྱི། ། ཟིལ་དངར་རྟག་ཏུ་འཐུངས་པའི་སྐལ་བཟང་མཛོད། ། སྐྱབས་ཀུན་འབྱུང་གནས་སྟོན་པ་སངས་རྒྱས་ཉིད། ། སྐལ་དམན་འགྲོ་འདུལ་རྡོ་རྗེ་སློབ་དཔོན་དུ། །
ཟློས་པའི་དོན་མཛད་ལེགས་གསུངས་བདེན་པ་ཡི། ། གསོལ་བ་གང་བཏབ་སྙེ་མ་གཡུར་ཟ་ཤོག ། ཅེས་ཁོ་བོར་སྐྱབས་གནས་ཀུན་འདུས་སུ་བསྟོད་ཅིང་གཞི་ལམ་འབྲས་བུའི་གནས་སྐབས་ཀྱི་ལེགས་སྨོན་གསོལ་འདེབས་དབང་གི་ལྕགས་ཀྱུ་ཞེས་བྱ་བ་འདི་ནི། དབང་ཁྲིད་ཟབ་ཆོས་ཀྱིས་བུ་སློབ་གྱུར་པ་རྣམ་པར་དཔྱོད་ལྡན་འཚོ་བྱེད་ཚུལ་ཁྲིམས་འོད་གསལ་གྱིས་འདི་ལྟར་དགོས་ཚུལ་བྱུང་བ་ཡིད་ལྷུང་ཤུ་གུར་ཆབ་ཚན་དུ་བྲིས་པ་ལ། སླར་ཡང་རང་ཉིད་སྔ་ལམ་དུ་བཏེགས་ཉེ་བ་ན་བདག་གི་རིགས་དབོན་ངག་དབང་དགེ་ལེགས་ལྷུན་གྲུབ་ཀྱིས་སྐྱེ་བ་ནས་ཚེ་རབས་ཀྱི་བར་དུ་རྗེས་སུ་བཟུང་བའི་གསོལ་འདེབས་ཞིང༌། གནང་དགོས་ཞེས་བསྐུལ་ངོར་འདི་ཀས་འཐུས་ཚུལ་དང་བཅས་སླར་འབྱིན་འཇུག་ཅུང་ཟད་བགྱིས་ཏེ་བནྡེ་ཚུལ་རིན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦཱརྠ་སིདྡྷི་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
