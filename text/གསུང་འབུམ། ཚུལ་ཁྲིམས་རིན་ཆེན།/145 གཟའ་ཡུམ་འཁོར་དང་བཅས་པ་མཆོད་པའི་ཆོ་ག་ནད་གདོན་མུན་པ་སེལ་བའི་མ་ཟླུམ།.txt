གསུང་འབུམ། ཚུལ་ཁྲིམས་རིན་ཆེན།
པོད ༡༤༥
གཟའ་ཡུམ་འཁོར་དང་བཅས་པ་མཆོད་པའི་ཆོ་ག་ནད་གདོན་མུན་པ་སེལ་བའི་མ་ཟླུམ།
༼ཏ༽ ༄༅། །གཟའ་ཡུམ་འཁོར་དང་བཅས་པ་མཆོད་པའི་ཆོ་ག་ནད་གདོན་མུན་པ་སེལ་བའི་མ་ཟླུམ་ཞེས་བྱ་བ་བཞུགས་སོ།། གང་དག་ཐུགས་རྗེའི་ཡིད་འཕྲོག་རྐང་པའི་རྩེས། ། བསྣུན་ཙམ་ཉིད་ནས་དགེ་ལེགས་མྱ་ངན་མེད། ། སྲིད་ཞིའི་ཕན་དང་བདེ་བའི་འདབ་མ་སྟོང༌། ། རྣམ་གྲོལ་བྱེད་པ་དཀོན་མཆོག་གསུམ་ལ་འདུད། ། སུ་ཞིག་མཐུན་པའི་རྫས་ཀྱིས་དགྱེས་བསྐྱེད་པས། ། གནས་སྐབས་ནད་གདོན་བར་ཆད་ཀུན་བསལ་ནས། ། བདེ་དགའི་འབྲས་བུ་འབྱིན་ལ་མཐུ་ཆེ་བ། ། མཆོད་འོས་མཆོད་པའི་ཆོ་ག་བརྟེན་ལས་འབྱུང༌། །
དེ་ཡང་རྒྱལ་དང་རྒྱལ་སྲས་མཁས་རྣམས་ཀྱི། ། ཞལ་ལུང་རྣམ་དག་མཐུ་ཡིན་རང་དགས་མིན། ། རྒྱུ་རྐྱེན་གཉེན་པོར་མཁས་པའི་འཚོ་བྱེད་ཀྱིས། ། ནད་མེད་བདེ་བ་སྟེར་གྱི་གཞན་པས་ཅི། ། འདིར་རྣལ་འབྱོར་གྱི་དབང་ཕྱུག་ཆེན་པོ་འགྲན་ཟླ་དང་བྲལ་ཞིང་མཁས་པ་རྣམས་ཀྱི་གཙུག་གི་ནོར་བུར་གྱུར་པའི་དཔལ་ལྡན་བིརྺ་པའི་གསུང་གི་མན་ངག་འཛམ་བུའི་གླིང་རྒྱན་དམ་པ་སློབ་དཔོན་ཞི་བ་འཚོ་ལས་བརྒྱུད་པ། འཇམ་པའི་དབྱངས་ཀྱིས་བྱིན་གྱིས་བརླབས་པའི་དཔལ་ས་སྐྱ་པ་ཆེན་པོ་ལས་འོངས་པའི་གཟའ་ཐམས་ཅད་ཀྱི་ཡུམ་གྱི་མཆོད་པའི་ཆོ་ག མངོན་སུམ་དུ་བྱིན་རླབས་འབྱུང་བའི་ངོ་མཚར་བ་འདི་བྲི་བར་བྱའོ། ། འདི་འདྲི་བ་ལ་གཉིས་སྟེ། ཇི་ལྟར་བྱ་བའི་ཆོ་ག་དང༌། དེ་ལྟར་བྱས་པའི་ཕན་ཡོན་ནོ། །
དང་པོ་ལ་གསུམ་སྟེ། སྦྱོར་བ་དང༌། དངོས་གཞི་དང༌། མཇུག་གོ ། དང་པོ་ལ་བཞི་སྟེ། གང་དུ་བྱ་བའི་གནས་བསྟན་པ་དང༌། གང་བྱ་བའི་དཀྱིལ་འཁོར་བྲི་བ་དང༌། དེར་གཞག་པའི་བུམ་པ་བཅའ་བ་དང༌། ལྷ་རྣམས་མཆོད་པའི་ཡོ་བྱད་བཤམ་པའོ། ། དང་པོ་ནི་བཀྲ་ཤིས་ཤིང་ཡིད་དགའ་བའི་གནས་སུ་བྱི་དོར་བྱས་ལ།
སྟེང་དུ་བླ་རེ་ལ་སོགས་པས་བརྒྱན་ནོ། ། ཕྱོགས་སུ་དར་དང་རིན་པོ་ཆེ་ལ་སོགས་པའི་འཕྱང་འཕྲུལ་ལོ། ། ཟུར་དུ་བ་དན་དང་རྒྱལ་མཚན་ལ་སོགས་པའོ། ། འོག་གི་ས་གཞི་ལ་དྲི་ཞིམ་པོས་སྦགས་པའི་ལྕི་བའམ་དྲི་བཟང་གི་ཆུས་བྱུག་པར་བྱའོ། ། གཉིས་གང་བྱ་བའི་དཀྱིལ་འཁོར་ནི་སྲད་བུས་ཐིག་ལེགས་པར་བཏབ་ལ། སྒོ་ལ་སོགས་པའི་གཞལ་ཡས་ཁང་གི་ཆ་ཚད་སྤྱི་དང་མཐུན་པར་བཏབ་ལ། ཕྱི་རོལ་དུ་ཁོར་ཡུག་ཟླུམ་སྐོར་དང༌། དེའི་ཕྱིར་རྡོ་རྭ་མེ་རི་བཅས་པའི་ཟླུམ་སྐོར་རེ་བྱ། དེ་དག་གི་ཚོན་གྱི་ཁ་དོག་རྣམས་སྤྱི་ལྟར་ཅི་མཛེས་བྱ། དེའི་དབུས་སུ་པདྨའི་ལྟེ་བ་ལ་སོར་བཅུ་གཉིས།
འདབ་མ་ལ་སོར་བཅུ་གཉིས་ཏེ་སོར་ཉེར་བཞི་པའམ། ཡང་ན་ལྟེ་བ་ལ་དྲུག་འདབ་མ་ལ་དྲུག་སྟེ་སོར་བཅུ་གཉིས་པ་གང་རུང་བྲིས་ལ་དེའི་དབུས་ཀྱི་ལྟེ་བ་ལ་ཉི་མའི་གུར་གུམ། ཕྱི་རོལ་པདྨ་འདབ་བརྒྱད་དུ་བྱས་པའི་ཤར་དུ་ཟླ་བའི་ཙནྡན་དཀར་པོ། མེ་རུ་མིག་དམར་གྱི་ཙནྡན་དམར་པོ། ལྷོར་གཟའ་ལྷག་གི་དེ་བ་དཱ་རུ། བདེན་བྲལ་དུ་ཕུར་བུའི་གུར་གུམ། ནུབ་ཏུ་པ་ཝ་སངས་ཀྱི་ཙནྡན་དཀར་པོ། རླུང་དུ་སྤེན་པའི་ཨ་ཀ་རུ་ནག་པོ། བྱང་དུ་སྒྲ་གཅན་གྱི་ཙནྡན་དམར་པོ་དང་ཨ་ག་རུ་བསྲེས་པ། དབང་ལྡན་དུ་མཇུག་རིངས་ཀྱི་ཙནྡན་དཀར་པོ་དང་ཨ་ག་རུ་བསྲེས་པ།
ཤར་གྱི་སྒོར་གུར་གུམ། ལྷོར་ཙནྡན་དམར་པོ། ནུབ་ཏུ་ཙནྡན་དཀར་པོ། བྱང་དུ་རྒྱ་སྤོས་སོ། ། ཁ་དོག་ནི་ཤར་དཀར། ལྷོ་སེར། ནུབ་དམར། བྱང་ལྗང་གུ་བྱས་ཀྱང་ཉེས་པ་མེད་དོ། ། ཕྱི་རོལ་གྱི་ཕ་གུ་དང༌། འདོད་སྣམ་དང༌།
དྲྭ་བ་དང༌། དྲྭ་ཕྱེད། མདའ་ཡབ་དང༌། རྟ་བབས་ལ་སོགས་པ་གཞན་ལྟར་རྒྱས་པར་བྱ་བའམ། མ་བྱས་ཀྱང་ཉེས་པ་མེད་གསུངས་པ་ནི་ཚོམ་བུ་དགོད་པ་ལ་དགོངས་སམ་སྙམ། གལ་ཏེ་བྱེད་ན་དཀྱིལ་འཁོར་ཕྱི་ཕྱེད་ནང་ཕྱེད་དུ་བྱས་ཏེ། ནང་གི་པདྨ་ལ་སོར་བཅུ་གཉིས་བྱས་ལ་ཕྱི་རོལ་ཡང་དེ་ཙམ་མོ། ། ནང་དུ་ཉི་ཤུ་རྩ་བཞི་བྱས་ན་ཕྱི་རོལ་ཡང་ཉི་ཤུ་རྩ་བཞིར་བྱའོ། ། གསུམ་པ་དཀྱིལ་འཁོར་དུ་གཞག་པའི་བུམ་པ་ནི་རྒྱས་པར་བྱེད་ན་གཟའ་དགུ་ལ་བུམ་པ་དགུ། རྗེ་བཙུན་མ་ལ་གཅིག་སྟེ་བཅུ་བཅའ་བའམ།
དེ་ཙམ་མ་འབྱོར་ན་བུམ་པ་གཅིག་བཅའ་ལ། ཁ་རྒྱན་དང་མགུལ་ཆིངས་གཟུངས་རྡོར་དུང་ཆོས་དང་བཅུད་ལེགས་པར་གཞུག་གོ ། བཞི་པ་མཆོད་པའི་ཡོ་བྱད་ནི་གསེར་རམ་དངུལ་ལམ་ཟངས་སམ། དུང་ཆོས་སམ། མ་འབྱོར་ན་རྫའི་སྣོད་དུ་ཆུ་གཙང་མ་ལ་མར་དང་སྦྲང་རྩི་སྦྱར་བས་བཀང་སྟེ་མཆོད་ཡོན། གཟའ་རེ་རེ་ལ་མཆོད་པ་རེ་རེ་བཤམ། དེ་བཞིན་དུ་སྣོད་དེ་དག་ཏུ་དྲི་ཞིམ་པོའི་ཆུས་བཀང་བའི་ཞབས་བསིལ་དང༌། ཡང་ཉི་མ་དང་ཟླ་བའི་མཆོད་ཡོན་ཆུ་སྦྲང་རྩི་འབྲས་དཀར་པོའོ། ། མིག་དམར་གྱི་བྱུ་རུ་ཙནྡན་དམར་པོ་ཆུ་དང་བསྲེས། གཟའ་ལྷག་གི་མར་དང་ནས་བསྲེས་པའི་ཆུའོ། །
ཕུར་བུའི་གུར་གུམ་གྱི་ཆུའོ། ། པ་ཝ་སངས་ཀྱི་མུ་ཏིག་ཤེལ་ཙནྡན་གྱི་ཆུ་བསྲེས་པའོ། ། སྤེན་པའི་སྲན་མ་མར་ནག་དང་ཆུ་བསྲེས་པའོ། ། སྒྲ་གཅན་གྱི་མུ་མན་ཏིལ་ནག་ཆུ་བསྲེས་པའོ། ། མཇུག་རིངས་ཀྱི་གླ་རྩི་ཏིལ་དཀར་ནག་ཆུ་དང་བསྲེས་པའོ། ། སྣོད་རྣམས་ཀྱང་དཀར་པོ་རྣམས་ཀྱི་དངུལ་ལམ་དུང༌། སེར་པོའི་གསེར། དམར་པོའི་ཟངས། ནག་པོའི་འཁར་བའམ་ཞ་ཉེའོ། ། མ་འབྱོར་ན་ཐམས་ཅད་རྫ་ལས་བྱའོ། །
གཟའ་རང་རང་གི་ཁ་དོག་དང་མཐུན་པའི་མེ་ཏོག་དབུལ་ལོ། ། བདུག་སྤོས་ནི་ཉི་མའི་ཐང་ཤིང་གི་ཐང་ཆུའོ། ། ཟླ་བའི་ག་པུར་རམ་ནཱ་ག་གེ་སར་ཀ་ར་དང་བཅས་པའོ། ། མིག་དམར་གྱི་གུ་གུལ་ནག་པོའོ། ། གཟའ་ལྷག་གི་གུ་གུལ་དཀར་པོའམ། གུ་གུལ་དཀར་པོ་དང་དེ་བ་དཱ་རུ་བསྲེས་པའོ། ། ཕུར་བུའི་སྦྲང་རྩིའམ། སྣ་ཚོགས་པ་སྦྱར་བའོ། ། པ་ཝ་སངས་ཀྱི་ཐང་ཆུའམ། ཨ་ཀ་རུ་དང་དུ་རུ་སྐའོ། །
སྤེན་པའི་གནྡྷ་རིའི་སྤོས་སམ། ས་འོག་གི་སྤོས་སོ། ། སྒྲ་གཅན་གྱི་བིལ་བའམ། པོ་སོ་ཆའི་བདུག་པའོ། ། མཇུག་རིངས་ཀྱི་ཙནྡན་དང་བིལ་བ་བསྲེས་པའམ། མར་དང་རྒྱ་སྐྱེགས་ཡུང་བ་གསུམ་བསྲེས་པའོ། ། མར་མེ་ནི་མར་དཀར་ལ་སྡོང་བུ་དྲི་མ་མེད་པ་སྦར་བའོ། ། སོ་སོ་ལ་དྲི་ཞིམ་པའི་ཆུ་དབུལ་ལོ། ། ཞལ་ཟས་ནི་ཉི་མའི་འོ་ཐུག་གོ ། ཟླ་བའི་ཞོ་ཟན་ནོ། །
མིག་དམར་གྱི་བུ་རམ་དང་སྲན་མ་ཤའོ། ། གཟའ་ལྷག་གི་མར་གྱི་འཁུར་བའོ། ། ཕུར་བུའི་ཞོ་དང་འོ་མའོ། ། པ་ཝ་སངས་ཀྱི་བུ་རམ་གྱི་འཁུར་བ་དང་མར་བཅས་པའོ། ། སྤེན་པའི་སྲན་མུད་ཁ་མ་ཤ་དང་བཅས་པའམ། སྲན་མ་འབྲུ་མར་དང་བཅས་པའོ། ། སྒྲ་གཅན་གྱི་ཏིལ་གྱི་ཐུག་པའོ། ། མཇུག་རིངས་ཀྱི་ཏིལ་གྱི་ཐུག་པ་དང་བུ་རམ་གྱི་ཚོད་མའོ། ། དཀྱིལ་འཁོར་གྱི་ཕྱི་རོལ་གྱི་ཡུལ་འཁོར་སྲུང་གི་ཞོ་ཟན། འཕགས་སྐྱེས་པོའི་ཞོ་དང་སྲན་མ་ཤའི་བཟའ་བ།
མིག་མི་བཟང་གི་འོ་ཐུག ལུས་ངན་པོའི་ཞོ་དང་སྲན་མ་ཤ་བུར་ཆང་དང་བཅས་པའོ། ། གཟའ་རྣམས་ཀྱི་ནི་མར་ཟན་ནོ། ། ཁྱིམ་རྣམས་དང་རྒྱུ་སྐར་རྣམས་ཀྱི་ཞོ་ཟན་ནོ། ། གནོད་པ་རྣམས་ཀྱི་སྲན་མ་ཤའི་བཟའ་བའོ། ། ཐམས་ཅད་ལ་བདུག་པ་གུ་གུལ་དཀར་པོའོ། ། གཟའ་སོགས་ཀྱི་མཆོད་པ་དེ་རྣམས་རང་རང་གི་ཕྱོགས་སུ་ཚང་བར་བཤམ། དབང་ལྡན་ནས་ཤར་ལྷོའི་བར་ལ་རྗེ་བཙུན་མ་དང་གཟའ་སྤྱི་ལ་ཟླུམ་གཏོར་གཉིས་དང་ཆ་གསུམ་གཏོར་མ་རྣམས་རིམ་པར་བཤམ་མོ། ། དེ་ནས་སོ་སོའི་ཁ་དོག་དང་བསྟུན་པའི་དར་ཐོད་དང་བ་དན་ཡང་དཔྱང་བར་བྱའོ། ། སྦྱོར་བའི་ཆོ་གའོ། །
གཉིས་པ་དངོས་གཞི་ལ་བཞི་སྟེ། བདག་གི་རྣལ་འབྱོར་དང༌། མདུན་དུ་བསྐྱེད་པ་དང༌། དེ་ལ་མཆོད་པ་དང༌། བཟླས་ནས་མདོ་འདོན་པའོ། ། དང་པོའི་ནི་སྔ་དྲོའི་ཚེ་སྔར་བཤད་པའི་ཡོ་བྱད་རྣམས་བཤམས་ནས་ཁྲུས་བྱས་ཏེ་སྟན་བདེ་བ་ལ་འདུག་ལ། སྤྱིའི་མཆོད་པ་བྱིན་རླབས་ཚེ་དཔག་མེད་སོགས་གཞན་ལྟར་བྱ། ཨོཾ་བཛྲ་ཨ་མྲྀ་ཏེ་ཧཱུྃ་ཕཊ་ཅེས་བརྗོད་པས། བདག་དང་གནས་དང་རྣལ་འབྱོར་བསྲུངས་ལ། སྐྱབས་འགྲོ་སེམས་བསྐྱེད་སྤྱི་ལྟར་དང༌།
དེ་ནས་སྙིང་གར་པདྨ་དང་ཟླ་བའི་སྟེང་དུ་ཧཱུྃ་དཀར་པོ། དེ་ལས་འོད་འཕྲོས་པས་སེམས་ཅན་གྱི་དོན་བྱས་ཏེ། ཕྱོགས་བཅུའི་བླ་མ་དང་སངས་རྒྱས་དང་བྱང་ཆུབ་སེམས་དཔའ་རྣམས་ཨོཾ་བཛྲ་ས་མཱ་ཛཿ ཞེས་པ་རྡོ་རྗེ་བསྡུ་བའི་སྔགས་རྒྱས་མདུན་དུ་སྤྱན་དྲངས་པ་དེ་ལ། ན་མོ་གུ་རུ་བྷྱཿ ན་མོ་བྷཊྚཱ་ར་ཀཱ་མ་ཧཱ་བི་དྱཱ་ས་པ་རི་ཝཱ་ར་བྷྱཿཞེས་པས་ཕྱག་བྱ། ཨོཾ་མ་ཧཱ་བི་དྱཱ་ས་པ་རི་ཝཱ་ར་ཨོཾ་བཛྲ་པུཥྤེ་ནས་ཤབྡ་པྲ་ཏཱིཙྪ་སྭཱ་ཧཱའི་བར་གྱིས་མཆོད། དཀོན་མཆོག་གསུམ་ལ་སོགས་ཀྱིས་ཡན་ལག་བདུན་པ་བྱ། དེ་ནས་ཚད་མེད་པ་བཞི་བསྒོམས་ནས། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་པས་ཡེ་ཤེས་ཀྱི་ཚོགས་བསགས་པ་སྟོང་པ་ཉིད་དུ་བསྒོམ། དེ་ནས་སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ། ཧཱུྃ་ལས་འོད་འཕྲོས་པས་རྡོ་རྗེའི་ས་གཞི་རྭ་བ་དྲྭ་བ་གུར་བླ་རེ་ཡེ་ཤེས་ཀྱི་མེ་འབར་བ་དང་བཅས་པའི་སྲུང་བའི་འཁོར་ལོར་གྱུར། དེའི་དབུས་སུ་པདྨ་དང་ཟླ་བའི་སྟེང་དུ་ཧཱུྃ་དཀར་པོ་དེ་ཡོངས་སུ་གྱུར་པ་ལས་རང་ཉིད་གཟའ་ཐམས་ཅད་ཀྱི་ཡུམ་སྟོན་ཟླ་ལྟར་དཀར་བ་ཞལ་གསུམ་ཕྱག་དྲུག་མ། ཞལ་དང་པོ་དཀར་བ། གཡས་གནག་པ། གཡོན་དམར་བ། ཞལ་རེ་རེ་ལའང་སྤྱན་གསུམ་གསུམ་དང་ལྡན་པ། ཕྱག་དང་པོ་གཉིས་ཆོས་འཆད་ཕྱག་རྒྱ། གཡས་ཀྱི་གཉིས་པ་ན་རྡོ་རྗེ།
གསུམ་པ་ན་མདའ། གཡོན་གྱི་གཉིས་པ་ན་པདྨ། གསུམ་པ་ན་གཞུ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཟླ་བའི་སྟེང་དུ་ཧཱུྃ་དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་མ་རིག་པ་ཆེན་མོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། ཛཿཧཱུྃ་བཾ་ཧོཿ
ཞེས་བརྗོད་པས་བདག་ལ་བསྟིམ་མོ། ། སླར་ཡང་འོད་འཕྲོས་པས་དབང་གི་ལྷ་རིགས་ལྔ་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས་ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུང་ཞིང་ཡེ་ཤེས་ཀྱི་ཆུས་སྤྱི་བོ་ནས་དབང་བསྐུར། ལུས་ངག་ཡིད་གསུམ་གྱི་དྲི་མ་སྦྱངས་ཏེ་ཆུའི་ལྷག་མ་ཡར་ལུད་པ་ལས། རྣམ་པར་སྣང་མཛད་ཀྱིས་དབུར་བརྒྱན་པར་བསམ་མོ། ། སྔགས་བཟླ་བར་འདོད་ན། སྙིང་གར་ཟླ་བའི་སྟེང་དུ་ཧཱུྃ་གི་མཐའ་མར་སྔགས་ཀྱི་ཕྲེང་བས་གཡས་སྐོར་དུ་འཁོར་བའི་འོད་ཀྱིས་རང་གི་སྡིག་པ།
སྒྲིབ་པ། ནད་དང་བར་དུ་གཅོད་པ་རྣམས་སྦྱངས། འོད་ཟེར་ཕྱིར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རྒྱུད་བསྐུལ། དེ་རྣམས་ཀྱི་ཡེ་ཤེས་དང་བྱིན་རླབས་ཐམས་ཅད་འོད་ཀྱི་རྣམ་པས་རང་ལ་ཐིམ། གཟའ་དང་རྒྱུ་སྐར་དང་གདོན་དང་འབྱུང་པོའི་ཚོགས་ཐམས་ཅད་ཀྱི་གདུག་པའི་སེམས་ཞི་བར་བྱས་པར་བསམ་ཞིང༌། ཨོཾ་མ་ཧཱ་བི་དྱཱ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་སྙིང་པོ་དང༌། ཨོཾ་ན་མོ་བྷ་ག་ཝ་ཏྱཻ་སྭཱ་ཧཱ། ཞེས་ཉེ་སྙིང་གང་མོས་ལ་ཅི་ནུས་སུ་བཟླས་མཐར་འདོད་དོན་གསོལ་ཞིང༌། མཐེབ་སྲིན་སེ་གོལ་བཅས་པས།
ཨོཾ་མ་ཧཱ་བི་དྱཱ་བཛྲ་མུཿ ཞེས་པས་ཡེ་ཤེས་པ་གཤེགས་སུ་གསོལ། རང་དམ་ཚིག་པའི་ང་རྒྱལ་ལ་གནས་པར་བྱའོ། ། དང་པོ་བདག་གི་རྣལ་འབྱོར་རོ། ། གཉིས་པ་མདུན་དུ་བསྐྱེད་པ་ལ་གཉིས་ཏེ། བུམ་པ་ལ་བསྐྱེད་པ་དང་རྡུལ་ཚོན་ལ་བསྐྱེད་པའོ། ། དང་པོ་ནི་སྔར་བཅས་པའི་བུམ་པ་རྣམས་ཨ་མྲྀ་ཏས་བསང༌། སྭ་བྷཱ་ཝས་སྟོང་པར་བསྒོམ། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྷྲཱུྃ་ལས་རིན་པོ་ཆེའི་བུམ་པ་ཞབས་ཞུམ་པ་ལྟོ་བ་ལྡིར་བ་སོགས་ནས་ནང་ཆུ་དང་བཅུད་སྣ་ཚོགས་ཀྱིས་གང་བའི་དབུས་ཀྱི་བུམ་པའི་ནང་དུ་པཾ་ལས་པདྨ་དང་ཨ་ལས་ཟླ་བའི་སྟེང་དུ་ཧཱུྃ་དཀར་པོ་སོགས་ནས་བཞུགས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བར་བསམ།
བུམ་པ་གཞན་ལ་གཟའ་རྣམས་བསྐྱེད་ཆོག་དང་རང་སྔགས་ཀྱིས་ཡེ་ཤེས་པ་བསྟིམ་པ་སོགས་འོག་ནས་འབྱུང་བ་བཞིན་བྱའོ། ། བུམ་པ་གཅིག་ཏུ་བྱེད་ན་པདྨ་འདབ་བརྒྱད་ཀྱི་དབུས་སུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་སོགས་ནས་གཙོ་མོ་གོང་ལྟར་བཞུགས་པ་ཞེས་པའི་བར་དང༌། དེའི་མདུན་དུ་ཨཾ་ལས་བྱུང་བའི་ཉི་མ་ལུས་སིནྡྷུ་རའི་ཕུང་པོ་ལྟར་ཤིན་ཏུ་དམར་བ་ཕྱག་གཉིས་པདྨའི་སྡོང་བུ་དང་བཅས་ཏེ། བཅོམ་ལྡན་འདས་མ་ལ་ཐལ་མོ་སྦྱར་ཏེ་བཀའ་ནོད་པའི་ཚུལ་དུ་འདུག་པ་ཞི་བའི་བཞིན་ཅན་སོགས་ནས་དབུས་ན་བཞུགས་པ་ཞེས་པའི་བར་འོག་ནས་འབྱུང་བ་བཞིན་དང༌། འདབ་མ་བརྒྱད་ཀྱི་ཤར་དུ་ཨཾ་ལས་བྱུང་བའི་ཟླ་བ་སོགས་ནས། ཨོཾ་ཀུ་མ་རཱ་ཡ་སྭཱ་ཧཱ་ཞེས་པའི་བར་འོག་མ་བཞིན་དང༌། དེའི་ཕྱི་རོལ་གྱི་ཕྱོགས་བཞིར་ཤར་དུ་ཡུལ་འཁོར་སྲུང་དཀར་པོ་སོགས་ནས། ཨོཾ་ཀུ་བེ་རཱ་ཡ་སྭཱ་ཧཱའི་བར་འོག་མ་བཞིན་དང༌། དེ་དག་གི་མཚམས་རྣམས་སུ་ཁྱིམ་དང་རྒྱུ་སྐར་དང་གནོད་པའི་ཚོགས་དང་བཅས་པས་བསྐོར་བར་བསམས་ལ། སྔགས་ཀྱི་དགུག་གཞུག་བཅས་བྱས་ལ།
དབང་བསྐུར་བའི་དོན་དུ་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་གདབ། སྤྲོ་ན། ཇི་ལྟར་བལྟམས་པ་སོགས་སྔགས་དང་བཅས་པས་དབང་བསྐུར། སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་གཙོ་མོ་ལ་རྣམ་པར་སྣང་མཛད། གཟའ་དགུ་དང་ཁྱིམ་རྒྱུ་སྐར་གནོད་པའི་ཚོགས་རྣམས་ལ་གཙོ་མོ་ཉིད་ཀྱིས་དབུ་བརྒྱན་པར་བསམ། འོག་ནས་འབྱུང་བའི་བསྟོད་པ་སོགས་རྒྱས་བསྡུས་གང་རིགས་ཀྱིས་བསྟོད། བཟླས་པ་བྱ་བ་ནི། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ཏེ་སོང་བ་བུམ་ནང་གི་ལྷ་རྣམས་ཀྱི་ཐུགས་ཀར་ཕོག་པས་ཐུགས་རྒྱུད་བསྐུལ་ཏེ་སྐུ་ལས་བདུད་རྩིའི་རྒྱུན་བབས་པས་བུམ་པ་གང་བར་བསམས་ལ། ཨོཾ་མ་ཧཱ་བི་དྱཱ་ཧཱུྃ་ཧཱུྃ་ཕཊ་ཕཊ་སྭཱ་ཧཱ།
ཨོཾ་མེ་གྷོལྐཱ་ཡ་སྭཱ་ཧཱ། ཨོཾ་ཤི་ཏཱཾ་ཤ་བྷེ་སྭཱ་ཧཱ། ཨོཾ་རཀྟ་ཨཾ་ག་ཀུ་མ་རཱ་ཡ་སྭཱ་ཧཱ། ཨོཾ་བུདྡྷཱ་ཡ་སྭཱ་ཧཱ། ཨོཾ་བྲྀ་ཧ་སྤ་ཏ་ཡེ་སྭཱ་ཧཱ། ཨོཾ་ཨ་སུ་རོཏྟ་མཱ་ཡ་སྭཱ་ཧཱ། ཨོཾ་ཀྲྀཥྞ་ཝརྞཱ་ཡ་སྭཱ་ཧཱ། ཨོཾ་ཨ་མྲྀ་ཏ་པྲྀ་ཡཱ་ཡ་སྭཱ་ཧཱ། ཨོཾ་ཛྱོ་ཏི་ཀེ་ཏ་བེ་སྭཱ་ཧཱ། ཞེས་པས་བཅོམ་ལྡན་འདས་མ་གཟའ་དགུ་དང་བཅས་པ།
ཨོཾ་བུདྡྷཱ་ཡ་སྭཱ་ཧཱ། ཨོཾ་བཛྲ་དྷ་རཱ་ཡ་སྭཱ་ཧཱ། ཨོཾ་པདྨ་དྷ་རཱ་ཡ་སྭཱ་ཧཱ། ཨོཾ་ཀུ་མ་རཱ་ཡ་སྭཱ་ཧཱ། ཞེས་པས་ནང་སྒོའི་ལྷ་བཞི་དང༌། ཨོཾ་ཌྷྲྀ་ཏ་རཱཥྚཱ་ཡ་སྭཱ་ཧཱ། ཨོཾ་བི་རཱུ་ཌྷ་ཀཱ་ཡ་སྭཱ་ཧཱ། ཨོཾ་བི་རཱུ་པཱཀྵཱ་ཡ་སྭཱ་ཧཱ། ཨོཾ་ཀུ་བེ་རཱ་ཡ་སྭཱ་ཧཱ། ཞེས་པས་རྒྱལ་ཆེན་བཞི་དང༌།
ཨོཾ་སརྦ་གྲ་ཧཱ་ཎཱཾ་སྭཱ་ཧཱ། ཨོཾ་སརྦ་དྭི་ད་ཤ་ར་ཤཱི་ནཱཾ་སྭཱ་ཧཱ། ཨོཾ་སརྦ་ནཀྵ་ཏྲཱ་ཎཱཾ་སྭཱ་ཧཱ། ཨོཾ་སརྦ་ཨུ་པ་དྲ་བེ་བྷྱཿསྭཱ་ཧཱ། ཞེས་པས་འཁོར་ཡུག་གི་ལྷ་རྣམས་ཀྱི་བཟླས་པ་ཅི་རིགས་པ་བྱས་མཐར་མཆོད་བསྟོད་མདོར་བསྡུས་འོག་ནས་འབྱུང་བ་ལྟར་དང༌། བཅོམ་ལྡན་འདས་མ་གཟའ་དང་རྒྱུ་སྐར་གྱི་ཚོགས་འཁོར་དང་བཅས་པ་ཐམས་ཅད་ཀྱིས་བདག་དང་སྦྱིན་བདག་གིས་གཙོར་བྱས་པའི་སེམས་ཅན་ཐམས་ཅད་ཀྱི་ནད་དང་གདོན་བགེགས་ཀྱི་གནོད་པ་དང༌། དུས་མ་ཡིན་པར་འཆི་བའི་འཇིགས་པ་ཐམས་ཅད་དང༌། སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པའི་དངོས་གྲུབ་མ་ལུས་པ་སྩལ་དུ་གསོལ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཤགས།
དུང་ཆོས་ཀྱི་མཆོད་ཡོན་བུམ་པར་བླུགས་ལ། ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ཡེ་ཤེས་པ་རྣམས་གཤེགས། དམ་ཚིག་པ་ཞུ་བས་བུམ་པའི་ཆུ་ནུས་པ་དང་ལྡན་པར་གྱུར་ཅེས་བརྗོད་དོ། ། བུམ་པའི་སྟེང་དུ་རིན་པོ་ཆེའི་སྣོད་དུ་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་བཞག་ལ། སྔར་བསྒྲུབས་ཟིན་པའི་བུམ་པ་ཡོད་ན་མཆོད་རྟེན་ལ་མེ་ལོང་བསྟན་པར། ཇི་ལྟར་བལྟམས་པ་སོགས་སྔགས་དང་བཅས་པས་ཁྲུས་བྱས་པའི་ཁྲུས་ཆུ་བུམ་པར་བླུག་པ་འདྲ་ཞིག་བཤད་མོད། ཁྲུས་འདི་མ་བྱུང་ཡང་དབང་བསྐུར་བྱས་པས་འགལ་བ་མེད་པར་སེམས་སོ། ། གཉིས་པ་རྡུལ་ཚོན་གྱི་དཀྱིལ་འཁོར་ཨ་མྲྀ་ཏས་བསང༌། ཨོཾ་སྭ་བྷཱ་ཝ་ཞེས་བརྗོད་ལ་སྟོང་པར་བསྒོམས་ལ།
སྟོང་པའི་ངང་ལས་པཾ་ལས་པདྨ་འདབ་མ་འབུམ་དང་ལྡན་པ་སོགས་ནས་རྡོ་རྗེ་དང་རིན་པོ་ཆེའི་ཏོག་གིས་སྤྲས་པ་ཞེས་པའི་བར་ཚེ་དཔག་མེད་ལྟར་ལས། ཁྱད་པར་རྡོ་རྗེའི་རྭ་བའི་ནང་དུ་འཇིག་རྟེན་པའི་འཁོར་ཡུག་ཡོད་པ་ནང་གི་ལྷ་སྣམ་ཕྱོགས་ཀྱི་མདོག་ཅན་གྱི་དབུས་སུ་སྣ་ཚོགས་པདྨ་འདབ་མ་བརྒྱད་ཀྱི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་སོགས་ནས་སྐྱིལ་མོ་ཀྲུང་གིས་བཞུགས་པ་ཞེས་པའི་བར་གཙོ་མོ་གཟའ་ཡུམ་བདག་བསྐྱེད་སྐབས་བཞིན་བསྐྱེད། དེའི་མདུན་དུ་གཟའ་རྣམས་བསྐྱེད་པར་བྱ་སྟེ། ཨཾ་ལས་བྱུང་བའི་གཟའ་ཉི་མ་ལུས་སིནྡྷུ་རའི་ཕུང་པོ་ལྟར་ཤིན་ཏུ་དམར་བ་ལག་པ་གཉིས་པདྨའི་སྡོང་བུ་དང་བཅས་ཏེ་བཅོམ་ལྡན་འདས་མ་ལ་ཐལ་མོ་སྦྱར་ཏེ་བཀའ་ནོད་པའི་ཚུལ་དུ་འདུག་པ། ཞི་བའི་བཞིན་ཅན་ཤིན་ཏུ་མཛེས་པ་ལོ་སུམ་ཅུ་ལོན་པའི་ཆ་ལུགས་ཅན། རྟས་དྲངས་པའི་ཤིང་རྟའི་སྟེང་ན་གནས་པ། ཉི་མའི་དཀྱིལ་འཁོར་གྱི་དབུས་ན་བཞུགས་པར་བསམས་ལ། ཨོཾ་མེ་གྷོལྐཱ་ཡ་སྭཱ་ཧཱ། ཛཿཧཱུྃ་བཾ་ཧོཿ ཞེས་པས་ཡེ་ཤེས་པ་རང་འདྲ་སྤྱན་དྲངས་ལ་བསྟིམ།
ཤར་དུ་ཨཾ་ལས་བྱུང་བའི་ཟླ་བ་གངས་རིའི་ཕུང་པོ་ལྟར་དཀར་བ། ལག་པ་གཉིས་ན་ཀུ་མུ་ཏའི་སྡོང་བུ་འཛིན་པ། ཆགས་པའི་ཉམས་ཅན་ཤིན་ཏུ་མཛེས་པ་ལོ་བཅུ་དྲུག་ལོན་པའི་ཆ་ལུགས་ཅན། ངང་པས་དྲངས་པའི་ཤིང་རྟའི་སྟེང་ན་གནས་པ། ཟླ་བའི་དཀྱིལ་འཁོར་གྱི་དབུས་ན་བཞུགས་པར་བསམས་ལ། ཨོཾ་ཤི་ཏཱཾ་ཤ་བྷེ་སྭཱ་ཧཱ། ཛཿཧཱུྃ་བཾ་ཧོཿ ཞེས་པས་ཡེ་ཤེས་པ་སྤྱན་དྲངས་ལ་བསྟིམ་པ་མན་ཆད་ཀྱང་རིགས་འགྲེ། མེའི་མཚམས་སུ་རཾ་ལས་བྱུང་བའི་མིག་དམར་རྒྱ་སྐྱེགས་ལྟར་དམར་བ་ལག་པ་གཡས་ན་གྲི་གུག གཡོན་ན་མི་མགོ་རློན་པ་འཛིན་པ།
མིག་དམར་ཞིང་མི་འཛུམས་པ། ལུས་ཐུང་བ་ལོ་ཉི་ཤུ་རྩ་གཉིས་ལོན་པའི་ཆ་བྱད་ཅན་ར་སྐྱེས་ལ་ཞོན་པར་བསམས་ལ། ཨོཾ་རཀྟ་ཨཾ་ག་ཀུ་མ་རཱ་ཡ་སྭཱ་ཧཱ། ཛཿཧཱུྃ་བཾ་ཧོཿ ལྷོར་བྷོ་ལས་བྱུང་བའི་གཟའ་ལྷག་མརྒད་ལྟར་ལྗང་གུ་ལག་པ་གཉིས་ན་མདའ་གཞུ་འཛིན་པ། ཞི་བའི་བཞིན་ཅན་ཤིན་ཏུ་མཛེས་པ་ལོ་སུམ་ཅུ་རྩ་བཞི་ལོན་པའི་ཆ་བྱད་ཅན། དར་སྣ་ཚོགས་ཀྱི་ན་བཟའ་ཅན་པདྨའི་སྟེང་ན་བཞུགས་པར་བསམས་ལ། ཨོཾ་བུདྡྷཱ་ཡ་སྭཱ་ཧཱ། ཛཿཧཱུྃ་བཾ་ཧོཿ བདེན་བྲལ་དུ་བྲྀ་ལས་བྱུང་བའི་ཕུར་བུ་གསེར་ལྟར་སེར་བ།
ལག་པ་གཉིས་ན་ཕྲེང་བ་དང་སྤྱི་བླུགས་འཛིན་པ། ཐུགས་རྗེ་ཅན་ལོ་བཅུ་དྲུག་ལོན་པའི་ཆ་བྱད་ཅན་གླང་པོ་ཆེའི་སྟེང་ན་གནས་པར་བསམས་ལ། ཨོཾ་བྲྀ་ཧ་སྤ་ཏ་ཡེ་སྭཱ་ཧཱ། ཛཿཧཱུྃ་བཾ་ཧོཿ ནུབ་ཏུ་ཨཾ་ལས་བྱུང་བའི་པ་ཝ་སངས་ཤེལ་ལྟར་དཀར་བ་ལག་པ་གཉིས་ན་ཕྲེང་བ་དང་སྤྱི་བླུགས་འཛིན་པ། ཤ་རྒྱས་པ་བཞད་ཅིང་འཛུམ་པའི་བཞིན་ཅན་ལོ་ལྔ་བཅུ་རྩ་ལྔ་ལོན་པའི་བཞིན་ཅན་པདྨའི་སྟེང་ན་བཞུགས་པར་བསམས་ལ། ཨོཾ་ཨ་སུ་རོཏྟ་མཱ་ཡ་སྭཱ་ཧཱ། ཛཿཧཱུྃ་བཾ་ཧོཿ རླུང་དུ་ཤཾ་ལས་བྱུང་བའི་སྤེན་པ། མིག་སྨན་ལྟར་གནག་པ།
ལག་པ་གཉིས་ན་ཕྲེང་བ་དང་དབྱུ་གུ་འཛིན་པ། སྐྲ་ཟེང་པ་རྐང་པ་འཐེང་ཞིང་འཇིགས་པ། ཁྱིའི་པགས་པའི་སྨད་གཡོགས་ཅན། ལོ་ལྔ་བཅུ་ལོན་པའི་ཆ་ལུགས་འཛིན་པ། སྦྲུལ་ལ་ཞོན་པར་བསམས་ལ། ཨོཾ་ཀྲྀཥྞ་ཝརྞཱ་ཡ་སྭཱ་ཧཱ། ཛཿཧཱུྃ་བཾ་ཧོཿ བྱང་དུ་རཾ་ལས་བྱུང་བའི་སྒྲ་གཅན་དམར་ནག་ལྟེ་བ་མན་ཆད་གནག་པ། ལག་པ་གཉིས་ན་ཉི་ཟླ་འཛིན་པར་བསམས་ལ། ཨོཾ་ཨ་མྲྀ་ཏ་པྲི་ཡཱ་ཡ་སྭཱ་ཧཱ།
ཛཿཧཱུྃ་བཾ་ཧོཿ དབང་ལྡན་དུ་ཀཾ་ལས་བྱུང་བའི་མཇུག་རིངས་དུད་སྤྲིན་གྱི་མདོག་ཅན་ལག་ན་སྦྲུལ་ཞགས་དང་རལ་གྲི་འཛིན་པ། རིད་ཅིང་འཇིགས་པ་སྐྲ་སྟེང་དུ་བརྫེས་པ། བྲག་གི་སྟེང་ན་བཞུགས་པར་བསམས་ལ། ཨོཾ་ཛྱོ་ཏི་ཀེ་ཏ་བེ་སྭཱ་ཧཱ། ཛཿཧཱུྃ་བཾ་ཧོཿ སྒོའི་ནང་གི་ཕྱོགས་བཞིར་པདྨ་དང་ཟླ་བའི་གདན་རེ་རེའི་སྟེང་དུ། ཤར་དུ་སངས་རྒྱས་བཅོམ་ལྡན་འདས་སྐུ་མདོག་གསེར་བཙོ་མའི་མདོག་ཅན་ཕྱག་གཉིས་ཆོས་འཆད་ཀྱི་ཕྱག་རྒྱ་མཛད་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ་ན་བཟའ་ཆོས་གོས་ངུར་སྨྲིག་གསུམ་གསོལ་བ། ཨོཾ་བུདྡྷཱ་ཡ་སྭཱ་ཧཱ།
ཛཿཧཱུྃ་བཾ་ཧོཿ ལྷོར་ཕྱག་ན་རྡོ་རྗེ་སྐུ་མདོག་སྔོན་པོ་གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། དར་གྱི་ན་བཟའ་དང་རིན་པོ་ཆེས་བརྒྱན་པ་རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཨོཾ་བཛྲ་དྷ་རཱ་ཡ་སྭཱ་ཧཱ། ཛཿཧཱུྃ་བཾ་ཧོཿ ནུབ་ཏུ་འཇིག་རྟེན་དབང་ཕྱུག་དཀར་པོ་གཡས་མཆོག་སྦྱིན་དང་གཡོན་པདྨ་དཀར་པོ་འཛིན་པ། དར་དང་རིན་པོ་ཆེའི་རྒྱན་ཅན་རྡོ་རྗེའི་སྐྱིལ་ཀྲུང་གིས་བཞུགས་པ། ཨོཾ་པདྨ་དྷ་རཱ་ཡ་སྭཱ་ཧཱ། ཛཿཧཱུྃ་བཾ་ཧོཿ བྱང་དུ་འཇམ་པའི་དབྱངས་དམར་སེར་རལ་གྲི་དང་པོ་ཏི་འཛིན་པ།
དར་དང་རིན་པོ་ཆེའི་རྒྱན་ཅན་རྡོ་རྗེའི་སྐྱིལ་ཀྲུང་གིས་བཞུགས་པ། ཨོཾ་ཀུ་མ་རཱ་ཡ་སྭཱ་ཧཱ། ཛཿཧཱུྃ་བཾ་ཧོཿ དཀྱིལ་འཁོར་གྱི་ཕྱི་རོལ་འཁོར་ཡུག་གི་ཤར་དུ་ཡུལ་འཁོར་སྲུང་དཀར་པོ་པི་ཝང་འཛིན་པ། ཨོཾ་ཌྷྲྀ་ཏ་རཱཥྚཱ་ཡ་སྭཱ་ཧཱ། ཛཿཧཱུྃ་བཾ་ཧོཿ ལྷོར་འཕགས་སྐྱེས་པོ་སྔོན་པོ་རལ་གྲི་འཛིན་པ། ཨོཾ་བི་རཱུ་ཌྷ་ཀཱ་ཡ་སྭཱ་ཧཱ། ཛཿཧཱུྃ་བཾ་ཧོཿ ནུབ་ཏུ་མིག་མི་བཟང་དམར་པོ་སྦྲུལ་ཞགས་འཛིན་པ།
ཨོཾ་བི་རཱུ་པཱཀྵཱ་ཡ་སྭཱ་ཧཱ། ཛཿཧཱུྃ་བཾ་ཧོཿ བྱང་དུ་ལུས་ངན་པོ་སེར་པོ་རྒྱལ་མཚན་དང་ནེའུ་ལེ་འཛིན་པ། ཨོཾ་ཀུ་བེ་རཱ་ཡ་སྭཱ་ཧཱ། ཛཿཧཱུྃ་བཾ་ཧོཿ དེ་དག་གི་བར་མཚམས་ཀུན་དུ་གཟའ་དང་ཁྱིམ་དང་རྒྱུ་སྐར་གནོད་པའི་ཚོགས་དང་བཅས་ཏེ་འཁོད་པར་གྱུར། ཨོཾ་སརྦ་དྲ་ཧ་དྭི་ད་ཤ་ར་ཤི་ན་ཀྵ་ཏྲ་ཨུ་པ་དྲ་བེ་བྷྱཿསྭཱ་ཧཱ། ཛཿཧཱུྃ་བཾ་ཧོཿཞེས་པས་ཡེ་ཤེས་པ་གཞུག འདི་དག་གི་ཡེ་ཤེས་པ་སྤྱན་དྲངས་ནས་བསྟིམས་པའི་ཚུལ་ཡང་ལྷ་རེ་རེ་བཞིན་བསྐྱེད་ཟིན་པ་དང་རང་གནས་ནས་སྤྱན་དྲངས་ལ་སྔགས་བརྗོད་ཅིང་སོ་སོར་བསྟིམས་པའི་ཚུལ་ཡིན་པར་ཤེས་པར་བྱའོ། ། དབང་བསྐུར་བའི་དོན་དུ་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་མངོན་པར་དབང་བསྐུར་བ་སྩལ་དུ་གསོལ་ཞེས་གསོལ་བ་གདབ། སྤྲོ་ན། ཇི་ལྟར་བལྟམས་པ་སོགས་སྔགས་དང་བཅས་པས་དབང་བསྐུར། སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་གཙོ་མོ་ལ་རྣམ་པར་སྣང་མཛད། གཟའ་དགུ་དང་ཁྱིམ་དང་རྒྱུ་སྐར་དང་གནོད་པའི་ཚོགས་རྣམས་ལ་གཙོ་མོ་ཉིད་ཀྱིས་དབུ་བརྒྱན། དེ་དག་ནི་མདུན་དུ་བསྐྱེད་པའི་ཆོ་གའོ། ། གསུམ་པ་དེ་ལ་མཆོད་པ་ནི། སྔར་བཤད་པའི་མཆོད་པ་རྣམས་ལ། ཨོཾ་ཨ་མྲྀ་ཏེ་ཧཱུྃ་ཕཊ།
ཅེས་ཅི་རིགས་པ་བརྗོད་པས་བསངས་ལ། ཨོཾ་སྭ་བྷཱ་ཝ་ཞེས་པས་སྦྱངས་ཏེ། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་སྤྱི་དང་བྱེ་བྲག་སོ་སོའི་མཆོད་པའི་ཡོ་བྱད་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། ཅོད་པཎ།
བ་དན། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ་སོགས་ནས། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་མུ་ཀུ་ཊ་ཨཱཿཧཱུྃ། ཨོཾ་བཛྲ་པ་ཏཾ་ཀ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ་གི་བར་གྱིས་བྱིན་གྱིས་བརླབས་ལ། དེ་ནས་འབུལ་བ་ནི། ཨོཾ་མ་ཧཱ་བི་དྱཱ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡ་སྭཱ་ཧཱ། དེ་བཞིན་དུ།
པཱ་དྱཾ་སོགས་ནས། ནཻ་ཝི་དྱེའི་རྗེས་སུ། མུ་ཀུ་ཊ་དང༌། པ་ཏཾ་ཀ་ཞེས་བཅུག་ཅིང༌། དེ་ནས་ཤབྡ་རོལ་མོར་བཅས་པས་རང་རང་གི་ཕྱག་རྒྱ་དང་བཅས་གཙོ་མོ་དང་མཆོད་ཡུལ་སྤྱི་ལ་དབུལ། ཁྱད་པར་གྱི་མཆོད་པ་ནི། རང་རང་གི་ཕྱག་རྒྱ་དང་བཅས། ཨོཾ་མེ་གྷོལྐཱ་ཡ་ཨརྒྷཾ་ཨཱཿཧཱུྃ། ཨོཾ་མེ་གྷོལྐཱ་ཡ་པཱ་དྱཾ་ཨཱཿཧཱུྃ། ཨོཾ་མེ་གྷོལྐཱ་ཡ་པུཥྤེ་ཨཱཿཧཱུྃ།
ཨོཾ་མེ་གྷོལྐཱ་ཡ་དྷཱུ་པེ་ཨཱཿཧཱུྃ། ཨོཾ་མེ་གྷོལྐཱ་ཡ་ཨཱ་ལོ་ཀེ་ཨཱཿཧཱུྃ། ཨོཾ་མེ་གྷོལྐཱ་ཡ་གནྡྷེ་ཨཱཿཧཱུྃ། ཨོཾ་མེ་གྷོལྐཱ་ཡ་ནཻ་ཝི་དྱེ་ཨཱཿཧཱུྃ། ཨོཾ་མེ་གྷོལྐཱ་ཡ་མུ་ཀུ་ཊ་ཨཱཿཧཱུྃ། ཨོཾ་མེ་གྷོལྐཱ་ཡ་པ་ཏཾ་ཀ་ཨཱཿཧཱུྃ། ཨོཾ་མེ་གྷོལྐཱ་ཡ་ཤབྡ་རོལ་མོར་བཅས་པས་ཉི་མའི་མཆོད་པ་དང༌། དེའི་རིགས་འགྲེ་བར། ཨོཾ་ཤི་ཏཱཾ་ཤ་བྷེ་ཨརྒྷཾ་ཨཱཿཧཱུྃ་ནས་ཤཔྟའི་བར་གྱིས་ཟླ་བ་དང༌། ཨོཾ་རཀྟ་ཨཾ་ག་ཀུ་མ་རཱ་ཡ་ཨརྒྷཾ་ཨཱཿཧཱུྃ་སོགས་ཀྱིས་མིག་དམར།
ཨོཾ་བུདྡྷ་ཡ་ཨརྒྷཾ་སོགས་ཀྱིས་ལྷག་པ། ཨོཾ་བྲྀ་ཧ་སྦ་ཏཱ་ཡ་ཨརྒྷཾ་སོགས་ཀྱིས་ཕུར་བུ། ཨོཾ་ཨ་སུ་རོཏྟ་མཱ་ཡ་ཨརྒྷཾ་སོགས་ཀྱིས་པ་སངས། ཨོཾ་ཀྲྀཥྞ་ཝརྞཱ་ཡ་ཨརྒྷཾ་སོགས་ཀྱིས་སྤེན་པ། ཨོཾ་ཨ་མྲྀ་ཏ་པྲི་ཡཱ་ཡ་ཨརྒྷཾ་སོགས་ཀྱིས་སྒྲ་གཅན། ཨོཾ་ཛྱོ་ཏི་ཀེ་ཏ་བེ་ཨརྒྷཾ་སོགས་ཀྱིས་མཇུག་རིངས་ལ་ཕུལ་བས་དེ་དག་མཉེས་པར་བསམ་མོ། ། དེས་མཆོད་པའི་ཆོ་ག་བསྟན་ཟིན་ཏོ། ། བཞི་པ་བསྟོད་པ་ནི། དུས་གསུམ་སངས་རྒྱས་ཐམས་ཅད་ཀྱི། ། མཁྱེན་བརྩེ་ནུས་པའི་ངོ་བོ་ཉིད། །
སྒྲུབ་ལ་དངོས་གྲུབ་མཆོག་སྟེར་བ། ། རིག་པ་ཆེན་མོར་ཕྱག་འཚལ་བསྟོད། ། སིནྡྷུ་ར་ཡི་མཆོག་ལྟ་བུ། ། པདྨ་རཱ་ག་འདྲ་བའི་འོད། ། རྟ་བདུན་ཤིང་རྟ་ལ་ཞོན་པའི། ། རྡོ་རྗེ་ཉི་མར་བདག་ཕྱག་འཚལ། ། ཀུནྡ་ཁ་བ་ལྟ་བུ་སྟེ། ། འབྲས་བུ་སྨིན་སོགས་ཀྱིས་འཚོ་བ། ། ངང་པའི་བཞོན་པར་ཡང་དག་གནས། ། ཟླ་བ་ལ་ནི་བདག་ཕྱག་འཚལ། །
སྐྱོན་བྲལ་མཆོག་སྟེ་ཀུན་ནས་མེ། ། ར་སྐྱེས་ལ་ཞོན་མདུང་འཆང་ཞིང༌། ། གཞོན་ནུའི་རིགས་ལས་ཡང་དག་བྱུང༌། ། མིག་དམར་ལ་ནི་བདག་ཕྱག་འཚལ། ། གི་ཧང་གི་ནི་འོད་དང་མཉམ། ། ལག་ན་མདའ་དང་གཞུ་འཛིན་ཅིང༌། ། ཞི་བ་པདྨའི་སྟེང་ན་གནས། ། ལྷག་པ་ལ་ནི་བདག་ཕྱག་འཚལ། ། གླང་པོའི་བདག་པོ་ལ་ཞོན་ཞིང༌། ། སྟོན་པ་པོ་སྟེ་གསེར་གྱི་འོད། །
རིན་ཆེན་སྣོད་དང་ཕྲེང་འཛིན་ཕྱག ། ཚིག་བདག་ལ་ནི་བདག་ཕྱག་འཚལ། ། སྣ་ཚོགས་སྟོན་པར་ལེགས་པར་འབྱེད། ། དཀར་པོར་སྣང་ཞིང་རྟ་ལ་ཞོན། ། བུམ་པ་དང་ནི་ཕྲེང་བའི་ཕྱག ། ལྷ་མིན་བླ་མར་བདག་ཕྱག་འཚལ། ། ལུས་རྩུབ་སྔོ་བསངས་སྣང་བ་ནི། ། རུ་སྦལ་ལུས་ནི་ཡང་དག་གནོན། ། ཁ་དོག་གནག་ཅིང་ལག་ན་མདུང༌། ། དལ་འགྲོ་ལ་ནི་བདག་ཕྱག་འཚལ། །
གཉིས་སྐྱེས་གཤིན་རྗེ་མི་རྣམས་ནི། ། ཤིན་ཏུ་འཇིགས་ཤིང་འཇིགས་པར་བྱེད། ། ལུས་ཕྱེད་མཁར་གནས་ཟླ་བ་ནི། ། གཟིར་བྱེད་དེ་ལ་བདག་ཕྱག་འཚལ། ། ཕྱག་ན་རལ་གྲི་ཞགས་པ་འཛིན། ། ལུས་ཀྱི་ཕྱེད་ནི་མཇུག་མས་བརྒྱན། ། རྣམ་བཀྲ་རི་མོའི་ལུས་སུ་སྣང༌། ། འོད་ཀྱི་ཏོག་ལ་བདག་ཕྱག་འཚལ། ། བསྟོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་རྙེད་ཀྱི། །
ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་ཕྱག་འཚལ་ལོ། ། ཞེས་པས་བསྟོད་དོ། ། ལྔ་པ་བཟླས་ནས་མདོ་འདོན་པ་ལ། ཐོག་མར་གསང་སྔགས་བཟླ་བ་དང༌། དེ་ནས་མདོ་འདོན་པ་གཉིས་ལས། དང་པོ་ནི། ཨོཾ་མ་ཧཱ་བི་དྱཻ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་མེ་གྷོལྐཱ་ཡ་སྭཱ་ཧཱ། ཞེས་བྱ་བ་ལ་སོགས་པ་སྔར་བཤད་པའི་རང་རང་གི་སྔགས་རྣམས་བརྒྱ་རྩ་བརྒྱད་ལ་སོགས་པ་ཇི་ལྟར་ནུས་པ་ལྷ་རྣམས་ལ་དམིགས་ཤིང་མ་ཡེངས་པར་དངོས་གྲུབ་སློང་བའི་བསམ་པས་བཟླ་བར་བྱའོ། །
གཉིས་པ་མདོ་འདོན་པ་ནི། སྨིན་དྲུག་གི་ཟླ་བའམ་ཟླ་བ་གང་ཡང་རུང་བའི་ཡར་ངོའི་ཚེས་བདུན་ནས་བཅུ་བཞིའི་བར་ལ་བདུན་བདུན་འདོན་ལ་བཅོ་ལྔའི་ཉིན་མཚན་ཐོག་ཐག་འདོན་པར་བྱའོ། ། ཡང་ན་དེ་ཙམ་གྱི་ཡོ་བྱད་མ་འཛོམ་པའམ། དུས་ཁྱད་པར་ཅན་གཞན་ནམ། རང་གི་བར་ཆད་ཞི་བའམ་འདོད་པ་བསྒྲུབ་པའི་དོན་དུ་ཉིན་གཅིག་ཁོ་ནའམ། གཉིས་སམ་གསུམ་ལ་སོགས་པ་མཆོད་པ་བྱེད་ནའང་ལན་བདུན་ཁོ་ན་འདོན་པར་བྱའོ། ། དངོས་གཞིའི་ཆོ་ག་བསྟན་ཟིན་ཏོ། ། གསུམ་པ་མཇུག་གི་ཆོ་ག་ལ་བཞི་སྟེ། སྡིག་པ་ཞི་བར་བྱེད་པའི་སྦྱིན་སྲེག་དང༌། ཡོངས་སུ་མཉེས་པར་བྱེད་པའི་གཏོར་མ་དང༌།
ལྷག་ཆད་ཁ་བསྐངས་ཏེ་གཤེགས་སུ་གསོལ་བ་དང༌། བསྡུས་ནས་རྗེས་ལ་བྱ་བའི་རིམ་པའོ། ། དང་པོ་ནི། རང་དང་གཞན་གྱི་སྡིག་པ་དང་བར་ཆད་ཞི་བར་བྱ་བའི་ཕྱིར་སྦྱིན་སྲེག་བྱ་སྟེ། ཆོ་ག་གཞན་དང་མཐུན་ཏེ་ལོགས་སུ་ཤེས་པར་བྱའོ། ། གལ་ཏེ་མ་འབྱོར་ནའང་ཉེས་པ་མེད་དོ། ། གཉིས་པ་གཏོར་མ་འབུལ་བ་ནི། གཏོར་མ་བྲན་པ་ལ་དམིགས་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ། ཨོཾ་སྭ་བྷཱ་ཝ་སོགས་ཀྱིས་སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ།
ཁཾ་ལས་བྱུང་བའི་གཏོར་མ་ལྷའི་ཞལ་ཟས་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨ་ཀཱ་རོ་སོགས་ལན་གསུམ་དང༌། ཨོཾ་རུ་རུ་སྥུ་རུ་སོགས་ལན་གསུམ་གྱིས་བྱིན་གྱིས་བརླབས། གཏོར་མ་དང་པོ་བཅོམ་ལྡན་འདས་མ་ལ་མཚན་སྔགས་ལ་ཨ་ཀཱ་རོ་བཏགས་པ་གསུམ་མམ་ལྔས་ཕུལ། མཚན་སྔགས་ལན་གཅིག་སྔོན་དུ་འགྲོ་བའི་ཉེར་སྤྱོད་ཀྱིས་མཆོད། བསྟོད་པ་གོང་ལྟར་དང༌། འདོད་དོན་གསོལ་བ་གདབ། གཟའ་གཞན་རྣམས་ལ་སོ་སོའི་སྔགས་ཐམས་ཅད་ཀྱི་མཇུག་ཏུ། ཨ་ཀཱ་རོ་བཏགས་པ་ལན་གསུམ་བདུན་གང་རུང་གིས་ཕུལ་ལ། བསྟོད་པ་བསྡུས་པས་བསྟོད།
གཏོར་མ་གཞན་རྣམས་འབྲུ་གསུམ་གྱིས་བྱིན་གྱིས་བརླབས་ལ། ཕྱོགས་སྐྱོང་དང༌། འབྱུང་པོ་དང༌། བགེགས་རྣམས་ལ་སྦྱིན་པ་ཆ་གསུམ་སྤྱི་ལྟར་རོ། ། གལ་ཏེ་ནད་པ་སོགས་ལ་ཁྲུས་བྱེད་ན། སྦྱང་བ་གསུམ་སྔོན་དུ་འགྲོ་བས་ཇི་ལྟར་བལྟམས་པ་སོགས་དང༌། འདི་ནི་ཁྲུས་མཆོག་སོགས་དང༌། གཙོ་འཁོར་རྣམས་ཀྱི་སྔགས་སྔོན་དུ་འགྲོ་བས། སྦྱིན་བདག་ཆེ་གེ་མོའི་ཚེ་ཐོག་མ་མེད་པ་ནས་བསགས་པའི་སརྦ་པཱ་པཾ་བྷྱཿ ཤཱནྟིཾ་ཀུ་རུ་སྭཱ་ཧཱ།
སོགས་ཀྱིས་བུམ་པའི་ཆུས་བཀྲུ་བ་དང༌། ཡང་སྔགས་ལ་ཨ་པ་ནཱ་ཡ་སོགས་བཏགས་པ་སྒྲོ་མདོངས་བཅས་པས་བྱབས་པ་དང༌། སྔགས་རྣམས་ཀྱི་མཐར་རཀྵ་བཏགས་པས་སྤྱི་བོར་རྒྱ་གྲམ་དང༌། སྦྱིན་བདག་ཆེ་གེ་མོའི་ཚེ་ཐོག་མ་མེད་པ་ནས་བསགས་པའི་སརྦ་པཱ་པཾ་བྷྱཿ རཀྵས་སྙིང་ག་སོགས་སུ་རྒྱ་གྲམ་གྱིས་བསྲུང་བ་སོགས་རྣམ་འཇོམས་ལྟར་དང༌། རྡོ་རྗེ་སྤྱི་བོར་བཞག་ཅིང་སྔགས་རྣམས་ཀྱི་མཐར། རྒྱལ་བ་སྲས་བཅས་བདེན་པའི་བྱིན་རླབས་དང༌། ། གཟའ་ཡུམ་འཁོར་དང་བཅས་པས་མཐུ་སྟོབས་ཀྱིས། ། སོགས་བདེན་སྟོབས་དང་ཤིས་བརྗོད་རྣམས་བྱས་པས་འགྲུབ་བོ། ། གསུམ་པ་རྗེས་ཆོག་ནི།
མཆོད་པ་རྣམས་ཁ་གསོས་ལ་བྱིན་རླབས་གོང་ལྟར་བྱས་ལ། ཨོཾ་བྷ་ག་ཝ་ཏཱི་སརྦ་གྲ་ཧ་ན་ཀྵ་ཏྲ་མ་ཧཱ་རཱ་ཛ་ཡ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ་ནས། དེ་བཞིན་དུ་སྔགས་རྣམས་རེ་རེའི་སྔོན་དུ་འགྲོ་བ་ནས། ནཻ་བི་དྱེའི་བར་དང༌། དེ་ནས་མུ་ཀུ་ཊ། པ་ཏཾ་ཀ ཤབྡའི་བར་གྱིས་མཆོད། བསྟོད་པ་དུས་གསུམ་སངས་རྒྱས་སོགས་དང༌། རྒྱལ་བའི་རྣམ་འཕྲུལ་འཇིག་རྟེན་སྐྱོང༌། ། མཐུ་སྟོབས་རྫུ་འཕྲུལ་བསམ་མི་ཁྱབ། །
གཟའ་ཆེན་རྒྱུ་སྐར་རྒྱལ་བ་ཡི། ། བཀའ་ཡི་སྲུང་མ་ཀུན་ལ་བསྟོད། ། ཅེས་པས་བསྟོད་ཅིང༌། བཅོམ་ལྡན་འདས་མ་སོགས་ཀྱིས་འདོད་དོན་གསོལ་བ་གདབ། ཆོ་གའི་ལྷག་ཆད་ཁ་བསྐང་བའི་ཕྱིར་ཡི་གེ་བརྒྱ་པ་བརྗོད་ནས། བདག་ནི་མི་ཤེས་རྨོངས་པ་སྟེ། ། ཞེས་བྱ་བ་ལ་སོགས་པ་དང༌། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། །
དེ་ཀུན་ཁྱེད་ཀྱིས་བཟོད་པར་མཛོད། ། ཅེས་བརྗོད་ལ་བཟོད་པར་གསོལ་ཏེ། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། རང་རང་གནས་སུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿཞེས་པས་སེ་གོལ་གཏོགས་ལ་རྡུལ་ཚོན་གྱི་ཡེ་ཤེས་པ་རྣམས་རང་གནས་སུ་གཤེགས་སུ་གསོལ་ཏེ། སྤྲུལ་པ་རང་ལ་བསྡུ་ཞིང༌། རང་གི་དཔྲལ་བར་ཨོཾ་དཀར་པོ་སོགས་ཀྱིས་གནས་གསུམ་བསྲུང༌། དགེ་བ་འདི་ཡིས་མྱུར་དུ་བདག །
གཟའ་ཡུམ་འཁོར་བཅས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་དང༌། བཞི་བརྒྱ་རྩ་བཞིའི་ནད་དང་རིམས་ཀུན་དང༌། ། བགེགས་རིགས་བརྒྱད་ཁྲི་གདོན་ཆེན་བཅོ་ལྔ་སོགས། ། ལུས་སྲོག་དགེ་ལ་བར་དུ་གཅོད་པ་ཡི། ། འབྱུང་པོའི་གནོད་པ་ཞི་བར་མཛད་དུ་གསོལ། ། ཞེས་སོགས་ཤླཽ་ཀ་གསུམ་གྱི་མཇུག་རྣམས་ཀྱི་འདོད་གསོལ་ལ་ཉེ་བར་ཞི་བར་གྱུར་ཅིག ཅེས་སྨོན་ལམ་དུ་ཁ་བསྒྱུར་བ་དང་བཅས་ཏེ་བསྔོ་བ་སྨོན་ལམ་གང་ཤེས་དང་བཀྲ་ཤིས་ཀྱིས་མཐའ་བརྒྱན་པར་བྱའོ། །
བཞི་པ་ནི་སྔར་བྲིས་པའི་སྤོས་ཀྱི་དཀྱིལ་འཁོར་དང་མཆོད་རྫས་རྣམས་བསྡུས་ཏེ་འབབ་ཆུའམ། ཁྲོན་པ་ལ་སོགས་པར་དོར་ལ། རྗེས་ལ་བུམ་པའི་ཆུས་རང་དང་གཞན་ལ་བླུད་པ་དང༌། བཀྲུ་བ་དང་གཏོར་བ་ལ་སོགས་པས་རང་དང་གཞན་གྱི་དོན་བྱའོ། ། དེ་དག་ནི་མཇུག་གི་ཆོ་ག་སྟེ། དེ་ལྟར་དོན་གསུམ་གྱིས་ཇི་ལྟར་བྱ་བའི་ཆོ་ག་རྣམས་བཤད་ཟིན་ཏོ། ། ད་ནི་སྤྱི་དོན་གཉིས་པ་དེ་ལྟར་བྱས་པའི་ཕན་ཡོན་ལ་གཉིས་ཏེ། མི་མཐུན་པའི་ཕྱོགས་སྤོང་བ་དང༌། འདོད་པའི་དོན་འགྲུབ་པ་གཉིས་ལས། དང་པོ་ནི་གཟུངས་ཉིད་ལས་ལོ་དགུ་བཅུ་རྩ་དགུའི་བར་དུ་འཆི་བའི་འཇིགས་པ་མི་འབྱུང༌།
སྐར་མདའ་ལྟུང་བ་དང༌། གཟའ་དང་རྒྱུ་སྐར་ལ་སོགས་པའི་གནོད་པ་སྟེ། མདོར་ན་མི་མཐུན་པའི་ཕྱོགས་ཀྱི་གནོད་པ་ཐམས་ཅད་མི་འབྱུང་ངོ༌། ། གློག་དང་ཐོག་དང་ནད་རྣམས་སེལ་བ་དང༌། དུས་མ་ཡིན་པར་འཆི་བ་འབྱུང་བར་མི་འགྱུར་རོ། ། གཟའི་ཚོགས་ཀྱིས་གནོད་པ་བྱས་པ་ཐམས་ཅད་ཞི་བར་འགྱུར་རོ། ། རྟག་ཏུ་ཉམས་སུ་བླངས་ན་དངོས་གྲུབ་ཐམས་ཅད་རྗེས་སུ་སྟེར་བར་འགྱུར་རོ། ། བདག་ཉིད་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱེད་དོ། ། ཐམས་ཅད་དུ་སྲུང་བར་བྱེད་དོ། ། བགེགས་དང་གནོད་པ་ཐམས་ཅད་དང༌།
འཐབ་པ་དང༌། རྩོད་པ་དང༌། མཚང་འབྲུ་བ་དང༌། ཤགས་འགྱེད་པ་དང༌། རྒྱལ་པོ་དང༌། ཆོམ་རྐུན་གྱི་ཆད་པ་དང༌། འཁྲུལ་འཁོར་དང༌། སྔགས་དང༌། ཕྱེ་མ་དང༌། དུག་གི་སྦྱོར་བ་དང༌།
གནོད་སྦྱིན་དང༌། སྲིན་པོ་དང༌། འབྱུང་པོ་དང༌། མཁའ་འགྲོ་མ་ལ་སོགས་པ་རྣམས་བཟློག་པར་བྱེད་དོ། ། སྔགས་ཀྱི་ཚིག་རྣམས་གང་དག་གི་རྣ་བའི་བུ་གས་ཐོས་པར་གྱུར་ན། དུས་མ་ཡིན་པར་འཆི་བར་མི་འགྱུར་རོ། ། དེའི་རིགས་རྒྱུད་ཐམས་ཅད་ཀྱི་དབུལ་བའི་གདོན་ཉམས་པར་བྱེད་དོ། ། གཉིས་པ་ཡང་གཟུངས་འདི་ཉིད་ནས་སྐྱེ་བ་དྲན་པར་འགྱུར་བ་དང༌། གཟའ་ཐམས་ཅད་ཀྱིས་ཅི་འདོད་པ་སྟེར་རོ། ། ཞེས་གསུངས་ཏེ།
མདོར་ན་ཇི་ལྟར་བསམ་པ་དེ་དང་དེ་འགྲུབ་པར་འགྱུར་རོ། ། ཞེས་བྱ་བའི་དོན་ཏོ། ། ཆོ་ག་མ་ལུས་པ་བསྟན་ཟིན་ཏོ། ། སྨྲས་པ། འཇམ་དཔལ་གཞོན་ནུ་འགྲོ་འདུལ་ངུར་སྨྲིག་འཆང༌། ། མཆོག་གི་རྣམ་རོལ་ཆེན་པོའི་ཞལ་གྱི་ལུང༌། ། གཟའ་ཡུམ་འཁོར་བཅས་མཆོད་པས་འཇིག་རྟེན་དུ། ། ཕན་བདེའི་འདོད་དགུ་འཇོ་བའི་དཔག་བསམ་སྐྱེས། ། མཆུ་འདབ་སྙུང་བས་ཤིབ་བུར་བཟླས་པ་མེད། ། དཔྱོད་ལྡན་གཞན་བློ་བོར་བ་བློ་བུར་དུ། །
རྙེད་པ་མེད་པར་མཁས་མཆོག་གོང་མའི་གསུང༌། ། ཉམས་བླང་བདེ་བའི་ཆོ་གར་ཁོ་བོས་སྤེལ། ། རྣམ་དཀར་དགེ་བའི་ཉི་མས་ལུས་ཅན་ཀུན། ། ནད་དང་གདོན་བགེགས་བར་ཆད་མུན་བསལ་ནས། ། བདེ་དགའ་ཉི་གཞོན་འོད་ཟེར་འཐུངས་པའི་ལུས། ། དགེ་བཅུར་སྤྱོད་པའི་བཅུད་ཀྱིས་རིང་འཚོར་ཤོག ། ཅེས་གཟའ་ཡུམ་འཁོར་དང་བཅས་པ་མཆོད་པའི་ཆོ་ག་ནད་གདོན་མུན་པ་སེལ་བའི་མ་ཟླུམ་ཞེས་བྱ་བ་འདི་ནི། ས་སྐྱ་པཎྜི་ཏས་མཛད་པའི་མཆོད་ཆོག་ལ། དོན་གཉེར་གསར་བུས་འཇུག་པ་མ་སྤོབས་པར། གཞུང་དང་གསལ་བྱེད་མཉམ་འགྲོས་སུ་བཏང་བ་ཞིག་དགོས་ཞེས།
ཆོས་རྗེ་བླ་མ་དམ་པ་ཀུན་དགའ་བསོད་ནམས་པའི་གསུང་མཆིད་དྲི་ཟའི་བུ་མོའི་དབྱངས་སྙན་ལྟ་བུས་སོན་པར་བརྟེན། གཞུང་དངོས་གཞིར་བཞག་དེར་མི་གསལ་བ་འཕགས་བོད་མཁས་པའི་ལེགས་བཤད་ལས་ཀྱང་ཅུང་ཟད་བརྒྱན་ཏེ། ཉམས་སུ་བླང་བདེ་བར་བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་བཅུ་གསུམ་པའི་ནང་གསེལ་རྣམ་པར་རྒྱལ་བའི་བགྲང་གཞིའི་ཞག་གི་ཕུང་པོ། ཐ་སྐར་གྱི་དགའ་མས་ཉ་བའི་དམར་ཕྱོགས་ཀྱི་བཟང་པོ་གསུམ་པའི་ཚེས་ལ་གྲུབ་པར་བགྱིས་པ་སརྦ་ས་ཏྭཾ་ཧི་ཏོ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
