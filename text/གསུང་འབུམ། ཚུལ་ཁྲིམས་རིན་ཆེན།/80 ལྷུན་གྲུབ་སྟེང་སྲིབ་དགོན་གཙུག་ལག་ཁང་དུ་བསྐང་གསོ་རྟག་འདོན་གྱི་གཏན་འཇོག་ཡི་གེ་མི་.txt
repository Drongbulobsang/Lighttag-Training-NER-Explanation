གསུང་འབུམ། ཚུལ་ཁྲིམས་རིན་ཆེན།
པོད ༨༠
ལྷུན་གྲུབ་སྟེང་སྲིབ་དགོན་གཙུག་ལག་ཁང་དུ་བསྐང་གསོ་རྟག་འདོན་གྱི་གཏན་འཇོག་ཡི་གེ་མི་འགྱུར་ཚངས་པའི་དྲང་ཐིག
༼ཆ༽ ༄༅། །དཔལ་ལྷུན་གྲུབ་སྟེང་སྲིབ་དགོན་གཙུག་ལག་ཁང་དུ་བསྐང་གསོ་རྟག་འདོན་གྱི་གཏན་འཇོག་ཡི་གེ་མི་འགྱུར་ཚངས་པའི་དྲང་ཐིག་ཅེས་བྱ་བ་བཞུགས་སོ།། ༄༅། །མཱཏྟཎྜཱཡཱརཏྣསུཝརྞཎསྱསུམེརུཾཨཱལིཾགིཏྱཿརསྨིཀརེབྷིཤྴཏམེཝཱཏྲ། ནིཿཤྲེཡནྶིཤྱབྷྱུདཡེཏཱཤརཎམྷིཿ ཀཱཙིདྡྷཱུཏཾཔཱལཡཤཽདྡྷཽདནིནཱཧིཿ། ༄༅། །རིན་ཆེན་གསེར་གྱི་ལྷུན་པོར་མ་ཟླུམ་གྱི། ། འོད་ཟེར་ལག་པས་ལན་བརྒྱར་འཁྱུད་མཚུངས་ལས། ། སྐྱབས་སུ་སོང་བས་མངོན་མཐོ་ངེས་ལེགས་དཔལ། ། ཅི་ཡང་འབྱུང་བ་ཟས་གཙང་སྲས་ཀྱིས་སྐྱོངས། ། བདེ་གཤེགས་བཀའ་དོན་སྨྲ་བའི་མཁས་ཁྱོད་ཀྱི། །
ལེགས་བཤད་བདུད་རྩིས་གཟུ་ལུམ་འདོམས་པའི་སྙིང༌། ། མི་བཟད་ཟུག་རྔུ་བསྐྱེད་ན་ཀུན་དགའི་དཔལ། ། སྟེར་བའི་སྙིང་པོ་རིགས་སམ་ས་སྐྱ་པ། ། ཀུན་ཕན་དཀྱིལ་འཁོར་ལེགས་མཐོང་ཚངས་པའི་བུ། ། ཡིད་སྲུབས་ལོངས་སྤྱོད་རྣམ་འཕྲུལ་འདོད་ལྡན་བཞིན། ། ཀུན་དགའི་ལུགས་མཆོག་འདོམས་པའི་དབང་ཕྱུག་གང༌། ། སྐལ་བཟང་མཁས་པ་མང་པོས་གཙུག་གི་བསྟེན། ། སྔོན་རབས་ཐང་ཆེན་སྟོང་པའི་ལྗོངས་འདི་ན། ། ཆོས་སྲོལ་དང་པོར་འབྱེད་པའི་རྒྱལ་པོར་ཐོས། ། བརྩོན་འགྲུས་ཀྱིས་བསྐྱེད་ཐར་པའི་ཁང་པ་བཟང༌། །
བསྐྲུན་པའི་བཀའ་དྲིན་མེས་པོའི་རྗེས་སུ་དྲན། ། མངའ་རིས་ཁམས་བོད་གཏོགས་པའི་རིགས་ཅན་གསུམ། ། ཐེག་གསུམ་ཆོས་ཀྱི་སྨྲ་མཁས་གང་དག་བྱོན། ། ཀུན་གྱི་རྟོགས་བརྗོད་དྲན་པ་དེ་ནས་བཟུང༌། ། སྨྲ་མཆོག་གྲགས་པ་གཞན་ལ་གུས་པ་ལྷོད། ། རྣོ་མཚོན་གདེངས་དང་མདའ་ལྔའི་བདག་པོ་གྲོགས། ། བཀུག་མིན་ན་ཡང་མཁས་ཚུལ་གསུམ་སྐྱོང་བ། ། ལྗོངས་ཀྱི་དཀྱིལ་འཁོར་དྲིན་དུ་ཆེ་བའི་མཆོག ། ཇི་སྙེད་བྱོན་པའི་ཞབས་རྡུལ་གཙུག་ཏུ་བཀོད། ། གོམ་གསུམ་གནོན་པས་མ་བཅད་ཚངས་པའི་བཀས། །
བྱིན་མིན་ཐ་གྲུ་རབ་ཡངས་དབྱིག་འཛིན་ཁྱོན། ། སྡེ་བཞི་དགེ་བཅུའི་དབང་སྒྱུར་ཆོས་ལྡན་གྱི། ། ས་གཞི་སྐྱོང་ཆེན་ཐམས་ཅད་བསྔགས་པའི་འོས། ། ཕུན་ཚོགས་སྡེ་བཞི་རྒྱས་འགྱུར་སའི་ཐིག་ལེར། ། དགེ་བའི་མཚན་མས་བསུ་བའི་གཙུག་ལག་ཁང༌། ། རྒྱལ་བ་སྲས་དང་བསྟན་སྲུང་རབ་འབྱམས་ཚོགས། ། དངོས་གྲུབ་སྦྱིན་པའི་ཕྱག་རྒྱ་རྐྱོང་སྙམ་བྱེད། ། ཡོན་ཏན་གཏེར་གྱུར་དེ་དག་མཆོད་པའི་ཡོན། ། ཕྲ་མོས་དགྱེས་འདོད་བློ་འདི་ཅི་ལས་སྐྱེས། ། འོན་ཏེ་སྟོན་པའི་མཆོག་ལ་བགྲེས་མོས་སྔོན། །
མར་མེ་ཕུལ་བས་འཚང་རྒྱ་འགྱུར་བར་བསྟན། ། བསམ་སྦྱོར་དགེ་བས་ཀུན་བསླངས་མཆོད་པའི་རྒྱུན། ། ཆུང་ཡང་བླ་མའི་བཀའ་ལུང་མི་བཟློག་ཕྱིར། ། ལྷ་སྲུང་རྒྱ་མཚོ་མཆོད་པའི་གཏན་འཇོག་གི ། བཀོད་པ་མི་ཉམས་ཡི་གེའི་ལམ་དུ་སྤེལ། ། ཞེས་མཆོད་བརྗོད་དངོས་པོ་ངེས་བསྟན་གྱི་ངག་ཉུང་ངུས་མདུན་བསུ་ནས། སྐབས་སུ་བབ་པའི་གླེང་བ། བདག་ཅག་རྣམས་ཀྱི་སྟོན་པ་བླ་ན་མེད་པ་ཤཱཀྱ་སེང་གེས་ལེགས་པར་གསུངས་པ་འཕགས་པ་དགེ་བའི་རྩ་བ་ཡོངས་སུ་འཛིན་པའི་མདོ་ལས། ཇི་སྐད་དུ། དེ་ཚེ་འཇིག་རྟེན་མགོན་པོའི་སྤྲུལ་པ་སྤྲུལ། །
དེ་ཚེ་དགེ་སློང་ཀུན་དགའ་བཟང་པོ་འབྱུང༌། ། ཚུལ་ཁྲིམས་ཀྱིས་ཀྱང་ཁྱད་པར་འཕགས་གྱུར་ལ། ། ཐོས་པ་མང་ཞིང་ཕ་རོལ་ཕྱིན་པས་འཕགས། ། ཐབས་དང་ཤེས་རབ་ལ་ནི་ཤིན་ཏུ་བསླབས། ། ཞེས་སོགས་དང༌། གཞན་ཡང་དམ་ཆོས་པདྨ་དཀར་པོ་སོགས་ནས་ལུང་བསྟན་པའི་བསྟན་འཛིན་གྱི་སྐྱེས་བུ་ཆེན་པོ་རྒྱལ་བ་རྡོ་རྗེ་འཆང་ཀུན་དགའ་བཟང་པོ་ཞེས་མཚན་གྱི་བ་དན་དཀར་པོ་སྲིད་པའི་རྩེར་འཕྱོ་བ་གང་དེས་ཀུན་མཁྱེན་ཉི་མའི་གཉེན་གྱི་བསྟན་པར་མཁས་པའི་བྱ་བ་འཆད་རྩོད་རྩོམ་གསུམ་དང༌། ཕྲིན་ལས་གཞལ་དུ་མེད་པས། འགྲོ་བ་རྒྱ་མཚོ་སྐལ་བ་མཆོག་གི་བདུད་རྩིའི་རོ་ལ་སྦྱོར་བའི་དུས་ཀྱི་ཞབས་ཟུང་ཆུ་སྐྱེས་མངོན་པར་བཀོད་པའི་ཆོས་ཁྲི་ཆེན་པོ་པདྨ་རཱ་གའི་ཁ་དོག་ཅན་གང་དུ། སྲིད་ཞིའི་ཤིས་པ་ཀུན་གྱིས་རྒྱལ་ཚབ་ཏུ་མངའ་གསོལ་བའི་སྡོམ་གསུམ་སྨྲ་བའི་ཉི་མ་གང་དག་བྱོན་པ་ལས། གདན་རབས་སོ་གསུམ་པར་གྱུར་པ་མཁན་ཆེན་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ཉིད།
སྡེ་དགེ་ཁྲི་ཆེན་བླ་མ་ཀུན་དགའ་ཕྲིན་ལས་རྒྱ་མཚོ་པ་སྐུ་མཆེད་ཞལ་འཛོམ་པའི་བསོད་ནམས་གསེར་གྱི་ཤིང་རྟས་ལྕགས་སྤྲེལ་གྱི་ལོར་ལྗོངས་འདིར་སྤྱན་དྲངས་ནས་ཁྱི་ལོའི་བར་བགྲང་གཞི་བཅོ་ལྔར་བཞུགས། སླར་དབུས་གཙང་ཕྱོགས་སུ་ཆིབས་ཀྱི་ཁ་ལོ་སྒྱུར་ཉེ་བ་ན། པར་དཔོན་དགེ་སློང་ཚུལ་ཁྲིམས་ཏིང་འཛིན་ཅན་ལ་འདི་སྐད་དུ་སྩལ་ཏེ། དཔལ་ལྷུ་གྲུབ་སྟེང་གི་སྲིབ་དགོན་གྱི་གཙུག་ལག་ཁང་འདི་ནི། སྔོན་དུས་སྡེ་དགེའི་ཡང་མེས་བོ་ཐར་ཞེས་བྱ་བ་གཙུག་ལག་ཟུང་གི་ཡུལ་ལ་རྣམ་པར་དཔྱོད་པའི་བློ་གྲོས་གསལ་ཞིང༌། བསྟན་སྲིད་ཀྱི་སྤྱོད་པའི་ཁུར་ཆེན་འདེགས་པ་ལ། ལེགས་བྲིས་ཀྱི་གཙོ་བོའི་སྙིང་སྟོབས་རྫོགས་པ་གང་དེས། གྲུབ་པའི་དབང་ཕྱུག་བརྩོན་འགྲུས་བཟང་པོའམ། ཇི་སྐད་དུ། ཁྱབ་བདལ་ཆེན་པོའི་ཐང་ཆེན་ན། །
སྟོང་ཉིད་རྟོགས་པའི་རྣལ་འབྱོར་པ། ། འཇིགས་མེད་རྒྱལ་པོ་ལྟ་བུར་བཞུགས། ། དེ་ཕྱིར་ཐང་སྟོང་རྒྱལ་པོར་ཐོགས། ། ཞེས་ཡེ་ཤེས་ཀྱི་ཌཱ་ཀིས་ཐང་སྟོང་རྒྱལ་པོ་ཞེས་མཚན་དུ་གསོལ་བ་གང་དེས། མངོན་པར་ཤེས་པ་དང་རྫུ་འཕྲུལ་གྱི་རྐང་པ་གྲུབ་པས། དག་པའི་ཞིང་རབ་འབྱམས་དང༌། འཛམ་བུའི་གླིང་གི་ཡུལ་གྲུ་ཀུན་དུ་གཤེགས་བཞུད་ལ་ངལ་བ་མི་མངའ་བར། གདུལ་བྱ་གྲངས་མེད་པ་ངན་འགྲོ་དང་འཁོར་བའི་སྡུག་བསྔལ་རྒྱུ་དང་བཅས་པ་བཟློག་སྟེ། བདེ་བ་རྒྱུ་དང་བཅས་པར་དངོས་དང་བརྒྱུད་པས་དགོད་ཅིང་གཤེགས་པ་དང་མཇལ་ཏེ་མཆོད་གནས་སུ་ཐོབ། གྲུབ་ཆེན་དེས་ཡེ་ཤེས་གཟིགས་པའི་མེ་ལོང་དུ།
སྲིབ་རིའི་ཞོལ་དུ་དགོན་སྡེ་བཏབ་ན་བསྟན་པའི་བཤད་སྒྲུབ་དར་བ་སོགས་ཀྱི་དགེ་མཚན་གྱི་གཟུགས་བརྙན་ཤར་བར་བརྟེན། དེར་གཙུག་ལག་ཁང་དགོན་དུད་རྣམས་དང་བཅས་པ་བསྐྲུན་ནས། དེར་ཆོས་སྲུང་གི་བསྙེན་པ་མཛད་ནས་གཉེར་གཏད་བཅོལ། དེ་ནས་བརྩམས་ཏེ་ལྗོངས་འདིར་བསྟན་སྲིད་ཉི་ཟླ་ཟུང་འབྲེལ་གྱི་སྣང་བ་དམ་པས་ཕྱོགས་བྲལ་ཁྱབ་པའི་བཀྲ་ཤིས་ཀྱི་སྒོ་བརྒྱ་ཕྲག་ཕྱེ། དེ་ལྟར་ཉིན་དགོན་ནུབ་ཀྱི་མགོན་ཁང་དུ་བཞུགས་པའི་གསང་མགོན་ཡེ་ཤེས་པ་མངོན་སུམ་དུ་ཞུགས་པར་གྲགས་པ་འདི་ཉིད་ཀྱང་དེར་བཞུགས་པ་ནས་སྤྱན་དྲངས་པར་གྲགས། ཁྲི་ཆེན་སངས་རྒྱས་བསྟན་པ་སོགས་ཀྱི་སྐུ་རིང་ལ་སྲིབ་དགོན་གྱི་གཙུག་ལག་ཁང་ཉམས་གསོ་ལྡེབས་བྲིས་ཀྱི་བདག་རྐྱེན་ཙམ་ལས་དུས་མཆོད་དང་བསྐང་གསོ་སོགས་ནི་མ་གནང་འདུག ངེད་ཀྱིས་གསང་མགོན་གྱི་སྐུ་ཚབ་ལྟ་བུར་ལྡེར་བཟོའི་མགོན་སྐུ་ཁྲུ་ཚད་ཙམ་ཞིག་བཞེངས་ནས་བཞག་ཡོད། ད་དུང་གཙུག་ལག་ཁང་དེར་བསྐང་གསོ་རྒྱུན་འདོན་ལེགས་པ་ཞིག་བཙུགས་ན། སྤྱིར་ས་ངོར་བསྟན་པའི་ཕྲིན་ལས་མི་ནུབ་པ་དང༌། བསྟན་འཛིན་གྱི་སྐྱེས་བུ་སྤྱི་དང༌།
སྒོས་སུ་སྡེ་དགེ་གོང་མ་བསྟན་ཇུས་ལ་སྐུ་དྲིན་ཅན་བྱོན་པ་རྣམས་ཀྱི་ཐུགས་དགོངས་རྫོགས་པ་དང༌། ད་ལྟར་ཞལ་བཞུགས་པ་རྣམས་ཀྱི་སྐུ་ཚེ་བསོད་ནམས་ཕྲིན་ལས་མི་བརྒྱུད་རྒྱུན་མི་ཆད་པའི་རིམ་གྲོར་ཕན་སྐྱེད་འབྱུང་བ་སོགས་གྲུབ་ཆེན་གོང་མ་རྣམས་ཀྱི་ཐུགས་བསྐྱེད་དང་སྨོན་ལམ་གྱི་མཐུ་བཙན་པོར་ཡོད་པ་ཐེ་ཚོམ་མི་དགོས་མོད། དེ་སྔོན་ངེད་རང་གིས་ནི་རང་གཞན་དོན་དུ་ཞུ་བྱ་མང་འགྲོ་བས་སྙན་སྒྲོན་འབུལ་སྐབས་ཞིག་མ་འཕྲོད་པས། སླར་ཁྱེད་རྣམ་པ་ལྟ་བུ་ཞིག་གིས་འཕྲོས་གླེང་འབུལ་ནུས་པའམ། མ་ནུས་ཀྱང་པར་དཔོན་རང་གིས་བསྐང་གསོ་རྒྱུན་བཞག་ནུས་པ་ཞིག་བྱུང་ན་ཡིད་འཇོག་མཛོད་ཅེས་ཕེབས་ཀྱང་གསུང་ལན་ཅི་ཡང་ཞུ་མ་སྤོབས། རྒྱུ་མཚན་བདག་གི་ཡང་མེས་རྨེ་ཤོད་དགེ་རབ་ཡིན་པའི་རྒྱུས། ཡ་མ་ཚེ་ཐར་ཞེས་པ་དེ་བླ་མ་ཕུན་ཚོགས་ལ་མགོ་སྒེར་བཏགས་བྱས། མིང་ལ་མགོ་ཡག་སྐྱབས་ཞེས་བཏགས་ནས་བདག་རྐྱེན་བཟང་པོ་སྩལ། དེའི་བུ་ཇོ་མོ་སྐྱབས་ཞེས་པ་དཔའ་རྩལ་ཆེ་ཞིང་དགྲ་ཐབས་ལ་རྒོད་པས་བླ་མ་ཕུན་ཚོགས་པའི་ཐུགས་རྩར་ཟིན། གླིང་མདོ་མང་དང་བེ་རི་སོགས་ཕྱི་ནང་དགྲ་སྡེ་འདུལ་དུས་དམག་དཔོན་དུ་བསྐོས་པས་དགོངས་བཞེད་བཟང་པོ་འགྲུབ།
དེའི་བུ་ཇོ་ཕྲུག་ཅེས་པ་ཁྲི་ཆེན་སངས་རྒྱས་བསྟན་པ་སྐུ་ན་གཞོན་ནུའི་སྐབས་ཚོང་དཔོན་དུ་བསྐོས། ཕྱིས་སུ་སྐུ་ཚབ་བསྐོས་མིར་བདག་རྐྱེན་བཞག དེའི་ཚ་བོ་ཇོ་ཚ་དཀོན་མཆོག་ཞེས་པ་ཝ་ར་ཕོ་བྲང་དུ་བསྐོས་མི་བཞག དེས་ན་མི་རྟིང་བདག་ལ་ཐུག་པའི་བར་བདག་རྐྱེན་ལ་མ་བཀོད་པ་ཅི་ཡང་མེད་ཀྱང༌། བདག་ནི་ཤེས་བློ་མཁོས་དཀའ་དང་བསོད་ནམས་ཀྱི་འཕེན་ཤུགས་ཆུང་བས། ས་སྟེང་གི་རྒྱལ་པོ་ཆེན་པོར་ཞུ་འབུལ་བྱེད་ཕོད་པའི་འཁོས་ནི་ཅི་ཡོད་སྙམ་ནས་རང་གར་བསྡད་པ་ཡིན། ད་ནི་རང་ཚེ་ཡང་ཅི་ཡོད་མི་ཤེས་པས། མཁན་ཆེན་རྡོ་རྗེ་འཆང་ཐམས་ཅད་གཟིགས་པའི་བདག་ཉིད་ནས། བཀའ་ལུང་ཕེབས་དོན་སྟོང་པར་ལུས་སོང་ན། རང་ཉིད་མཆོག་གི་རྡོ་རྗེ་སློབ་དཔོན་གཏན་གྱི་སྐྱབས་གནས་རིན་པོ་ཆེ་དེ་ཉིད་ཀྱི་ཐུགས་ཀྱི་བཞེད་པ་མི་རྫོགས་པའམ་མི་མཉེས་པར་གྱུར་སོང་ན།
སྐྱེ་བ་དང་ཚེ་རབས་ཀུན་དུ་མི་ལེགས་པའི་གཞིར་འགྱུར་གྲང༌། བཀའ་བཞིན་གྲུབ་པ་ཞིག་བྱུང་ན། ཇི་སྐད་དུ། མཆོད་པ་ཐམས་ཅད་ཡོངས་སྤངས་ནས། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་གསུངས་པ་ལྟར། གསང་སྔགས་པའི་རྡོ་རྗེ་སློབ་དཔོན་མཉེས་པར་གྱུར་ན། མཆོག་ཐུན་མོང་གི་བདེ་ལེགས་ཐམས་ཅད་བླ་མ་མཉེས་པ་ལས་འབྱུང་དགོས་པར་བཤད་པའི་ཕྱིར།
དེ་ལས་ལྷག་པའི་བསྒྲུབ་བྱ་ཅི་ཞིག་སྙམ་ནས། ཡོད་པ་མེད་པའི་འདོད་པར་དེར་བསྐང་གསོའི་རྒྱུན་ཕྱིར་གཏོར་སྒམ་འོག་ཏུ་གཏོར་མ་དང༌། སྟེང་དུ་མཁན་ཆེན་པས་བཞག་པའི་མགོན་སྐུ་དང༌། ཚུལ་ཁྲིམས་ཏིང་འཛིན་ཅན་བདག་གིས་བཞེངས་པའི་ཙནྡན་དམར་པོ་ལ་བརྐོས་པའི་གུར་མགོན་སྐུ་མཐོ་ཚད་གཅིག དཔལ་ལྡན་ལྷ་མོའི་སྐུ་ཙནྡན་དཀར་པོ་ལས་བརྐོས་པ་དེ་བས་ཆུང་ཙམ་དང༌། དཔལ་མགོན་བྲམ་ཟེའི་གཟུགས་ཅན། ཨེ་ཀ་ཛ་ཊཱི། གནོད་སྦྱིན་ཡབ་ཡུམ་གཉིས། པུ་ཏྲ་མིང་སྲིང་གསུམ་སྐུ་དངོས་ཙནྡན་དཀར་པོ་དང་མེ་རིས་སོགས་ཙནྡན་དམར་པོར་བརྐོས་པ་གསེར་སྦྱང་གིས་གཡོགས་པ་རྣམས་སྙན་དར་བཅས་སྐུ་རྟེན་དུ་བསྒྲིགས། འོག་གི་བསྐང་གཏོར་རྣམས་ལོ་རེ་བཞིན་དུ་བརྗེ་རྒྱུ་དང༌།
བསྐང་གསོ་བཏང་མཁན་གྱི་དགེ་སློང་རེ་ཞིག་རང་གིས་གང་འོས་རེ་བཞག དེ་ནས་ཀྱང་བསྐལ་པ་ནམ་གནས་བར་དུ། དགེ་སློང་བསྙེན་སོང་ཚད་ལྡན་བྱེད་པ་རེ་མགོན་བླར་བཞག་ནས། དེ་དག་གི་རྟེན་དུ་སྤམ་ཕུང་གི་ལྟག་ནས་བདག་དབང་ཆོད་པའི་ཞིང་ས་ནས་ཞོ་བཅུ་འགྲོ་ངེས་དང་བཅས་རྣམས་གཏན་འཇོག་བགྱིས་པ་འདི་དག་གོང་གསལ་ལྟར། ལྗོངས་འདིར་བསྟན་སྲིད་ནམ་གནས་ཀྱི་བར་བསྐང་གསོ་རྒྱུན་འདོན་རྒྱུན་མི་ཆད་ཅིང་གཏན་འཇོག་རྣམས་མགོན་བླ་བ་གཅིག་ནས་གཅིག་ཏུ་རྩིས་འཕྲོད་མི་ཉམས་པར་ཡོད་དགོས་པའི་བཀོད་སྦྱར་གྱི་ཡི་གེར་བྱས་པའོ། ། འདིར་སྨྲས་པ། བསམ་སྦྱོར་རྩོམ་པ་ཁྱིམ་པའི་སོ་ནམ་མིན། ། གཏན་འཇོག་ཀ་ཅ་གཉེན་ཟླའི་གསོས་ཕྱིར་མིན། ། གང་ཕྱིར་མཆོད་པའི་ཉེར་སྤྱད་གཅིག་ནས་གཅིག ། རྩིས་སུ་སྤྲོད་བྱར་འགོད་ལ་སྤྲོ་བ་སྐྱེས། །
དེས་བསྐྱེད་བསོད་ནམས་ཁ་བའི་རྡུལ་བརྩེགས་ལས། ། འཁོར་གསུམ་རྟོགས་བྲལ་ཡོངས་བསྔོའི་ཆུ་ཀླུང་ཆེ། ། འགྲོ་དྲུག་རྒྱུད་ཀྱི་ས་གཞིར་འཁྱིལ་བའི་ཀློང༌། ། བྱང་ཆུབ་སྙིང་པོའི་འདབ་སྟོང་དགོད་ཕྱིར་བསྔོ། ། ཀུན་མཁྱེན་བསྟན་པའི་འགྲེལ་བྱེད་ས་སྐྱ་པ། ། དེ་ཚུལ་འདོམས་པའི་རྒྱལ་པོ་ཨེ་ཝཾ་པ། ། མཆོག་ཟུང་བཞེད་སྲོལ་བཤད་སྒྲུབ་དབྱངས་སྙན་པོ། ། འོག་མིན་བར་དུ་ལུད་པར་རྒྱས་གྱུར་ཅིག ། གནས་ལྔའི་གཞུང་གི་ཚིག་བཟང་ལམ་གྱི་མཐའ། ། འཇལ་བྱེད་སྨྲ་བ་མཁས་པའི་འདབ་བཟང་དབང༌། །
མཁས་ཚུལ་གསུམ་གྱི་སྒྲོ་རྩལ་བསྐྱོད་པ་ལ། ། དུས་འཛིན་དྲེགས་པའི་བགྲོད་པ་ཁེགས་གྱུར་ཅིག ། ཀློག་སྤང་བྱ་བའི་འཁོར་ལོ་རྣམ་གསུམ་གྱིས། ། རྒྱལ་བའི་གསུང་དོན་ལྷུར་ལེན་ངུར་སྨྲིག་འཆང༌། ། ནོར་འཛིན་ལུས་ཕྲའི་ཁུར་དུ་ཆེས་ལྕི་བས། ཕྱོགས་ཀྱི་དཀྱིལ་འཁོར་མཛེས་པར་བརྒྱན་གྱུར་ཅིག ། རྒྱལ་བསྟན་ཇུས་སྲིད་ཉིན་མཚན་མགོན་པོ་ཟུང༌། ། ཆབ་འབངས་ལྕགས་རིའི་ཁོར་ཡུག་རྒྱུ་བའི་ཁོངས། ། བདེ་སྐྱིད་གཞོན་ནུ་འགུགས་པའི་ས་སྐྱོང་རྗེ། ། སྐུ་ཚེ་རིགས་སྟོབས་བརྒྱ་བྱིན་རྗེས་འགྲོར་ཤོག །
མངའ་འབངས་ཀྱིས་མཚོན་རིས་བྲལ་སྐྱེ་འགྲོ་རྣམས། ། ཉེ་བར་འཚེ་མེད་བདེ་འབྱོར་རྒྱས་པ་ལ། ། དགྱེས་དགུར་རྩེན་པས་སུམ་རྩེན་སྐལ་བ་བཟང༌། ། ས་སྟེང་འདི་ན་འཕོས་སྙམ་བྱེད་གྱུར་ཅིག ། ཅེས་དགེ་བའི་རྩ་བ་བསྟན་པ་དང་སེམས་ཅན་ལ་ཕན་ཞིང༌། མཐར་ཐུག་སངས་རྒྱས་ཀྱི་རྒྱུར་བསྔོ་བ་སྟེ། དེ་ལྟར་གཏན་འཇོག་བཀོད་སྦྱར་གྱི་ཡི་གེ་ཡིད་ཆེས་ཚངས་པའི་དྲང་ཐིག་ཅེས་བྱ་བ་འདི་ཉིད་བཞག་པ་ལ། སླར་ཡང་དགེ་རྒྱུན་བསྟན་སྲིད་ནམ་གནས་ཀྱི་བར་མི་འགྱུར་བར་བརྟན་པ་ལ་ནི། དཔལ་དུས་ཀྱི་འཁོར་ལོའི་དབང་མདོར་བསྟན་ལས། གང་ན་ས་ཕྱོགས་ཆོས་ལྡན་ཞིང༌། །
གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པའི། ། གནས་དེར་རྣལ་འབྱོར་བརྩམ་པར་བྱ། ། ཞེས་དཀོན་མཆོག་མཆོད་པ་ལ་སོགས་པ་དགེ་བའི་རྒྱུན་ཇི་ཙམ་ཞིག་བསྒྲུབས་ཀྱང༌། དེ་ནམ་ཡང་མི་འགྱུར་བར་ཡུན་དུ་གནས་པ་ལ། ཆོས་ལྡན་གྱི་རྒྱལ་པོའི་བཀའ་ཁྲིམས་རྒྱབ་བརྟེན་མེད་ན་བྱ་བ་ཅི་དང་ཅི་བརྩམས་ཀྱང་ཆུ་ལ་རི་མོར་བྲིས་པ་ལྟ་བུ་ལས་མི་འབྱུང་བའི་ཕྱིར། རྒྱབ་ནོན་གྱི་གསེར་ཐམ་ཞུས་པར། དཔལ་ལྡན་བླ་མ་ཁྲི་ཆེན་པ་ནས་འདི་སྐད་དུ་བཀའ་ལུང་ཕེབས་ཏེ། པར་དཔོན་ཚུལ་ཁྲིམས་ཏིང་འཛིན་པས། བསྟན་པ་སྤྱི་དང་བྱེ་བྲག་པ་དང༌།
སྡེ་དགེའི་བསྟན་ཇུས་ཆབ་འབངས་བཅས་པར་ཕན་འདོད་བསམ་སྦྱོར་གྱིས་འདི་ལྟར་བརྩམས་པའི་ལྷག་བསམ་དགེ་རྒྱུན་རྩིས་སྤྲོད་དང་བཅས་པ་གོང་གསལ་འབྲུ་དོན་འདི་དག་བསྟན་ཇུས་ནམ་གནས་དྲག་ཞན་སེར་སྐྱའི་ལས་བྱེད་ཕལ་པ་བཅས་ཐམས་ཅད་ནས་སོར་གནས་ཁོ་ན་ལས། འགལ་ཟླ་བྱེད་མི་ཆོག་ཅིང༌། གལ་ཏེ་འགལ་ཟླར་བྱས་ཚེ་ངེད་ཀྱི་མི་རིམ་བྱོན་ནས་རྩེད་གཅོད་ཉེས་ཆད་གཏང་ངེས་ཡིན་པས། ཁྱོད་ཐམས་ཅད་ནས་བསྒོ་བ་རྣར་གཟོན་དུ་མ་སོང་བར་བྱ་དགོས། ཞེས་རབ་བྱུང་འདོད་པའི་ནང་གསེལ་སྣ་ཚོགས་ཞེས་པ་ཆུ་རྟའི་ལོར་དཔལ་ལྷུན་གྲུབ་སྟེང་གི་སྲིབ་དགོན་གཙུག་ལག་ཁང་དུ་བསྐང་གསོ་རྟག་འདོན་གྱི་གཏན་འཇོག་གི་ཡི་གེ་མི་འགྱུར་ཚངས་པའི་དྲང་ཐིག་ཅེས་བྱ་བ་འདི་ནི་པར་དཔོན་ཚུལ་ཁྲིམས་ཏིང་འཛིན་པའི་གསུང་གིས་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་དུ་བོད་པས་རྒྱལ་ཁབ་ཆེན་པོའི་གྲགས་པའི་མུ་ཁྱུད་ཀྱིས་བསྲུངས་པའི་ཕྱོགས་ཀྱི་བ་གམ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། །། རྒྱལ་བའི་དམིགས་མེད་ཐུགས་རྗེའི་ཤིང་རྟར་བརྟེན། ། བསྟན་པའི་མ་ཟླུམ་དཀྱིལ་འཁོར་སྐྱེ་དགུའི་བླར། ། ཤར་བ་མཁས་ཚུལ་གསུམ་གྱི་བྱི་དོར་གྱིས། ། འཇིག་རྟེན་སྣང་བྱེད་རྒྱལ་པོ་ས་སྐྱ་པ། །
དེ་ཚུལ་ཤེས་བྱའི་གཞུང་ལུགས་ཡོངས་བཟུང་ནས། ། སྐལ་བཞིན་ལེགས་པར་འདོམས་པས་སྙིགས་མ་འདིར། ། འགྲོ་ཚོགས་བྱང་ཆེན་བཀྲི་དང་ལྷན་ཅིག་ཉིད། ། ཐུབ་པའི་ཕྲིན་ལས་སྐྱོང་མཆོག་ཨེ་ཝཾ་པ། ། ཟུང་གིས་ལེགས་གསུངས་དྲི་བྲལ་ཟིལ་མངར་གྱིས། ། ལུང་རྟོགས་ཡོན་ཏན་དར་བབ་འདུས་པའི་སྡེས། ། བཤད་སྒྲུབ་ལྷུར་ལེན་ཐུབ་བསྟན་ཆོས་ཀྱི་སྡེའི། ། སྤྱི་རྫས་ཉེར་མཁོ་དགུ་ཡི་གཏན་འཇོག་རྣམས། ། ནམ་ཞིག་མ་ཕམ་རྒྱལ་བསྟན་མ་ཤར་བར། ། དེ་སྲིད་འཐོར་གོད་ཉམས་ཟད་མི་བཏུབ་ཆེད། །
བདེན་དཔང་ཚོགས་གསུམ་རྡོ་རྗེའི་བཞད་སྒྲ་འདིས། ། མཛོལ་མེད་འདོམས་ལ་སྒྲ་འཛིན་དབང་པོར་གཏོད། ། དེའང་འབྲི་ཀླུང་གསེར་དང་ལྡན་མ་དལ་གྱིས་འབབ་པའི་འགྲམ་ངོགས། རྣམ་འདྲེན་བཞི་པའི་ཆོས་ཚུལ་བཤད་སྒྲུབ་ཟུང་འཇུག་གི་ཆོ་གས་གཞར་ཡང་མི་ནུབ་རིང་དུ་སྐྱོང་བའི་ཐུབ་བསྟན་ཆོས་སྡེའི་ངུར་སྨྲིག་འཆང་གི་དགེ་འདུན་འདུས་ཚོགས་ཀྱི་སྤྱི་རྫས་ཀྱི་དེབ་ཡིག་ཚོགས་གསུམ་མི་འགྱུར་རྡོ་རྗེའི་བཞད་སྒྲ་ཞེས་བྱ་བ་འགོད་པ་ལ། སླར་ཡང་སྨྲས་པ། དེ་སྐད་རྒྱལ་བ་རྒྱལ་ཚབ་བཅས་པའི་བསྟན། ། རིང་འཚོའི་གསོས་སྨན་བྱེད་པོ་འདུས་ཚོགས་ཀྱིས། ། ཉེར་སྤྱད་དངོས་མིང་མི་འགྱུར་ཕྲེང་བསྟར་ནས། ། གཅིག་ནས་གཅིག་བརྒྱུད་རྩིས་སྤྲོད་སྤེལ་ཕྱིར་བྲིས། ། རྙེད་དཀའི་དལ་རྟེན་དུས་ལས་ཡོལ་འགྱུར་རམ། །
བཀྲེས་ཕོངས་སྲོག་གི་དབང་པོ་འགགས་བླ་ཡི། ། དགེ་འདུན་འདུ་སྒོ་ཕྲོགས་པའི་རྣམ་པར་སྨིན། ། བསྐལ་མང་སྦྱང་རུང་མིན་པ་རྒྱལ་བས་གསུངས། ། དགོན་སྡེའི་སྤྱི་རྫས་ཉམས་ཟད་ཆུད་འཛའ་ཡང༌། ། ཇི་མི་སྙམ་པའི་མི་སྲུན་འཚོ་བའི་རྒྱུན། ། བཀའ་སྲུང་དམ་ཅན་རྒྱ་མཚོས་ཡོངས་དཔྲལ་ནས། ། ཡང་འབྱུང་མེད་པར་སྐྱེ་མེད་དབྱིངས་སུ་སྒྲོལ། ། རྒྱུ་འབྲས་བསླུ་མེད་ངེས་པའི་བློ་ལྡན་གྱིས། ། གཏན་འཇོག་དངོས་པོ་མི་ཉམས་བླ་ནས་བླར། ། འཕེལ་བའི་བསམ་སྦྱོར་བསྐྱེད་པ་གང་ཡིན་དེའི། །
ཚེ་དཔལ་བསོད་ནམས་དབྱར་མཚོ་ལྟར་འཕེལ་མཛོད། ། ཡོན་སྦྱོར་ལྷག་བསམ་བསྐྱེད་པའི་ལེགས་བྱས་ཀླུང༌། ། བྱང་ཆུབ་རྒྱུ་ཚོགས་ཆུ་གཏེར་ཆེར་སིམ་ནས། ། སྐུ་གསུམ་ཡོན་ཏན་ནོར་བུའི་འབྱུང་ཆེན་གྱིས། ། མཐའ་ཡས་གདུལ་བྱའི་བསམ་ཀུན་རྫོགས་བྱེད་ཤོག ། ཅེས་ཐུབ་བསྟན་ཆོས་ཀྱི་སྡེའི་སྤྱི་རྫས་གཏན་འཇོག་རྣམས་ཀྱི་དེབ་ཡིག་ཚོགས་གསུམ་མི་འགྱུར་རྡོ་རྗེའི་བཞད་སྒྲ་ཞེས་བྱ་བ་འདི་ནི། རྣམ་པར་དཔྱོད་ལྡན་ས་འཛིན་ཀུན་དགའ་བློ་གྲོས་པའི་བཀས་བསྐུལ་འཕྲལ་བནྡེ་ཚུལ་ཁྲིམས་རིན་ཆེན་དུ་བོད་པས། གཙུག་ལག་ཁང་གཞན་འཕྲུལ་མངོན་པར་དགའ་བའི་དབང་ཕྱོགས་ཀྱི་བ་གམ་གསུམ་པར་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །དགའ་ལྡན་ཆོས་འཕེལ་གྱི་གཙུག་ལག་ཁང་སྟེང་དུ་འགན་འཇི་ར་བསྐྲུན་པ་ལས་བརྩམས་པའི་གླེང་བ་དཀར་ཆག་ཤེལ་དཀར་མེ་ལོང་བཞུགས།། ༄༅། །བིནཱཡཀཱསརྦཛྙཱནབྷཝཱཏྲརཱུཔཻ།
རྫིནཱཾཀུརོདྷརྨྨཱཿཀོཥཔརིགྲཧིཏྭཱ། བྷགོཡཐཱཀརྨྨེཎཱནྱསུབྷཥིཎསྱོ། ཏྟརཾསདཱསཏྭཱཿཔཱལཡནིཀརཧིཿ། ༄༅། །རྣམ་འདྲེན་ཀུན་གྱི་ཡེ་ཤེས་སྲིད་པ་འདིར། ། རྒྱལ་སྲས་ཚུལ་གྱིས་ཆོས་མཛོད་ཡོངས་བཟུང་ནས། ། སྐལ་བཞིན་ལེགས་པར་འདོམས་པའི་ཕྲིན་ལས་ཀྱིས། ། འགྲོ་བ་འདྲེན་མཛད་བླ་མས་རྟག་ཏུ་སྐྱོངས། ། བགྲང་ཡས་བསྐལ་པའི་ཚོགས་ཟུང་ཆུ་གཏེར་སྙིང་སྟོབས་མི་དམན་དེད་དཔོན་གྱིས། ། དཔག་ཡས་སྤྱོད་གྲུས་ཕ་རོལ་ལེགས་བརྒལ་དོན་གཉིས་ལྷུན་གྲུབ་ནོར་བུའི་རྒྱལ། ། ཉེར་བླངས་སྲིད་ཞིའི་རྒྱལ་མཚན་རྩེར་འཛེགས་ཆོས་ཕུང་འདོད་དགུའི་ཆར་ཆེ་བས། །
རིགས་གསུམ་གདུལ་བྱའི་མོས་པའི་ཤིང་རྟ་ཕྱུར་བུར་འགེངས་པ་རྫོགས་སངས་རྒྱས། ། སྡང་སེམས་ཀྱིས་དབེན་སྒྲིབ་པ་གསུམ་ཚོགས་བག་ལ་ཉལ་བཅས་ཟད་པར་བཟའ། ། མངོན་ཞེན་བྲལ་ཡང་ཚུལ་བཞིན་བསྟེན་ལ་འདོད་དགོངས་སྙིང་པོ་གང་ཡིན་སྟེར། ། རྗོད་བྱེད་བཟང་པོའི་རྒྱུད་ལས་ཉེར་འཕོས་བརྗོད་བྱ་བདེན་གཉིས་མཚན་ཉིད་ཅན། ། ཇི་བཞིན་སྟོན་པས་བློ་ལྡན་ཀུན་དགའི་དཔལ་རབ་སྟེར་བ་དམ་པའི་ཆོས། ། ཉི་གཞོན་གྱིས་ཕྱེ་སྦྲང་རྩིའི་རྒྱལ་མཚན་ཡིད་འཕྲོག་དྲི་བསུང་འཐུལ་བའི་ཚལ། ། འཇམ་མཉེན་འདབ་མ་སྟོང་ཕྲག་གྲོལ་བའི་ངོ་མཚར་འདི་ཀོས་སྲིད་དང་ཞིའི། ། འཇིགས་ལས་སྐྱོབ་པའི་ཡོན་ཏན་རྫོགས་ན་སྲིད་པའི་འཆིང་ལས་རིང་སོང་ཤིང༌། ། བདག་མེད་ཕྱོགས་སུ་བློ་གྲོས་རྣམ་གྲོལ་འཕགས་པའི་དགེ་འདུན་རྗེས་སུ་བསྔགས། ། ལུང་རྟོགས་ཡོན་ཏན་དཔག་ཡས་ལེགས་བརྙེས་བླ་མེད་ཡིད་སྲུབས་ཐུལ་གྱི་ས། །
སྐད་ཅིག་རྣམ་པར་གནོན་པའི་སྟོབས་དང་བསྙེངས་པ་བྲལ་བའི་བློ་མངའ་ཡང༌། ། བསྐལ་བཟང་རྣམ་འདྲེན་བསྟན་ལ་རྗེས་ཆགས་ཟླ་བྲལ་མཁས་པའི་ཚུལ་གསུམ་གྱིས། ། ཆོས་ལ་ལས་བྱས་མཆོག་ཏུ་གྲགས་པའི་འཕྲིན་ཡིག་ཕྱོགས་ཀྱི་རྣ་ལུང་སྙན། ། དེ་ཚུལ་དབྱིག་འཛིན་དཀྱིལ་འཁོར་སྣང་ཕྱིར་གྲུ་འཛིན་ཕྱག་ན་ཆུ་སྐྱེས་མཚན། ། གསེར་ཞུན་ཅོད་པཎ་འཆང་བའི་སྒྱུ་འཕྲུལ་ཁ་བའི་ལྗོངས་ཀྱི་དོ་ར་ཆེར། ། སྐྱེ་བར་ཟློས་པའི་གར་གྱི་རང་གཟུགས་ངག་དབང་གཞོན་ནུ་མགྲིན་ཆགས་པས། ། ཐམས་ཅད་མཁྱེན་དབང་རི་བོའི་གྲངས་ལྡན་རིམ་པར་བྱོན་རྣམས་ཕྱག་བྱའི་ཡུལ། ། བློ་མཆོག་རྣམས་ཀྱི་ལུགས་བཟང་སྲིད་པ་འདིའི། ། རྒྱན་དུ་རྒྱས་ཕྱིར་སེམས་དཔའ་ཆེ་རྣམས་ཀྱིས། ། ཐུགས་བསྐྱེད་སྟོབས་ཀྱི་ལག་པས་མངོན་བསྐྲུན་པའི། །
བཤད་སྒྲུབ་དར་བབས་ཆོས་སྡེ་གྲངས་མེད་ལས། ། གནམ་སྔོན་ཞུན་མར་ཅོ་འདྲིའི་ཤར་ཟླ་ཡི། ། ཉལ་འགྲོའི་རྒྱུན་ཆེན་རླབས་ཀྱི་ལག་པ་འབུམ། ། མཐའ་བྲལ་སྟོང་པའི་མཁའ་ལ་འཁྱུད་སྙམ་དུ། ། དལ་གྱིས་འབབ་པའི་འགྲམ་ངོགས་ག་ལ་བར། ། དགཾའ་ལྡནཾ་ཐེག་གསུམ་ཆོཾས་ཀྱི་འཁོར་ལོ་ཡི། ། བཤད་དང་སྒྲུབ་པའི་དབྱངས་སྙན་བསྟན་པ་ལ། ། སྡང་བའི་བདུད་སྙིང་བཟོད་དཀའི་རྨ་འབྱིན་ཡང༌། ། དཀར་ཕྱོགས་ལྷ་སྲུང་རབ་དགའ་འཕེལ་བའི་གནས། ། བསླབ་གསུམ་ལང་ཚོ་དར་བབས་ངུར་པའི་ཕྲེང༌། །
མདོ་སྔགས་གཞུང་ལུགས་རྒྱ་མཚོའི་བཅུད་མྱོས་པས། ། དཔྱད་གསུམ་རྣམ་དག་བཤད་པའི་མགྲིན་སྙན་གྱིས། ། རྣམ་རྩེན་གཙུག་ལག་ཁང་བཟང་པདྨའི་རྫིང༌། ། རྣམ་པར་སྣང་བྱེད་རང་བཞིན་ཁང་བཟང་སྟེང༌། ། མཛེས་བྱེད་གསེར་སྦྱངས་ལས་གྲུབ་འགན་འཇི་ར། ། རྣམ་བཞི་གསར་བསྐྲུན་ལས་བརྩམས་གཏམ་གྱི་བཞིན། ། སྣང་བྱེད་དཀར་ཆག་ཤེལ་གྱི་མེ་ལོང་ངོམ། ། བེམས་ཆོས་སྔགས་བཏབ་སྒྱུ་མའི་ཟློས་གར་ལ། ། ལྟ་བྱེད་ལྟད་མོའི་ཟིལ་མངར་འཐུང་བྱེད་ན། ། མཆོག་གསུམ་རྟེན་གྱིས་གཏམས་པའི་གནྡྷོ་ལའི། །
རྒྱན་མཆོག་བསྐྲུན་པའི་འཕྲིན་ཡིག་འདྲེན་བྱེད་དཔྱིད། ། འགྱུར་ཁུགས་སྙན་པའི་གླུར་འཇོ་ཀུན་གྱི་རྣར། ། ལྷང་ངེར་འཇེབས་པ་ཀ་ལ་པིངྐའི་དབྱངས། ། ཞིང་བསམ་དངོས་པོའི་ཁྱད་པར་བརྗོད་མིན་པས། ། ངོ་མཚར་འདི་ཡི་རྗེས་སུ་ནམ་ཞིག་སྙེགས། ། ཞེས་ཡུལ་དམ་པ་རྣམས་ལ་མཆོད་པར་བརྗོད་ཅིང་དངོས་པོ་ངེས་བསྟན་གྱི་ཚིག་གིས་མདུན་བསུ་ནས་སྐབས་སུ་བབ་པའི་གླེང་བ། རང་གཞན་ཐམས་ཅད་སྲིད་པའི་དུག་ཅན་གྱི་བསྟི་གནས་ཆེན་པོའི་ཕ་རོལ་ཏུ་སྒྲོལ་བར་བྱེད་པའི་ཐབས་བླ་ན་མ་མཆིས་པ་ཉིད་ནི། སངས་རྒྱས་བཅོམ་ལྡན་འདས་ཀྱིས་ལེགས་པར་གསུངས་པ་སྡེ་སྣོད་གསུམ་དང་རྒྱུད་སྡེ་བཞི་དང་རྗེས་སུ་འབྲེལ་བས་བསྟན་བྱའི་སྙིང་པོ་སྡོམ་པ་གསུམ་གྱི་འཁོར་དུ་བྱུང་བའི་དམ་པའི་ཆོས་ཉམས་སུ་ལེན་ཅིང༌། ལམ་གྱི་ཡོན་ཏན་རྒྱུད་དུ་བསྐྱེད་པའི་སྒོ་ནས་མངོན་པར་མཐོ་བ་དང་ངེས་པར་ལེགས་པའི་འབྲས་བུ་དོན་དུ་གཉེར་བ་ལ་རག་ལས་མོད་ཀྱི། དེའི་རྒྱུ་ནི་སྦྱིན་པ་གཏོང་བ་ལ་སོགས་བསོད་ནམས་ཀྱི་ཚོགས་མངོན་པར་འདུ་བགྱིས་པས་མཐར་ཐུག་གི་སྙིང་པོ་སངས་རྒྱས་ཀྱི་གཟུགས་སྐུ་འགྲུབ་པའི་རྒྱུ་དང༌།
ཞི་གནས་དང་ལྷག་མཐོང་བསྒོམ་པ་ལ་སོགས་པ་ཡེ་ཤེས་ཀྱི་ཚོགས་ཀྱིས་ཆོས་ཀྱི་སྐུ་འགྲུབ་པའི་རྒྱུ་བྱེད་དེ། ཇི་སྐད་དུ། གཟུགས་ཀྱི་སྐུ་ནི་མདོར་བསྡུ་ན། ། རྒྱལ་པོ་བསོད་ནམས་ཚོགས་ལས་བྱུང༌། ། དེ་བཞིན་དུ་ནི་ཆོས་ཀྱི་སྐུ། ། ཡེ་ཤེས་ཚོགས་ལས་བྱུང་བ་ཡིན། ། ཞེས་གསུངས་པའི་ཕྱིར་རོ། ། དེས་ན་འདིར་བསོད་ནམས་ཀྱི་ཚོགས་རྫོགས་པའི་ཐབས་ཀྱི་ནང་གསལ། མུ་སྟེགས་གཅེར་བུ་སོགས་ལ་མ་གྲགས་པ་སྟོན་པ་ཐམས་ཅད་མཁྱེན་པ་ཁོ་ནའི་ཁྱད་ཆོས་ཏེ། ཁྱད་པར་འཕགས་བསྟོད་ལས།
གཅེར་བུ་ཀུན་དགའ་རྭ་བ་སོགས། ། བརྩིགས་པ་སྡིག་པའི་རྒྱུ་ཞེས་ཟེར། ། ཐམས་ཅད་མཁྱེན་པ་ཁྱོད་ཉིད་ནི། ། དེ་ཉིད་བསོད་ནམས་རྒྱུ་ཞེས་གསུངས། ། ཞེས་འབྱུང་བའི་ཕྱིར་དང༌། ཁྱད་པར་སྲིད་པ་གསུམ་ན་ཡོན་གྱི་གནས་དམ་པ་ནི་དཀོན་མཆོག་གསུམ་དང་མཚུངས་པ་འགའ་ཡང་མེད་དེ། ཆོས་ཐམས་ཅད་ཀྱི་རྒྱལ་པོའི་མདོ་ལས། ལྷ་དང་བཅས་པའི་འཇིག་རྟེན་ན། ། དཀོན་མཆོག་གསུམ་པོ་མ་གཏོགས་པའི། ། ཡོན་གྱི་གནས་འགའ་ཡོད་མ་ཡིན། །
ཞེས་གསུངས་པ་ལྟར། འདིར་ཡོན་གྱི་གནས་བླ་ན་མེད་པ་དཀོན་མཆོག་གསུམ་གྱི་རྟེན་གསུམ་བཞུགས་པའི་གནས་ཡིན་པ་དང༌། བསྟན་པའི་རྩ་ལག་དགེ་སློང་གི་དགེ་འདུན་འདུ་བའི་གཙུག་ལག་ཁང་བརྩིགས་པའི་ཕན་ཡོན་ལ། སྟོན་པས་བསྔགས་པ་རྒྱ་ཆེར་བསྟན་པ་དང་མཚུངས་པར་གཙུག་ལག་ཁང་མཛེས་པར་བྱེད་པའི་རྒྱན་གྱི་མཆོག་ཏུ་གྱུར་པ་གསེར་ཟངས་ལས་གྲུབ་པའི་འགན་འཇི་ར་བཞི་པོ་འདི་དག་བསྐྲུན་པ་ནི་དཀོན་མཆོག་གསུམ་ལ་དད་ཅིང་གུས་པས་མཆོད་པ་འབུལ་བའི་མཆོག་ཏུ་འགྱུར་བས་ན། བསོད་ནམས་ཀྱི་ཚད་གཞལ་དུ་ཅི་ཞིག་ཡོད་དེ། སངས་རྒྱས་ཀྱི་སྐུ་གཟུགས་དང་མཆོད་རྟེན་བཞུགས་པའི་ཁང་པར་ཚོན་རྩི་ཙམ་གསོལ་བས་སངས་རྒྱས་ལ་མངའ་བའི་ཡོན་ཏན་རྣམས་དང་མཉམ་པར་འགྱུར་བའང༌། གསལ་རྒྱལ་ལ་ཚིགས་སུ་བཅད་པར། སུ་ཞིག་སངས་རྒྱས་མཆོད་རྟེན་སྐུ་གཟུགས་ཁང༌། ། ཚོན་རྩི་སྣ་ཚོགས་རྣམས་ཀྱིས་མཛེས་བྱས་པ། ། དེ་ནི་བདེ་གཤེགས་མངའ་བའི་ཡོན་ཏན་རྣམས། །
སྣ་ཚོགས་ལྡན་པ་ཀུན་གྱིས་བརྩེགས་པར་འགྱུར། ། ཞེས་སོགས་མང་དུ་འབྱུང་བའི་ཕྱིར་རོ། ། དེས་ན་ཚུལ་འདིར་རྒྱུ་སྦྱོར་བྱེད་པ་ཐམས་ཅད་ཀྱི་རྒྱུད་ལ་བསོད་ནམས་ཀྱི་ཚོགས་དཔག་ཏུ་མེད་པ་འཕེལ་བའི་རྒྱུར་འགྱུར་བ་དང༌། བདུད་དང་བར་དུ་གཅོད་པ་ཐམས་ཅད་ལས་རྣམ་པར་རྒྱལ་ཏེ་བྱང་ཆུབ་ཐོབ་པའི་རྒྱུར་འགྱུར་བའང༌། སངས་རྒྱས་ཕལ་པོ་ཆེ་ལས། རིགས་པར་ལྡན་པ་དཀོན་མཆོག་གསུམ་རྣམས་ལ། ། སྦྱོར་བ་སྐྱོ་བ་མེད་པར་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ནས། ། བྱང་ཆུབ་བླ་མེད་མྱུར་དུ་རེག་པར་འགྱུར། ། ཞེས་གསུངས་པའི་ཚུལ་རྣམས་རྗེས་སུ་ཐོས་ནས།
ཐོག་མར་ཟླ་རབ་འབྱམས་པ་ཞེས་བྱ་བ་རྒྱལ་དབང་ཐམས་ཅད་མཁྱེན་པ་ངག་དབང་བློ་བཟང་རྒྱ་མཚོའི་ཞབས་ཀྱི་གསུང་ལས་སྐྱེས་པའི་དངོས་སློབ་ཏུ་གྱུར་ཅིང་མདོ་སྔགས་ཀྱི་ཆོས་ཐམས་ཅད་ལ་ཆོས་མིག་དྲི་མེད་བརྙེས་པ་གང་དེ་བཞུགས་པའི་སྐབས་དེ་ཉིད་ཀྱིས་བསྐུལ་བ་ལྟར། ཝ་ཤུལ་དཔོན་བསོད་ནམས་ནོར་བུས་རྒྱུ་དང་སྦྱོར་བཀོད་ཕུན་སུམ་ཚོགས་པ་སྦྱར་ཏེ་འགན་འཇི་ར་བཞིའི་ཟངས་ཀྱི་བརྡུང་བཟོ་ཙམ་གྲུབ་ནས། དེ་ལ་སྦྱོར་རྒྱུ་གསེར་དང་བཅས་ཏེ་ཉེར་བསྡོགས་བགྱིས་སོ། ། དེ་མཚམས་ནས་བླ་མ་རབ་འབྱམས་པ་སྐུ་ཚེ་དུས་ཀྱི་ཆོས་ཀློང་དུ་ནོངས་པ་དང༌། གསེར་ཟངས་སྦྱོར་རྒྱུ་མ་བྱུང་བར་ལུས་པའི་སྐབས་ཤིག་ནས། མི་རིང་བར་བསོད་ནམས་ནོར་བུ་རང་གི་ཇུས་སྲིད་ལའང་མི་བདེ་བ་བྱུང་བ་བཅས། ལས་ཀྱི་འཕྲོ་ལུས་བསྡོམས་པའི་མཐུན་རྐྱེན་སྒྲུབ་མཁན་སྡེ་དཔོན། དགོན་སྡེ་གང་ནས་ཀྱང་མ་བྱུང་བར་བགྲང་གཞི་བཅོ་ལྔ་ཙམ་གྱི་བར་དུ་ལུས་པ། ཕྱིས་སུ་གཡུ་རབ་འབྱམས་པ་ཆེ་གེ་མོ་ཞེས་བྱ་བས་ལྷ་གཉེར་ལོ་གསུམ་བར་དུ་བྱས་ཤིང༌། དུས་མཆོད་ཀྱི་རྒྱུན་དང་མར་མེ་རྒྱུན་འབར་བཅས་དགོས་སྲོལ་མཆིས་པ་ཐམས་ཅད་མ་ཆག་པར་དཀོན་མཆོག་ཕྱོགས་ལ་བློ་གཏད་ཚུལ་གྱིས་ལེགས་པར་བྱས་མཐར།
སྤྱི་རྫས་ཀྱི་གཏན་འཇོག་གཅིག་ནས་གཅིག་ཏུ་རྩིས་འཕྲོད་བྱ་བ་རྣམས་ཀྱང་སྔོན་གྱི་དེབ་འཁོད་ལྟར་མ་ཚང་མེད་པར་འཕྲོད་པའི་ཁར། གསར་འཕར་ཡང་ཇ་འཁོར་དྲུག་ཉི་ཤུ་བྱུང་བ་དང༌། ཕོ་བྲང་གི་རྫོང་སྡོད་པར་འཁོད་པ་ས་འཛིན་མགོན་པོ་པས་ཀྱང་གསེར་ཞོ་དགུ་ཞལ་གསོས་སུ་བསྟབ་ཅིང་ལས་ཀྱི་འཕྲོ་བསྡོམས་ཀྱི་ཆེད་དུ། གསེར་ཟངས་སྦྱོར་བ་དང༌། དེའི་ལས་བྱེད་པ་བཅས་པའི་བདག་རྐྱེན་སྡེ་དགེ་འདུན་ས་ཆེན་པོ་ཉིད་དུ་མི་ཞུ་ཐབས་མེད་བྱུང་ནས་ཞུས་པར། རྨད་དུ་བྱུང་བའི་བསོད་ནམས་ཀྱི་མཐུ་དང་སྟོབས་ཀྱི་འཁོར་ལོ་རྩིབས་མ་བརྒྱ་པས། ཐ་གྲུ་རྣམ་པར་ཡངས་པའི་ནོར་ལྡན་བརྟན་མའི་དཀྱིལ་འཁོར་ཆེན་པོར་མངའ་བསྒྱུར་ཡང་ཁེངས་པ་དང་རྒྱགས་པའི་དྲི་མ་མི་མངའ་ཞིང༌། གཅིག་ཏུ་རྣམ་དཀར་དགེ་བ་སྒྲུབ་པའི་ཕྱོགས་ལ་སྙིང་སྟོབས་དང་སྤྲོ་བ་མཆོག་ཏུ་བརྟས་པས་རྒྱལ་བའི་སྲས་ཀྱི་སྤྱོད་པ་རྒྱ་ཆེན་པོ་སྤྱད་པའི་ས་ལ་ཞུགས་པའི་བྱང་ཆུབ་སེམས་དཔའ་ས་སྐྱོང་བློ་གྲོས་རྒྱ་མཚོ་པ་ཉིད་ནས། ཐུགས་དགྱེས་ཆེན་པོས་དེ་བཞིན་བཏུབ་པའི་ཞལ་བཞེས་སྭསྟི་སྙན་པའི་གདངས་སུ་བསྒྱུར་བ་དང་བཅས་པས་གནང་ནས། དེའི་གྲོགས་ལྡན་དགོས་ཚུལ་དང་བཀའི་བཀོད་པ་བཅས།
པར་དཔོན་དགེ་སློང་ཚུལ་ཁྲིམས་ཏིང་འཛིན་པ་ལ་ལེགས་པར་སྩལ་པ་དང༌། དེ་ཉིད་ནས་ཀྱང་བསྟན་དོན་དང་དགེ་བའི་རྩ་བ་ལྷན་ཅིག་ཏུ་དགོངས་པའི་མགོ་འདྲེན་ཡང་དག་པར་གནང་ནས་བརྩམས་པ་མཐར་ཕྱིན་པ་བྱུང་ངོ༌། ། དེ་ལྟར་བཟོ་མཐར་ཕྱིན་ནས། ནང་རྟེན་འཇུག་རྒྱུར་བྱིན་རླབས་རྟེན་གྱི་རིགས་དང༌། ཆོས་སྐུའི་རིང་བསྲེལ་དུ་གྲགས་པའི་ནང་གཟུངས་ལ། བླ་མ་བརྒྱུད་པའི་མཚན་གཟུངས། རྒྱུད་སྡེ་གོང་འོག་ནས་བསྟན་པའི་ཡི་དམ་གྱི་ལྷ་རྣམས་དང༌། ཆོས་སྲུང་ནོར་ལྷ་རྣམས་ཀྱི་གཟུངས་དང་གཟུངས་ཆེན་སྡེ་ལྔ་སྟེ། དེ་དག་ལ་རྒྱས་པའི་སྤེལ་ཚིག་གིས་མཐའ་བརྒྱན་པ་དང༌། འདོད་དོན་གསོལ་བ་བཀྲ་ཤིས་ཀྱི་ཚིགས་སུ་བཅད་པ་བཅས་ཏེ་ཆ་ཚང་བ་རེ་ཕུལ་བ་བཅས་ཟླ་ཚེས་དགེ་བའི་ཉིན་གཙུག་ལག་ཁང་གི་ལོགས་བཞིར་གཟུངས་སུ་གསོལ་ལོ། །
སླར་ཡང་བཟོ་མཐར་ཕྱིན་པའི་བྱ་བ་ནི། ཇི་སྐད་དུ། རབ་ཏུ་གནས་པའི་རྒྱུད་ལས། གང་དུ་སྐུ་གཟུགས་རྫོགས་པ་ལ། ། བྱིན་མ་བརླབས་པར་རིང་གནས་ན། ། དེ་ལས་བཀྲ་མི་ཤིས་འགྱུར་ཞིང༌། ། ཇི་སྲིད་མཆོད་པ་དེར་མི་འོས། ། ཞེས་འབྱུང་བ་ལྟར་རབ་ཏུ་གནས་པ་ཟབ་མོའི་རྟེན་འབྲེལ་གྱི་ཚོགས་དུས་གསུམ་གྱི་རྒྱལ་བ་སྲས་དང་བཅས་པ་མ་ལུས་པར་འདུས་པའི་ཞིང་ཁམས་ཆེན་པོར་བྱིན་གྱིས་བརླབས་ཟིན་པས་ཚུལ་འདི་ལ་བརྟེན་ནས་རྒྱལ་བའི་བསྟན་པ་རྒྱས་པ་དང༌། འཇིག་རྟེན་གྱི་ཁམས་བདེ་ཞིང་ལོ་ལེགས་པ་དང་བཀྲ་ཤིས་བདེ་ལེགས་ཐམས་ཅད་རྟག་ཏུ་འཕེལ་བར་འགྱུར་བ་ཉིད་དོ། ། དེ་ལྟར་ཇི་ལྟར་བཤད་པའི་ཕན་ཡོན་དེ་དག་བར་མ་དོར་ཆུད་མི་འཛའ་བའི་ཕྱིར།
དགེ་བའི་རྩ་བ་བསྔོ་བ་ནི། གང་དག་ཕྱོགས་བཅུའི་ཀུན་གསལ་ལུས་ཕྲའི་བཞིན། ། གང་དུ་ཕྱིན་པ་དེ་སྲིད་གཤེགས་ཤིང་བཞུགས། ། གང་དག་འཇིག་རྟེན་མགོན་པོ་སྲས་དང་བཅས། ། གང་བསམ་བསྔོས་པ་འགྲུབ་པའི་དཔང་པོར་སྤྱོན། ། དེང་འདིར་སྐྱབས་ཀྱི་དམ་པ་དཀོན་མཆོག་གསུམ། ། རྟེན་གསུམ་ཚུལ་གྱིས་བཞུགས་པར་མཆོད་ཕྱིར་དང༌། ། བསྟན་པའི་བཤད་སྒྲུབ་ལྷུར་ལེན་འདུས་པའི་སྡེར། ། འཇིག་རྟེན་མཆོད་པའི་ཡུལ་དུ་བཀུར་སྟིའི་ཕྱིར། ། དྲི་གཙང་ཁང་པའི་རྩེ་མོར་སྤ་བའི་རྒྱན། །
རིན་ཆེན་མདོག་བཟང་རང་བཞིན་འགན་འཇི་རའི། ། འོད་ཟེར་སྟོང་གི་ལག་པ་རིང་བརྐྱངས་ནས། ། འགྲོ་བ་ཐར་པའི་གྲོང་དུ་འཁྲིད་པ་བཞིན། ། གང་ཞིག་བསྐྲུན་ལ་མཁོ་བའི་སྨར་ཟོང་རྫས། ། ཆེ་ཆུང་བར་མའི་གཏོང་བ་གང་བགྱིས་པ། ། ཆུ་གཏེར་དག་བྱེད་རྒྱུན་ནས་ཆུ་ཐིགས་བར། ། རྗེས་འགྲོ་དགེ་བའི་དངོས་པོའི་འབྲེལ་ཐོགས་བཅས། ། བསྟན་ལ་སྨན་འདོགས་ལྷག་བསམ་གྱིས་བསྐྱེད་པའི། ། ལུས་ངག་ཡིད་ཀྱིས་གུས་སྦྱོར་བརྩོན་པའི་ཁུར། ། ཉེ་བར་བླངས་མཚོན་དུས་གསུམ་དགེ་བའི་ལས། །
ཇི་སྙེད་བློ་ཡི་བྱེད་པོས་བསྡོམས་པའི་མཐུས། ། གང་ཞིག་ཐོས་ན་དད་པའི་རྩ་བ་བརླིང༌། ། བསམས་བྱུང་བློ་གྲོས་ལོ་འདབ་ཕྱོགས་སུ་རྒྱས། ། བསྒོམས་དོན་རྟོགས་པའི་ཡོན་ཏན་མཉྫ་རིས། ། ཉེར་དུད་རྒྱལ་བསྟན་དཔག་བསམ་རྐང་འཐུང་འདི། ། མོང་རྟུལ་ལྷ་མིན་སྐལ་བས་མ་ཐོབ་ཅིང༌། ། བློ་ལྡན་གཉིད་བྲལ་ཡོངས་ཀྱིས་བསྟེན་བྱ་བ། ། བྱིན་རླབས་ཕན་བདེའི་དགོས་འདོད་ཅི་དང་ཅི། ། འཛད་མེད་རྟག་ཏུ་འཇོ་ཡིན་རྒྱས་གྱུར་ཅིག ། བསིལ་ལྡན་ཐུབ་པའི་རིང་ལུགས་སྨྲ་བའི་དབུས། །
འདབ་སྟོང་ཁྲོད་ན་ཨུ་དུམྦཱ་ར་ལྟར། ། སྙན་དངགས་བྱེ་བའི་འབབ་སྟེགས་བཙོང་ཁ་པའི། ། བསྟན་པ་བསྐལ་པའི་ཡུན་དུ་རྒྱས་གྱུར་ཅིག ། དེ་ཚུལ་དྲི་མེད་ཀློག་སྤོང་འཁོར་ལོ་ཡིས། ། རིང་འཚོར་སྒྲུབ་ལ་དགའ་བའི་བློ་ལྡན་ཚོགས། ། གྲངས་མེད་འདུས་པའི་ཆོས་གོས་གསུམ་ཚོན་གྱིས། ། ནོར་འཛིན་དཀྱིལ་འཁོར་བཀབ་སྙམ་འཕེལ་གྱུར་ཅིག ། བསོད་ནམས་རྒྱ་མཚོའི་རྡུལ་སྙེད་སྨོན་ལམ་གྱི། ། དྲི་བཞོན་གྱིས་བསྡུས་ས་སྐྱོང་རི་བོའི་རྒྱལ། ། བསྟན་སྲིད་ཉི་ཟླའི་སྣང་བ་རིང་འཕྲོ་ཞིང༌། །
ཆབ་སྲིད་རྒྱ་མཚོའི་དཔྱིད་དུ་བརྟན་གྱུར་ཅིག ། ཚུལ་འདིར་བསྒོ་གསུམ་རྟུན་དང་དངོས་རྫས་ཀྱི། ། འབྲེལ་ཐོགས་ཇི་སྙེད་རྣམ་པ་ཐམས་ཅད་མཁྱེན། ། མངོན་དུ་གྱུར་མིན་དེ་སྲིད་དལ་འབྱོར་རྟེན། ། རྒྱལ་བསྟན་དྲི་མེད་རྗེས་སུ་སློབ་པར་ཤོག ། གནས་ལྔའི་གཞུང་ལུགས་ཐོས་པའི་རྣ་བ་ཡངས། ། ཐོས་དོན་དཔྱོད་པའི་འདྲེན་བྱེད་དཀྱུས་སུ་རིང༌། ། འགྲོ་ལ་འདོམས་པའི་མཆུ་འདབ་ཆེས་སྙུང་པའི། ། བློ་ལྡན་ཡིད་འཕྲོག་ཟླ་བཞིན་ངོམས་པར་ཤོག ། མ་བོས་འཁོར་བར་འཕྱན་པའི་ཡིད་ཅན་རྣམས། །
མ་བཅོས་རང་བཞིན་སྡིག་སྤོང་དགེ་བར་སྤྱོད། ། མ་འདྲིས་མཛའ་བཤེས་སྐྱབས་གསུམ་གཙུག་གིས་བསྟེན། ། མ་བསྐུལ་ཐུགས་རྗེའི་སྣང་བས་བསྲུང་གྱུར་ཅིག ། མཁྱེན་བརྩེ་ནུས་པ་དཔག་ཡས་སངས་རྒྱས་ཆོས་ཚོགས་གསུམ། ། སྐྱབས་སུ་བསྟེན་རྣམས་གཞར་ཡང་མི་བསླུ་ངེས་པའི་གཏམ། ། བདེན་པའི་རྔ་ཆེན་སྲིད་གསུམ་ཁོངས་སུ་ལྡིར་བ་ཡིས། ། སྨྲས་དོན་སྙེ་མ་གེགས་མེད་འགྲུབ་པའི་རྒྱུར་གྱུར་ཅིག ། ཅེས་དགེ་བའི་རྩ་བ་བྱང་ཆུབ་ཀྱི་རྒྱུར་ཡོངས་སུ་བསྔོ་བ་སྟེ། དེ་དག་གིས་གླེང་བ་མདོར་བསྡུས་བརྗོད་ཟིན་ཏོ། ། སླར་ཡང་སྨྲས་པ།
མཁྱེན་བརྩེ་ནུས་གཏེར་བླ་མ་དཀོན་མཆོག་གསུམ། ། གཟུགས་བརྙན་ཚུལ་གྱིས་སྐྱེ་དགུར་བདེ་སྟེར་བ། ། གང་དག་བསྟི་གནས་མཛེས་པའི་འགན་འཇི་ར། ། གསར་བཟོའི་ཚོགས་གསུམ་བརྗོད་པ་དེ་ཙམ་མོ། ། དགེ་བས་ལུང་རྟོགས་ཆོས་ཀྱི་གདུང་སྐྱོབ་དཀར། ། དེ་འཛིན་བཤད་སྒྲུབ་ཡུ་བ་བརླིང་ལྡན་རྩེར། ། བྱིན་རླབས་ཕན་བདེའི་གྲིབ་བསིལ་འཁོར་བའི་མཐའ། ། མཐོང་མིན་དེ་སྲིད་ཀུན་ཁྱབ་རྒྱས་གྱུར་ཅིག ། བདག་དང་ལྟོས་བཅས་ལུས་ཅན་པདྨའི་ཚལ། ། རྟག་ཏུ་རྒྱལ་བསྟན་རྟ་ལྗང་འོད་འཐུངས་པས། །
བློ་གྲོས་འདབ་སྟོང་རྣམ་པར་གྲོལ་བའི་སྦུབས། ། ལེགས་བཤད་སྦྲང་རྩིའི་མགྲིན་སྙན་འཇོ་བར་ཤོག ། ཅེས་ཤར་ཟླའི་ཉལ་འགྲོའི་རྒྱུན་ཆེན་དལ་གྱིས་འབབ་པའི་འགྲམ་ངོགས་ཀྱི་དགོན་གསར་དགའ་ལྡན་ཆོས་འཕེལ་གྱི་གཙུག་ལག་ཁང་སྟེང་དུ་གསེར་ཟངས་ལས་གྲུབ་པའི་འགན་འཇི་ར་བཞི་ཇི་ལྟར་བསྐྲུན་པ་ལས་བརྩམས་པའི་གླེང་བ་དཀར་ཆག་ཤེལ་དཀར་མེ་ལོང་ཞེས་བྱ་བ་འདི། སྡེ་དགེ་ས་སྐྱོང་ཆེན་པོའི་ཕྲིན་ལས་ཀྱི་ཁ་ལོ་སྒྱུར་བའི་ས་འཛིན་མགོན་པོ་ཞེས་བགྱི་བའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་ནམ་འབྱུང་འགྱུར་གྱི་ཡོན་ཏན་ལ་སྨོན་པའི་བཏགས་མིང་དུ་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ་དབྱངས་ཅན་སྙན་པའི་ལང་ཚོའི་སྡེ་ཞེས་བགྱི་བས་དཔལ་ལྷུན་གྲུབ་སྟེང་གི་རྒྱལ་ཁབ་ཆེན་པོའི་དབང་ཕྱོགས་ཀྱི་བ་གམ་གསུམ་པར་བྲིས་པའོ།། ༈ །སྭསྟི་སིདྡྷི་རསྟུ། རྣམ་འདྲེན་ཀུན་གྱི་ལྷུན་གྲུབ་ཕྲིན་ལས་ཉིད། ། ལང་ཚོ་དར་བབ་ཡེ་ཤེས་སྒྱུ་མའི་གར། ། གསོལ་བ་བཏབ་འཕྲལ་འཇིགས་བརྒྱད་བཅུ་དྲུག་ལས། ། འགྲོ་བ་སྐྱོབ་ཕྱིར་སྒྲོལ་མ་ཞེས་གྲགས་ལ། །
གང་འཚམ་ཕྲིན་ལས་བསྒྲུབ་ཕྱིར་ཐུགས་རྗེའི་གཟུགས། ། ཆུ་ཟླའི་གར་མཚུངས་ལྷ་མོ་ཉི་ཤུ་གཅིག ། བློ་སྟེར་མི་གཡོ་མགོན་པོར་བཅས་པའི་སྐུ། ། གཉེར་པ་ཨ་ཟློས་བསོད་ནམས་རྟེན་དུ་བསྐྲུན། ། དགེ་བས་གནས་སྐབས་ནད་གདོན་གནོད་པ་དང༌། ། དུས་མིན་འཆི་སོགས་འཇིགས་ལས་རྣམ་བསྒྲལ་ནས། ། མཐར་ཐུག་བསོད་ནམས་ཚོགས་རྫོགས་རྒྱལ་བའི་སྐུ། ། ལེགས་བརྙེས་འགྲོ་བ་འདྲེན་པའི་མཆོག་གྱུར་ཅིག ། ཅེས་ཞལ་བྱང་སྨོན་ལམ་བཅས་འདི། བནྡེ་ཚུལ་རིན་གྱིས་བྲིས་པའོ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
