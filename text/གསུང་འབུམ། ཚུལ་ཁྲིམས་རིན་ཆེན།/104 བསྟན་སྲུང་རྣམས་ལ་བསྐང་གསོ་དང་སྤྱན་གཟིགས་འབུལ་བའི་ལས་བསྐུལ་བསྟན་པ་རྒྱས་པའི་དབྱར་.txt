གསུང་འབུམ། ཚུལ་ཁྲིམས་རིན་ཆེན།
པོད ༡༠༤
བསྟན་སྲུང་རྣམས་ལ་བསྐང་གསོ་དང་སྤྱན་གཟིགས་འབུལ་བའི་ལས་བསྐུལ་བསྟན་པ་རྒྱས་པའི་དབྱར་རྔ།
༼ཇ༽ ༄༅། །བསྟན་སྲུང་རྣམས་ལ་བསྐང་གསོ་དང་སྤྱན་གཟིགས་འབུལ་བའི་ལས་བསྐུལ་བསྟན་པ་རྒྱས་པའི་དབྱར་རྔ་ཞེས་བྱ་བ་བཞུགས།། སྭསྟི་བི་ཛ་ཡ་ཏུ། སྔགས་སྤྱོད་བསྒོམ་བཟླས་ལྟ་བའི་ལྕགས་ཀྱུ་ཡིས། ། ཡེ་ཤེས་འཇིག་རྟེན་དྲེགས་པ་གང་དང་གང༌། ། བཏབ་ཙམ་རང་དབང་བཀོལ་བ་དངོས་བརྒྱུད་ཀྱི། ། དཔལ་ལྡན་བླ་མ་ལྷ་མཆོག་གཉིས་སུ་མེད། ། དེ་དག་བཀའ་ལུང་ཡི་གེ་དམ་ཚིག་གི ། རྡོ་རྗེས་སྙིང་ལ་བཀོད་དོན་རྒྱལ་བའི་བསྟན། ། དེ་འཛིན་བྱེད་པ་བཤད་སྒྲུབ་ལྷུན་ལེན་བཅས། །
བསྲུང་བར་ཞལ་འཆེས་བསྟན་སྲུང་ཡོངས་ཀྱི་རྗེ། ། སྟོན་པའི་གསང་གསུམ་སྤྲུལ་པའི་སེམས་དཔའ་ཆེ། ། ཆོས་དང་ཆོས་མཛད་གཅེས་པར་སྐྱོང་བརྩོན་ཡང༌། ། ཡིད་སྲུབ་རྩ་ལག་བཅས་པའི་སྲོག་ལུས་དག ། ཁམ་ཟས་བྱེད་པའི་གུར་མགོན་ལྕམ་དྲལ་དང༌། ། བར་ཆད་དགྲ་འདྲེས་གཙེས་པའི་འཇིགས་ཚོགས་རྣམས། ། ཁྱོད་ཞལ་དྲན་དང་ཕྲིན་ལས་བསྐུལ་ཙམ་ནས། ། མི་མཐུན་ཕྱོགས་ལས་རྣམ་པར་རྒྱལ་བྱེད་པའི། ། གདོང་བཞི་ལྡན་པའི་དཔལ་མགོན་སྲིང་བཞིར་བཅས། ། བསྟན་དགྲ་བྱད་མའི་རིགས་གྱུར་ད་ལྟ་ཉིད། །
སྐད་ཅིག་གཉིས་པར་གསོད་དུ་རུང་ངམ་ཞེས། ། སྟོང་གསུམ་ཀུན་དུ་ཉུལ་བའི་ལས་མཁན་རྗེ། ། གནོད་སྦྱིན་ཕོ་མོ་པུ་ཏྲ་མིང་སྲིང་སྡེ། ། གཞོམ་བྲལ་རྡོ་རྗེའི་ཀེང་རུས་ཁྲོས་པའི་གཟུགས། ། ཡིད་ལ་བྱས་པས་དགྲ་སྙིང་བཀས་པའི་ཁྲག ། རྒྱུན་ཆེན་ཁ་སྒོར་སྐྱུགས་པ་ཧུབ་གཅིག་ཉིད། ། བཏུང་ལ་རྔམ་པའི་དུར་ཁྲོད་ཡབ་ཡུམ་གཉིས། ། དུས་མཐའི་མེ་རླུང་འཁྲུགས་པར་དབང་སྔོན་རི། ། ཟློས་གར་འབུམ་གྱིས་རྩེན་བཞིན་སྲིན་མོའི་གཟུགས། ། དྲན་པ་ཙམ་གྱིས་བསྟན་པ་དེ་འཛིན་ལ། །
སྡང་བའི་དགྲ་སྲོག་འཕྲོག་མ་དམག་ཟོར་རྒྱལ། ། ལེགས་ཉེས་ལས་ཀྱི་དྲང་ཐིག་མ་འཁྱོག་ཀྱང༌། ། བསྟན་དོན་ལྷག་བསམ་སྒྲུབ་ལ་སྡང་བའི་དགྲ། ། མི་བཟད་དུས་ཀྱི་ཁ་ལྕེ་གླལ་བའི་ཁར། ། སྡུད་བྱེད་ལས་ཀྱི་གཤིན་རྗེ་ཡུམ་འཁོར་བཅས། ། འཇིགས་རུང་གཟུགས་ཀྱིས་བསྐལ་པའི་བྱིན་ཟ་རྨུགས། ། དམ་ཚིག་ཅན་ལ་ཕ་ལྟར་བྱམས་པས་བསྐྱང༌། ། སྡང་དགྲར་རྦད་ན་རྔུགས་མེད་ཐོག་ལྟར་རྒྱུག ། བཀའ་སྡོད་གནོད་སྦྱིན་བེག་ཙེ་ལྕམ་འཁོར་སོགས། ། རྡོ་རྗེ་འཆང་ནས་ས་སྐྱ་པ་ཡབ་སྲས། །
ཀུན་དགའ་བཟང་པོ་བརྒྱུད་པར་བཅས་རྣམས་ཀྱི། ། བཀའ་ལུང་རྡོ་རྗེའི་རྭ་བར་གནས་བཅས་པའི། ། བསྟན་སྲུང་རྒྱ་མཚོ་འཁོར་དང་བཅས་པ་རྣམས། ། ཁྱེད་རྣམས་དགྱེས་པའི་མཐུན་རྫས་དངོས་འབྱོར་དང༌། ། ཡིད་སྤྲུལ་ཡན་ལག་བརྒྱད་ལྡན་མཆོད་ཡོན་འཁྱིལ། ། གེ་སར་འཛུམ་པའི་མེ་ཏོག་དགའ་ཚལ་བཀྲ། ། ཞིང་ཀུན་ཁྱབ་པར་ཉུལ་བའི་སྤོས་མཆོག་གཏུལ། ། སྒྲིབ་པའི་མུན་འཕྲོག་སྒྲོན་མ་ཚར་དུ་དངར། ། ལུས་དབང་སིམ་པའི་བདེ་སྟེར་དྲི་ཆབ་རྫིང༌། ། ཟག་མེད་བདེ་བསྐྱེད་རོ་བརྒྱའི་ཞལ་ཟས་བརྩེགས། །
བསྟོད་དབྱངས་སྙན་བརྗིད་རོལ་མོ་འབྲུག་སྟོང་ལྡིར། ། སྔགས་སྤྱོད་གྲུབ་པའི་དཔའ་བོས་དགྲ་བགེགས་ཀྱི། ། རྣམ་ཤེས་སྐྱེ་མེད་དབྱིངས་བསྲེས་རྣམ་སྨིན་ལུས། ། ཉེར་སྤྱོད་བསྐྲུན་པའི་ཁྲག་ཞག་ཨརྒྷཾ་དང༌། ། དབང་ལྔའི་མེ་ཏོག་ཁྲག་གི་སྦྲང་བུ་ལྡིང༌། ། ཚིལ་ཆེན་གུ་གུལ་བསྲེགས་པའི་སྤོས་ཀྱིས་ངད། ། རྐང་མར་སྒྲོན་མེས་ཉིན་བྱེད་འོད་ལ་འཕྱ། ། མཁྲིས་པའི་དྲི་ཆབ་གསེར་གྱི་ལྦུ་ཕྲེང་འགྲེམས། ། ཤ་རུས་ཞལ་ཟས་བྱི་རུའི་ལྷུན་པོར་བརྩེགས། ། རྐང་གླིང་ཐོད་རྔའི་ང་རོས་དགྲ་སྙིང་འདར། །
བསྟན་དགྲ་བྱད་མའི་སྲོག་ལ་དམིགས་ཙམ་གྱིས། ། གཅོད་བྱེད་རལ་གྲི་རྣོན་པོས་ཉེར་མཚོན་པའི། ། གཞན་འཇོམས་མཚོན་ཆ་རང་སྲུང་གོ་ཆའི་རིགས། ། མ་ཧཱ་ཙི་ནའི་འཕྲུལ་བཟོས་བཏགས་པའི་དར། ། ལུས་དབང་འཇམ་པའི་བདེ་སྟེར་རེག་བྱ་ཅན། ། དབང་སྔོན་ཞུན་མའི་རྒྱན་ཕྲེང་བརྒྱ་རྩ་བརྒྱད། ། བསྟན་སྲུང་འཁོར་བཅས་ཐུགས་དམ་བསྐང་ཕྱིར་འབུལ། ། སྲིད་པ་གསུམ་ན་འགྲན་ཟླས་ཆེས་དབེན་པའི། ། མཐུ་སྟོབས་ཁོ་ལག་བསྐྱེད་པའི་ཨ་མྲྀ་ཏ། ། རྣམ་པ་དཀར་དམར་གཏོར་མའི་རི་རབ་བརྩེགས། །
བསྟན་སྲུང་འཁོར་བཅས་དགྱེས་པས་ལེགས་བཞེས་ཤིག ། ཡེ་ཤེས་མེ་ལོང་ནང་དུ་སེམས་ཅན་གྱི། ། བསམ་དགུ་མི་འཚར་རྣམ་པ་ཅི་ཞིག་ཡོད། ། འོན་ཏེ་བདག་ཅག་བསམ་པ་རྫོགས་བྱའི་ཕྱིར། ། འདོད་དོན་ཕྲིན་ལས་བཅོལ་ལ་རྩེ་གཅིག་དགོངས། ། ས་བདག་ཆེན་པོའི་ནོར་སྐལ་ཕྲོགས་པ་མེད། ། གདེངས་ཅན་དབང་པོའི་གཙུག་ནས་བཏོན་མིན་པར། ། དཔལ་གྱི་འབྱུང་གནས་རྒྱལ་བསྟན་རིན་པོ་ཆེ། ། སྒྲིབ་གསུམ་ཟད་པར་བཟའ་བ་གང་ཡིན་དང༌། ། མ་བཏེག་མཁས་པ་བྱེ་བས་བསྔགས་པས་མཐོ། །
སྡང་སེམས་མེད་པར་ཉོན་མོངས་ཚོགས་དང་འཁོན། ། མ་བསྐུལ་སེམས་ཅན་ཕན་པར་འདོམས་པའི་ཆོས། ། ས་སྐྱ་པ་ཡི་བསྟན་པ་ཆེས་རྒྱས་མཛོད། ། ཉི་ཟེར་ཕྱོགས་ཀྱི་དཀྱིལ་འཁོར་སྤྲོ་བ་དང༌། ། ཀུན་བཟང་བསྟན་པའི་བཤད་སྒྲུབ་རྒྱས་འགྱུར་དཔལ། ། མཚུངས་ཀྱང་རྒྱལ་ཀུན་བགྲོད་པ་གཅིག་པའི་ལམ། ། སྟོན་ཕྱིར་ཆོས་སུ་ངེས་གང་རྒྱས་པར་སྤེལ། ། དཔྱད་གསུམ་རྣམ་པར་དག་པའི་འཆད་རྩོམ་དང༌། ། བརྩད་པས་བཀའ་ལུང་འགྲེལ་བྱེད་བསྟན་འཛིན་གྱི། ། སྐྱེས་མཆོག་ཇི་སྙེད་གསང་གསུམ་རྡོ་རྗེ་དང༌། །
གཡུང་དྲུང་ལྷུན་པོའི་རྗེས་སྙེགས་བརླིང་བར་མཛོད། ། གུར་གུམ་རྒྱས་པའི་ནགས་བཞིན་འདུས་པའི་ཚོགས། ། ལི་ཁྲིའི་ཚོན་མདངས་གསར་པས་ཕྱོགས་ཀྱི་བཞིན། ། བཀབ་པའི་གསུང་ངག་སྙན་དངགས་དབྱངས་འཇོ་བས། ། གདུང་བས་ཉེན་ལ་བདེ་སྟེར་མཆོག་ཏུ་མཛོད། ། བསྟན་འགྲོར་ཕན་འདོད་སྙིང་དབུས་བཅང་བདག་ལ། ། ཕྲག་དོག་རྒྱུད་འཁྲུགས་དྲི་བཞོན་ཟས་ཅན་གྱི། ། བྱད་གཏད་རྦད་ཟོར་ཁ་རླངས་སྤྲོས་སོ་ཅོག ། བྱད་མཁན་གང་ཡིན་སྟེང་སྨིན་བཟློག་ཅིང་བསྒྱུར། ། རང་གཞན་དོན་གཉིས་སྒྲུབ་པའི་དལ་འབྱོར་རྟེན། །
གནམ་ལོ་ཟླ་བ་ཞག་དང་དུས་ཚོད་ཀྱི། ། ཀེག་རིགས་ལྡང་དང་འབྱུང་ཁམས་གཅོད་འདྲལ་སོགས། ། ན་ཤི་དུར་ཞུགས་གནོད་པ་གང་མཆིས་པ། ། བསྟན་སྲུང་ཁྱེད་ཅག་དྲན་བསྐུལ་བགྱིས་པའི་འཕྲལ། ། བར་ཆད་བགེགས་དགྲའི་དཔུང་ལས་རྣམ་རྒྱལ་བ། ། མ་ཟླུམ་དཀྱིལ་འཁོར་ཤར་བས་སྔོ་བསངས་མུན། ། སྐད་ཅིག་མི་གནས་འཇིག་པའི་རྗེས་འགྲོར་མཛོད། ། ཚུལ་ཁྲིམས་བསླབ་ལྡན་རྟེན་གྱི་ཁང་བཟང་དབུས། ། བྱང་ཆུབ་སྤྱོད་སྤྱད་ལྷ་བུ་གཞོན་ནུ་དེ། ། འཆི་མེད་ཚེ་ཡི་བདུད་རྩིས་རྟག་འཚོ་ཞིང༌། །
རིམ་གཉིས་ཡོན་ཏན་རིན་ཆེན་གཏེར་ལ་སྦྱོར། ། སྦྲང་རྩིའི་དགྲ་བོའི་རྐང་རྡུལ་བཀྲུས་པ་མེད། ། དྲང་སྲོང་ཁོང་ཁྲོའི་ཁ་ཆུས་བསླད་མིན་པའི། ། འཆད་རྩོམ་བརྩད་པའི་ལེགས་བཤད་གངྒཱའི་ཆུས། ། ལོག་བརྟག་སྨྲས་སྒྲིབ་གཅོད་པའི་མཐུ་ལྡན་མཛོད། ། གང་དག་བརྩམས་དགུའི་ལས་ལ་གེགས་བྱེད་ཀྱི། ། བགེགས་དགྲའི་ལུས་སྲོག་དུས་འཛིན་ཁར་སྟོབ་པ། ། གཉེར་དུ་གཏད་ཕྱིར་བཀའ་སྲུང་བསྟེན་བྱས་ཀྱིས། ། བཏང་སྙོམས་བཞུགས་པར་རིགས་སམ་གང་དགྱེས་གསོལ། ། བླ་མ་ལྷ་སྲུང་རྣམས་ཀྱི་བྱིན་རླབས་དང༌། །
ཐུགས་རྗེ་མཐུ་རྩལ་དཔག་ཡས་བདེན་གཏམ་རྔ། ། ས་གསུམ་ལྷང་ངེར་ལྡིར་བས་མངོན་འདོད་ཀྱི། ། ཕྲིན་ལས་གང་བཅོལ་སྙེ་མ་སྨིན་གྱུར་ཅིག ། ཅེས་རབ་བྱུང་འདོད་པའི་ཉི་མ་ཞེས་ཆུ་ལུག་གནམ་ལོ་གསར་ཚེས་ཀྱི་དཀར་ཕྱོགས་རྒྱལ་བ་དང་པོར། མགོན་ཁང་ནུབ་ཤར་གཉིས་སུ་བསྟན་སྲུང་རྣམས་ལ་བསྐང་གསོ་དང་སྤྱན་གཟིགས་འབུལ་བའི་ལས་བསྐུལ་བསྟན་པ་རྒྱས་པའི་དབྱར་རྔ་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པ་བི་ཛ་ཡ་ཏུ།། ༈ །དངོས་བརྒྱུད་བླ་མ་ཡི་དམ་རྒྱལ་བ་སྲས། ། རྒྱལ་བསྟན་བསྲུང་བར་ཞལ་འཆེས་སྲུང་མའི་ཚོགས། ། ཁྱད་པར་རྡོ་རྗེ་གུར་མགོན་ལྕམ་དྲལ་དང༌། ། གདོང་བཞི་དྲེགས་པ་ལས་མགོན་དམག་ཟོར་སོགས། །
བསྟེན་ཀྱིན་མཆོད་པའི་བཀའ་སྲུང་མཐུ་རྩལ་ཅན། ། ཐམས་ཅད་ཕྱི་ནང་གསང་བའི་མཆོད་གཏོར་ལ། ། དམ་ཚིག་དབང་གིས་དགྱེས་པར་རོལ་ནས་ནི། ། དགོས་ཆེད་བཅོལ་བའི་ཕྲིན་ལས་གསོལ་ལ་དགོངས། ། རྣམ་འདྲེན་བསྟན་པའི་རྗེས་ཞུགས་བདག་ཅག་གི ། ལུས་ངག་ཡིད་ལ་རྣམ་འཚེའི་ནད་དང་གདོན། ། ལོ་ཟླ་ཞག་དུས་འབྱུང་བ་དགྲ་གཤེད་སོགས། ། ཀེག་རིགས་མི་མཐུན་བར་ཆད་ཞི་བར་མཛོད། ། གནོད་བྱེད་སྡང་དགྲ་མི་དང་མི་མིན་གྱིས། ། བྱས་པའི་བྱད་ཁ་རྦོད་གཏོང་མནན་གཏད་ཀྱི། །
ཉེར་འཚེ་ཐམས་ཅད་བསམ་པར་བརྩམ་པ་དེའི། ། སྟེང་དུ་བཟློག་བསྒྱུར་ལས་ངན་རྒྱུན་ཆོད་ཅིག ། རིང་འཚོའི་ཚེ་ནི་གངྒཱའི་རྒྱུན་ལྟར་བསྲིངས། ། བསོད་ནམས་ལས་བཟང་དབྱར་མཚོ་ལྟར་འཕེལ་ཞིང༌། ། ཕྲིན་ལས་ཉི་ཟླའི་འོད་ལྟར་ཆེས་གསལ་བས། ། བྱང་ཆུབ་སྤྱོད་མཐའ་རྒྱས་པའི་ཕྲིན་ལས་སྒྲུབས། ། ཞེས་ཆུ་རྟའི་ལོའི་བསྟན་སྲུང་ཚོགས་ལ་གེགས་སེལ་ཕྲིན་ལས་བསྐུལ་བའི་ཕོ་ཉ་ཞེས་བྱ་བ་འདིའང་བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པའོ། ། སརྦ་མངྒ་ལཾ་བྷ་ཝནྟུ།། ༈ །སྡོམ་གསུམ་བརྒྱུད་པའི་བླ་མ་ཡི་དམ་ལྷ། ། བསྟན་སྲུང་མ་ཧཱ་ཀཱ་ལ་ལྕམ་དྲལ་དང༌། །
གདོང་བཞི་དཔལ་མགོན་སྲིང་བཞི་དུར་ཁྲོད་བདག ། ལས་མགོན་དམག་ཟོར་ལ་སོགས་བསྟན་སྲུང་རྣམས། ། བཤམས་སྤྲུལ་མཆོད་གཏོར་མཐུན་རྫས་འབུལ་བཞེས་ནས། ། སྦྱིན་བདག་སྒོ་གསུམ་བར་ཆད་ཀུན་ཞི་ཞིང༌། ། ནད་རིམས་གདོན་བགེགས་མི་དང་ལྷ་འདྲེ་ཡི། ། བརྩམས་པའི་གནོད་པ་མི་འབྱུང་བཟློག་པར་མཛོད། ། ནད་མེད་ཚེ་དང་བསོད་ནམས་ལོངས་སྤྱོད་དཔལ། ། ཐོས་བསམ་བསྒོམ་པ་བཅས་རྣམས་འཕེལ་ཞིང་རྒྱས། ། སྐྱེ་འགྲོ་དབང་སྡུད་མི་མཐུན་དགྲ་ཚོགས་ལས། ། རྣམ་པར་རྒྱལ་བའི་གོ་འཕང་ཐོབ་པར་མཛོད། །
ཅེས་སྣ་ཚོགས་ཞེས་པའི་གནམ་ལོའི་ཉི་ཟློག་སྐབས་ཀྱི་མགོན་ཁང་ནུབ་ཤར་དུ་བསྟན་སྲུང་རྣམས་ལ་བསྐང་གསོ་འདོད་དོན་གསོལ་བའི་རྐང་མགྱོགས་ཞེས་པ་འདིའང་ཀུན་དགའ་བློ་གསལ་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་སོ།། ༈ །རྩ་བརྒྱུད་བླ་མ་ཡི་དམ་ཞི་ཁྲོའི་ལྷ། ། རྡོ་རྗེ་གུར་མགོན་དྲལ་ལྕམ་གདོང་བཞི་ལྡན། ། དུར་ཁྲོད་ཡབ་ཡུམ་ལས་མགོན་དམག་ཟོར་སོགས། ། བསྟེན་ཅིང་སྒྲུབ་པའི་ལྷ་སྲུང་ཐམས་ཅད་དགོངས། ། འཚོ་བའི་དུས་འདས་ཀུན་དགའ་རྒྱ་མཚོ་པས། ། གཞན་དོན་བླ་མེད་བྱང་ཆུབ་གནས་བགྲོད་ལ། ། ས་དང་ལམ་གྱི་བར་ཆད་ཀུན་བསྒྲལ་ནས། ། མངོན་དགའི་ཞིང་སོགས་མྱུར་སྐྱེལ་ཕྲིན་ལས་མཛོད། །
རིམ་གྱིས་བདེ་བ་ཅན་སོགས་སངས་རྒྱས་ཞིང༌། ། རྫུ་འཕྲུལ་གྱིས་བགྲོད་ཐོས་པའི་ཆོས་མཛོད་བཟུང༌། ། ལུང་རྟོགས་ཡོན་ཏན་གྱ་ནོམ་མངོན་བགྱིས་ན། ། རྣམ་འཕྲུལ་བྱེ་བས་འགྲོ་དོན་འབྱུང་བར་མཛོད། ། ཅེས་མགོན་ཁང་ཆེན་པོར་ཀུན་དགའ་རྒྱ་མཚོ་འདའ་ཀ་མའི་སྨོན་ལམ་འགྲུབ་པའི་གྲོགས་བཅོལ་གྱི་ཚིགས་སུ་བཅད་པ་འདིའང༌། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པའོ།། ༈ །དཔག་ཡས་ཚོགས་གཉིས་ཆུ་གཏེར་བསྲུབས་ལས་སྐྱེས། ། སྐུ་གསུམ་གོ་འཕང་བདེ་འབྱུང་ཐོད་ན་སྤ། ། ལེགས་གསུངས་འོད་དཀར་འཛད་མེད་འབྱུང་བའི་གནས། ། སྟོན་མཆོག་བསིལ་སྦྱིན་མཁན་དེ་གཙུག་ཏུ་མཆོད། །
འཇིག་རྟེན་གསུམ་ན་མདོ་སྔགས་ཆོས་ཚུལ་གྱི། ། བདུད་རྩི་དམ་པ་སྩལ་དྲིན་ཆེ་བའི་ཟླ། ། ཚངས་པས་བསྐལ་པ་ལུ་གུ་བརྒྱུད་བཙལ་ཡང༌། ། མ་རྙེད་མི་མཆོག་རང་ཉིད་མཚུངས་དཔེར་བསྟན། ། བསོད་ནམས་བརྒྱ་པའི་གཟུགས་སྐུ་ཚུར་མཐོང་གི ། ལྟ་བྱེད་ཡུལ་ལས་བསྐལ་ཡང་ཐུབ་དབང་བཀའ། ། ཚད་མས་བསྐྲུན་དང་གཟུགས་བརྙན་དངོས་མཇལ་དང༌། ། བསོད་ནམས་མཉམ་པར་བསྔགས་བརྗོད་སྐལ་བ་སྦོམ། ། ཆུ་འཛིན་འཁུན་སྒྲས་མྱོས་པའི་མདོངས་མཐའ་ཅན། ། ཡིད་འཕྲོག་འགྲམ་ཆང་གིས་བཏབ་བ་ཀུ་ལ། །
ཉག་གཅིག་སྐྱབས་ཀྱི་དམ་པ་སངས་རྒྱས་ཀྱི། ། སྐུ་བརྙན་མཐོང་བས་སྐལ་བཟང་རབ་དགའ་རྒྱས། ། གཡར་ལམ་ལུས་བརྒྱ་མངོན་སྤྲུལ་བསྟོད་ཕྱག་འཚལ། ། གཙང་སྦྱར་ཉེར་སྤྱོད་མཆོད་པ་ཚར་དུ་དངར། ། གསེར་ཞུན་ཐགས་སུ་བསྐྲུན་ལྟའི་དར་ཡུག་འབུལ། ། རང་བཞིན་བཅས་པའི་ཉེས་ལྟུང་བཤགས་ཤིང་སྡོམ། ། སྐྱེ་འཕགས་ཀྱིས་བསགས་དགེ་བར་རྗེས་ཡི་རང༌། ། སྨྲ་མཆོག་ཀུན་ལ་ཆོས་སྒྲ་འབྱིན་པ་དང༌། ། མྱ་ངན་མི་འདར་བཞུགས་པར་གསོལ་བ་འདེབས། ། དགེ་ཚོགས་རྣམ་པ་ཐམས་ཅད་མཁྱེན་རྒྱུར་བསྔོ། །
སྟོན་པའི་ཆོས་ཚུལ་སྒོར་ཞུགས་རྒྱལ་སྲས་ཀྱི། ། སྤྱོད་ཁྲིམས་སློབ་འདུན་བརྟུལ་ཞུགས་བཟུང་བ་དེས། ། རིན་ཐང་གཞལ་མེད་ཐུབ་ཆེན་སྐུ་བརྙན་ལ། ། སྙན་དངགས་དབྱངས་ཀྱིས་མཆོད་པ་འདི་འབུལ་ལོ། ། དལ་རྟེན་དགའ་ཚལ་སྡོམ་གསུམ་འདབ་བརྒྱ་བཞད། ། བཅུ་ཕྲག་རིག་པའི་གེ་སར་རོས་མྱོས་པའི། ། མཁས་ཚུལ་གསུམ་གྱི་བུང་བའི་མགྲིན་གླུ་མཁན། ། འདི་ནས་བྱང་ཆུབ་བར་དུ་བདག་སྐྱེར་མཛོད། ། ཅེས་ཉི་མ་ཞེས་པའི་གནམ་ལོ་གསར་ཚེས་ཀྱི་རྒྱལ་བ་དང་པོར་གཙུག་ལག་ཁང་བསམ་འགྲུབ་མཐོང་ན་མངོན་དགར་བཞུགས་པའི་ཐུབ་ཆེན་སྐུ་མདུན་ལ་མཆོད་འབུལ་བུང་བའི་མགྲིན་གླུ་ཞེས་པ་བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། ༈ །ཐུབ་དབང་ཡེ་ཤེས་མེ་ལོང་ནང༌། །
མདོ་སྔགས་ཆོས་ལ་མཁས་ཚུལ་གསུམ། ། ཡང་དག་བགྱིད་པར་ཤར་བའི་འཕྲིན། ། ལུང་བསྟན་སྙན་པ་ཀུན་དགའ་བཟང༌། ། གང་སྐུ་ཡིད་ཆེས་ལུང་ཚད་ཀྱིས། ། ཉེར་བསྐྲུན་རིང་བསྲེལ་ཕུང་པོ་ཅན། ། དུས་གསུམ་བདེ་གཤེགས་འདུས་སྐུ་ཆེར། ། བྱིན་རླབས་མཐོང་བ་དོན་ལྡན་ལ། ། ཕྱག་འཚལ་ཉེར་སྤྱོད་ཕྲེང་བ་དང༌། ། སྟོང་འཁུན་དར་གྱིས་མཆོད་བྱས་པས། ། ཁོ་བོ་ལྟོས་བཅས་ཚེ་རབས་ཀུན། །
མཁྱེན་བརྩེ་ནུས་པའི་འབབ་སྟེགས་མཛོད། ། ཅེས་རྡོ་རྗེ་འཆང་ཀུན་དགའ་བཟང་པོའི་སྐུ་བརྙན་མཐོང་བ་དོན་ལྡན་ལ་མཆོད་འབུལ་གྱི་ཚེ། འདོད་གསོལ་འདིའང་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། ༈ །དཔལཾ་གྱི་འབྱུང་གནས་སྐལ་བ་དྲུག་ལྡནཾ་བདག ། སངས་རྒྱས་གོ་འཕང་གཤེགས་པའི་སྟོབས་རྫོགས་ཀྱང༌། ། དུས་འདིར་ལུང་རྟོགས་ཆོསཾ་ཚུལ་སྐྱོངཾ་བ་ལ། ། རབ་དགྱེས་བཤེས་གཉེན་རྣམ་རོལ་གང་དེས་སྲུངས། ། སེམས་ཅན་ཁམས་སུ་བདེ་སྐྱིད་གཞོན་ནུའི་མགྲོན། ། འགུགས་བྱེད་མཁྱེན་བརྩེ་ནུས་པའི་ཡོན་ཏན་རླབས། ། འོག་མིན་བར་དུ་ལུད་པའི་ལེགས་མཛད་ཀྱི། །
རྟོགས་བརྗོད་རིན་ཆེན་འབྱུང་གནས་ཆེན་པོ་ལས། ། གང་ཐུགས་གཉིས་སུ་མེད་པའི་ཡེ་ཤེས་སྐུ། ། ཐེག་ཆེན་ཆོས་ཀྱིས་དགའ་བར་ལྡན་པའི་གནས། ། མི་ཕམ་རྒྱལ་བའི་སྲས་ཀྱི་ཞལ་ལུང་གིས། ། སྤངས་རྟོགས་སྙེ་མ་སྨིན་ཕྱིར་གཤེགས་མཛད་ཀྱང༌། ། དེང་འདིར་རྡོ་རྗེ་སློབ་དཔོན་སྒྱུ་འཕྲུལ་སྐུའི། ། བཀོད་པས་གདུལ་བྱའི་ལྷག་མ་རྣམས་ཀྱི་རྒྱུད། ། དགེ་ཚོགས་བསགས་པར་བསྐུལ་ཕྱིར་སྐུཾ་གདུངཾ་གི ། རིང་བསྲེལ་རིལ་པོ་ཉིད་དུ་བཞག་པ་གང༌། ། སྙིང་པོས་སྦུམ་པའི་རྟེནཾ་མཆོཾག་མནྡ་རཿ །
ཆོས་ལྡན་ས་སྐྱོང་སྡེཾ་དགཾེ་བླཾ་མཾ་ཆེ། ། བློཾ་གྲོཾས་རྒྱཾ་མཚོཾས་བྱང་ཆུབ་སྤྱོད་པའི་མཚོ། ། དད་སྟོབས་མ་དམད་རི་བོས་བསྲུབས་ལས་སྐྱེས། ། སྔོན་རབས་དགེཾ་འདུནཾ་བྱེ་བ་མཆོག་ཟུང་གིས། ། ལེགས་འདུམསཾ་མཛད་པའི་དགེ་མཚན་ཡངས་ཅན་དུ། ། བྱུང་བ་དཔེར་བྱས་མཆོཾད་སྡོངཾ་སྲིདཾ་དང་ཞིཾའི། ། དཔལཾ་ཀུནཾ་འཛད་མེད་འཇོ་བའིཾ་དཔགཾ་བསཾམ་དབཾང༌། ། གང་ལ་ཕྱག་མཆོད་བགྱིས་པའི་རྣམ་དཀར་གྱི། ། ཟོམ་སྟེགས་ལ་བརྟེན་འགྲོ་བ་སུ་ཡང་རུང༌། ། ངན་འགྲོ་སྲིད་པའི་འཇིགས་པ་རྒྱང་རིང་དུ། །
བགྱིད་པ་རྒྱལ་བའི་སྲས་ཀྱི་སྨོན་ལམ་ཤུགས། ། དུས་གསུམ་སངས་རྒྱས་དེ་སྲས་སློབ་མར་བཅས། ། བསྐལ་པར་མཆོད་པས་རྡོ་རྗེ་སློབ་དཔོན་སྐུའི། ། བ་སྤུ་སྐྱེ་བའི་གོ་རེར་མཆོད་བྱས་པའི། ། བསོད་ནམས་ཕུང་པོར་མི་སྒྲུན་རྒྱལ་བའི་བཀའ། ། དེ་སོགས་དཔག་ཡས་ཆེ་བའི་ཡོན་ཏན་ལས། ། ཆ་ཕྲན་བླངས་པ་སྙན་དངགས་དམ་པའི་གླུ། ། སོང་བ་ཡི་གེའི་རྒྱུད་མངས་བརྡུང་དང་མཉམ། ། སྤྲུལ་པའི་ལུས་མང་བཏུད་པས་ཕྱག་བགྱིའོ། ། ཡོན་ཏན་ཞིང་རབ་དགྱེས་པའི་ཉེ་བར་སྤྱོད། །
མཆོད་ཡོན་རྫིང་བུའི་རླབས་ཀྱི་ལག་པ་བསྐྱོད། ། སྣ་ཚོགས་མེ་ཏོག་ཁྲོད་ཀྱི་གེ་སར་དགོད། ། དྲི་ཞིམ་བདུག་པའི་ན་བུན་མཁའ་ལ་འཁྲིགས། ། མ་རིག་སྔོ་བསངས་འཕྲོག་པའི་སྒྲོན་མེ་སྦར། ། རེག་པ་བདེ་སྟེར་སྤོས་ཆུའི་དྲི་ཆབ་སྦྲེང༌། ། མཛེས་པའི་ཞལ་ཟས་རོ་དྲུག་བཅུད་ལྡན་བསྟར། ། སྙན་དངགས་བསྟོད་དབྱངས་རོལ་མོ་སྙན་པར་འཁྲོལ། ། མ་ཧཱ་ཙི་ནའི་ཡུལ་གྲུར་འཕྲུལ་བཟོ་ཡིས། ། བཀྲ་ཤིས་རི་མོ་བཀྲག་ཆེར་ཐགས་བསྐྲུན་གྱི། ། གན་དར་གྱིས་མཚོན་བློ་ཡི་ཚངས་པ་ཡིས། །
མངོན་པར་སྤྲུལ་པའི་ཀུན་བཟང་མཆོད་སྤྲིན་འབུལ། ། སྡོམ་པའི་བསླབ་བྱ་དུག་གསུམ་གྱིས་མྱོས་ཚེ། ། དམ་བཅའི་ཡི་གེ་གསུབས་པར་སྲིད་པ་ཡི། ། འཁོར་ལོའི་གཟུགས་བརྙན་མཐོང་བའི་བཞིན་གནག་པས། ། སྡིག་ལྟུང་མཐོལ་བཤགས་དག་པའི་ཚངས་པར་སྩོལ། ། ལེགས་བྱས་བྱེད་པོའི་ལྷག་བསམ་ཁ་བའི་རྡུལ། ། དཔག་ཡས་བརྩེགས་པའི་བསོད་ནམས་གངས་ཅན་རི། ། ཀུན་ལ་ཡི་རང་བསིལ་སྦྱིན་གཞོན་ནུ་ཡིས། ། རྣམ་པར་བཀླུབས་པ་ཆེས་དཀར་ཉིད་དུ་བགྱི། ། ཕྱོགས་ཀྱི་སྒེག་མོའི་བཞིན་རས་ཡོངས་བཀབ་པར། །
འཚོ་གཞེས་བཞུགས་པའི་མི་མཆོག་ཐམས་ཅད་ལ། ། བར་མེད་ཆོས་ཀྱི་སྨྲ་དབྱངས་རྟག་འཇོ་བས། ། སྒྲིབ་གཉིས་སྟུག་པོའི་གཉིད་ལས་སློང་བར་བསྐུལ། ། སངས་རྒྱས་སེམས་དཔའ་ཆེ་གང་མྱ་ངན་ལས། ། ཡོངས་སུ་འདའ་ལ་དགྱེས་བཞེད་མི་འགོག་མོད། ། འགྲོ་བ་མགོན་མེད་སྡུག་བསྔལ་རྒྱུར་བཅས་ཀྱིས། ། གདུངས་པའི་ཆོ་ངེ་ཐོས་ཚེ་མི་འགྱོད་ཚལ། ། རྣམ་དཀར་དགེ་བའི་ཟླ་བས་སྒྲིབ་གསུམ་གྱི། ། མུན་པ་ཡོངས་ཟོས་ཚོགས་ཟུང་ཆུ་བོའི་གཏེར། ། ཆེས་ཆེར་རྒྱས་པའི་རྣམ་མཁྱེན་ཆུ་བདག་ཆེས། །
ལེགས་གསུངས་དག་བྱེད་རྒྱུན་མང་འགྱེད་པར་ཤོག ། རྒྱལ་བའི་རྒྱལ་ཚབ་ཀུན་བཟང་བརྒྱུད་བཅས་ཀྱི། ། ལུགས་མཆོག་བསྐལ་པའི་བར་དུ་འཕེལ་བའི་ཟླ། ། སྤྲིན་དུས་གནམ་འཕྱོའི་གྲོང་ཁྱེར་ཁོ་ན་ཡི། ། རྗེས་འགྲོ་གཞན་གྱིས་སྒྲུན་མིན་དར་གྱུར་ཅིག ། བདག་ཅག་འདི་ནས་བླ་མེད་བྱང་ཆུབ་བར། ། དལ་འབྱོར་སྐྱེ་བར་ཚུལཾ་ཁྲིམཾས་བསླབ་པས་བརྒྱན། ། བཅུ་ཕྲག་རིག་པའི་སྣང་ཆེན་ཡོངས་བཟུང་ནས། ། བསྟན་འགྲོར་ཕན་པའི་ཆོས་སྨྲ་ཀུན་གྱི་གཙུག ། ངལ་གསོའི་ནོར་བུ་རིན་ཆེན་ཉིད་བྱིན་རློབས། །
ཅེས་ཆུ་ལུག་གི་བགྲང་གཞི་གསར་ཚེས་ཀྱི་འདུ་ཆེན་འདུས་ཚོགས་སུ་ཚེ་དཔག་མེད་ཀྱི་སྒྲུབ་མཆོད་གསུང་བསྐུལ་དང༌། མཆོད་གནས་ཇི་སྙེད་བཞུགས་པས་ཁོ་བོར་རིང་འཚོ་སྒྲུབ་པའི་བསྙེན་བཀུར་གྲལ་འགྱེད་སྟོབ་པའི་ཚེ། མཆོད་སྡོང་སྲིད་ཞིའི་དཔལ་ཀུན་འཇོ་བའི་དཔག་བསམ་ཆེན་པོར་ཡན་ལག་བདུན་པའི་མཆོད་འབུལ་དྲི་ཟའི་དབྱངས་སྙན་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པ་མངྒ་ལཾ།། ༈ །རྣམ་འདྲེན་ཡོངས་ཀྱི་མཁྱེན་བརྩེ་ནུས་པའི་རྩལ། ། ཉི་མའི་བུས་མཚོན་བདུད་བཞི་འདུལ་བའི་ཕྱིར། ། འཇམ་དཔལ་སྒྱུ་འཕྲུལ་ཁྲོ་རྒྱལ་བརྟན་གཡོའི་བདག ། ཡེ་ཤེས་ལྔ་བདག་རྡོ་རྗེ་འཇིགས་བྱེད་སྐུར། ། ཉེར་སྤྱོད་ཀྱིས་མཆོད་སྙན་དར་གསོལ་བའི་མཐུས། ། བདག་ཅག་ལྟོས་འཁོར་བཅས་པ་བྱང་ཆུབ་མཆོག །
སྒྲུབ་པའི་བར་ཆད་བདུད་དང་གཤིན་རྗེ་ཡི། ། འཇིགས་པ་ཀུན་ལས་བསྲུང་ཞིང་བསྐྱབ་པར་མཛོད། ། རིང་འཚོའི་ཚེ་ཡི་སྐལ་ལྡན་ཤིང་རྟའི་རྒྱུན། ། ཚད་མེད་བསོད་ནམས་ས་གཞིར་འཁྱིལ་བའི་ནང༌། ། བསྐྱེད་རྫོགས་འདབ་རྒྱས་ངང་པའི་དེད་དཔོན་དེས། ། མཁས་ཚུལ་མགྲིན་པའི་རྫ་རྔ་འཁྲོལ་བར་མཛོད། ། ཅེས་རྡོ་རྗེ་འཇིགས་བྱེད་ཀྱི་སྐུ་བརྙན་ལ་འདོད་གསོལ་དད་པའི་རྫ་རྔ་ཞེས་བྱ་བ་འདི་ནི། བནྡེ་ཚུལ་རིན་གྱིས་བྲིས་པའོ།། ༈ །སྭསྟི་བི་ཛ་ཡནྟུ། གང་གསུང་དབྱངས་ཀྱི་འགྱུར་ཁུགས་རྫོགས་པ་ལས། །
ཐེག་གསུམ་མཚན་རྟོགས་སྐྱོབ་པའི་ཆོས་སྒྲ་ཡིས། ། ཁམས་གསུམ་གདུལ་བྱ་མངོན་མཐོ་ངེས་ལེགས་ཀྱི། ། ཐབས་དང་འབྲས་བུར་སྦྱོར་བ་རྫོགཾས་སངཾས་རྒྱསཾ། ། དེ་བསྟན་གངས་ཅན་སྣང་བྱེད་གྲངས་མེད་ཁྲོད། ། ལྷ་རིགས་དཾད་སྒྲོལཾ་རྣམཾ་ལྔརཾ་མཚུངས་པ་སུ། ། དགའ་ཚལ་འདབ་སྟོང་དགོད་པ་མང་སྲིད་ཀྱང༌། ། ཨུ་དུམྦཱ་ར་གཉིས་པ་ཅང་མཆིས་སམ། ། ལུང་རྟོགས་ཆོས་སྨྲའི་རྒྱལ་པོར་ཐུབ་པའི་བཀས། ། ལུང་བསྟན་སྐྱེས་བུ་ཁྱོད་ཀྱི་ལུགས་བཟང་ལ། ། དད་བློ་འཕེལ་བ་ཙམ་དུ་ཚུལ་གཞན་ལ། །
དེ་ལྟ་མིན་འདི་ཅི་ག་ཀུནཾ་དགཾའ་བཟཾང༌། ། དེ་ཚུལ་དྲི་མེད་སྲིད་པའི་ཁོངས་འདི་ན། ། བརླིང་བྱེད་ཆོས་སྤྱོད་རྣམ་བཅུ་ལྷུར་ལེན་པའི། ། འདུས་པའི་ཁུར་གྱིས་ནོར་ལྡན་བརྟན་མའི་ལུས། ། ངལ་བའི་ཤུགས་རིང་དབྱངས་སུ་འབྱིན་ནམ་སྙམ། ། སྲིད་ཞིའི་དཔལ་འབྱོར་ཐམས་ཅད་ལྷུནཾ་གྲུབཾ་ཏུ། ། རྟག་པར་འཇོ་བས་ས་སྟེངཾ་རྒྱན་གྱུར་པ། ། གང་བསམཾ་འགྲུབཾ་པར་སྨོན་པའི་ལམ་སོང་བ། ། བདེ་སྩོལ་མཐོཾང་ནཾ་མངོཾན་དགཾའི་གཙུགཾ་ལགཾ་ཁངཾ༌། ། བསྟན་པའི་གཞི་དང་སྙིང་པོར་གྱུར་པའི་ཆོས། །
སྡོམ་པ་གསུམ་གྱི་བསླབ་གཞིར་སྐལ་བ་ཅན། ། ལེགས་སྦྱར་ཐར་པའི་གོ་སར་བགྲོད་པའི་ཚུལ། ། དངོས་དང་བརྒྱུད་ནས་འདོམས་མཛད་བླ་མའི་ཚོགས། ། གང་སྐུ་བསྒོམ་ཞིང་གསང་བ་སྔགས་ཀྱི་སྒྲས། ། གསང་གསུམ་མི་ཕྱེད་རྡོ་རྗེར་བསྐུལ་ཙམ་གྱིས། ། དངོས་གྲུབ་རྣམ་གཉིས་སྒྲུབ་པའི་ཐབས་ཀྱི་མཆོག ། གོང་འོག་རྒྱུད་སྡེས་ཉེར་བསྟན་ཡི་དམ་ལྷ། ། བསམ་ཀུན་རྫོགས་བྱེད་མཐོང་ཆོས་མངོན་འདོད་ཀྱི། ། མངོན་པར་གདུང་ལ་བསམ་འཕེལ་ནོར་བུ་ཡིས། ། སྲིད་པ་མྱ་ངན་ལས་འདས་མངོན་འདོད་དཔལ། །
གང་དག་གསོལ་ལ་དཀོན་མཆོག་རྣམ་གསུམ་གྱིས། ། ཆུ་བཞིའི་བྱེ་སྙེད་ཀུན་བཟོད་ཕྲ་རབ་རྡུལ། ། ལྟོས་འགྲོའི་ཕོ་བྲང་ཆེན་པོའི་ཆུ་ཐིགས་གྲངས། ། རྗེས་འགྲོ་རབ་འབྱམས་ཞིང་གི་རྒྱལ་བ་སྲས། ། ཐོས་སྒྲོགས་རྐྱེན་རྟོགས་འཕགས་པ་གྲངས་མེད་བཅས། ། སྒྱུ་འཕྲུལ་མཐུ་སྟོབས་ཁོ་ནས་གུར་གྱི་མགོན། ། ལྕམ་དྲལ་བསྟན་སྲུང་མཆོག་ཏུ་བསྔགས་མིན་ཡང༌། ། དམ་ཚིག་ཅན་ལ་འགོ་ཞིང་བཅོལ་བའི་ལས། ། ཐོགས་མེད་སྒྲུབ་པའི་ཕྲིན་ལས་འདིས་ཡང་ངོ༌། ། ཞལ་བཞི་དཔལ་མགོན་ཁྲོས་པའི་འཇིགས་རུང་སྒྲས། །
ཡིད་སྲུབས་དྲེགས་པའི་ང་རོའི་གཉེན་པོར་བྱས། ། གདོང་མིག་དམར་ཟླུམ་བལྟས་ཙམ་བསྟན་དགྲའི་སྲོག ། མཐར་བྱེད་གནམ་ལྕགས་རྡོ་རྗེའི་གཟུགས་ཀྱི་ཟླ། ། བསྟན་པ་དེ་འཛིན་བསྲུང་བར་མངོན་བརྩོན་པའི། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་སྡེས། ། བསྟན་དགྲ་དམ་ཉམས་ལོ་ཟླར་འཚོ་བའི་རྒྱུན། ། འགྱང་མིན་ལྔ་ལམ་འཁྲིད་བྱེད་ཚོགས་ཀྱིས་མཚོན། ། རྣམ་འདྲེན་བསྟན་པ་སྲུང་ལ་དགྱེས་པའི་འཛུམ། ། དཀར་པོས་ཁོར་ཡུག་འགེངས་མོད་ཆུ་སྲིན་གྱི། ། རྒྱལ་མཚན་སྡེར་བཅས་མི་སྡུག་གདོང་བསྒྱུར་ཏེ། །
ཚར་གཅོད་རྣོ་མཚོན་ཆར་བསྙིལ་བཀའ་སྲུང་ཚོགས། ། ཆོས་སྲིད་སྟོབས་འབྱོར་གྱིས་རྒྱགས་ལུས་ཅན་གྱི། ། རྐང་དྲུག་མཐའ་དག་དད་དགའི་འཕུར་ལྡིང་གིས། ། དཔལ་འབྱོར་སྦྲང་རྩིའི་སྐྱེས་དང་ལྷན་ཅིག་ཉིད། ། སྡུད་བྱེད་ནོར་ལྷའི་ཚོགས་བཅས་ཐམས་ཅད་ལ། ། བདག་ལུས་གཅིག་ཉིད་དུ་མའི་སྤྲུལ་ཕྱག་གི ། གྲངས་མེད་ཆུ་ཟླའི་ངོ་མཚར་ཉུང་ངུར་བྱས། ། ཐ་དད་ཆེ་བའི་ཡོན་ཏན་སྙན་དངགས་དབྱངས། ། བསྟོད་པས་དྲི་ཟའི་འཕང་འགྲོའི་ཚུལ་ལ་འཐབ། ། མ་ཧཱ་ཙི་ནའི་ཡུལ་གྱི་འཕྲུལ་བཟོ་ཡིས། །
རབ་དམར་བྱི་རུ་ཞུན་མའི་རྒྱུ་སྤུན་བཟང༌། ། གསེར་གྱི་སྒྲ་བརྒྱ་ཚོན་ལྔའི་རི་མོ་བཅས། ། ཐགས་སུ་བསྐྲུན་པའི་གན་གོས་ཡུག་རིང་འཕན། ། མཆོད་ཡུལ་སྤྱན་སྔར་མཆོད་པའི་སྤྲིན་གྱིས་གཏིབས། ། སྐྱབས་གསུམ་འདུས་པའི་བདག་ཉིད་གཙོར་བཞུགས་པའི། ། བག་ཡོད་བསླབ་པ་བཅས་དང་མ་བཅས་པའི། ། མཆོད་གནས་བསྙེན་བཀུར་བསྟབས་མཚོན་དགེ་བའི་ཚོགས། ། ལྷ་རིགས་འཁོན་སྟོན་སཾ་སྐྱཾ་པཾ་ཡི་གདུཾང༌། ། རྒྱུན་མི་ཆད་པ་བསྐལ་པར་འབྱོན་འགྱུར་ཞིང༌། ། བསྟན་སྲིད་ཕྲིན་ལས་ཉི་ཟླའི་སྣང་བ་ཆེས། །
གསེར་ལྡན་དཀྱིལ་འཁོར་ཁྱབ་པར་གསལ་གྱུར་ཅིག ། ཟབ་ཡངས་ཆོས་ཀྱི་འབྱུང་གནས་ཨེཾ་དང་ཝཾཾ། ། ཟུང་འཇུག་དགེ་མཚན་ལྡན་པའི་ཆེ་མཆོག་གི ། ཚུལ་ཆེན་རྗེས་སུ་སྒྲུབ་དང་སྨྲ་བྱད་པས། ། དབྱིག་འཛིན་ལུས་ཕྲའི་ཁུར་དུ་ལྕི་བར་ཤོག ། སྲིད་པར་ལུས་རྟེན་བསྐྱེད་དྲིན་ཆེ་བ་ཟུང༌། ། ལྟོས་བཅས་གསོན་གཤིན་ཐོག་དྲངས་འགྲོ་བའི་རྒྱུད། ། ཚོགས་ཟུང་དབྱར་སྐྱེས་རྐང་འཐུང་བསྐྱེད་པའི་ཁྲོད། ། རྣམ་གྲོལ་འབྲས་བུ་གཡུར་དུ་ཟ་བར་ཤོག ། སྲིད་པའི་འཁོར་ལོར་སྡུག་བསྔལ་ཀུན་འབྱུང་གིས། །
བར་མེད་གཙེས་པའི་མར་གྱུར་སེམས་ཅན་རྣམས། ། གདོན་ཕྱིར་བདག་ནི་ཐབས་དང་ཐུགས་རྗེའི་གཏེར། ། ཐམས་ཅད་མཁྱེན་པ་ཐོབ་བགྱི་དེ་སྲིད་དུ། ། ཚུལཾ་ཁྲིམཾས་རྟེན་བཟང་ལྷུན་པོ་བཞིན་དུ་བརླིང༌། ། ཚེ་དཔལ་འབྱོར་པ་དབྱར་གྱི་མཚོ་བཞིན་འཕེལ། ། བསོད་ནམས་གསེར་ལྡན་མ་བཞིན་ཡངས་པར་བརྡལ། ། ཕྲིན་ལས་རིཾན་ཆེནཾ་སྣང་བ་ཆེས་འབར་ཤོག ། སྔགས་སྤྱོད་བདེན་ཚིག་གྲུབ་པའི་མ་ཧརྵིཿ ། སྒྲིབ་གཉིས་བཅུད་བྲལ་འཕྲུལ་ལས་རྣམ་རྒྱལ་ནས། ། གནས་ལྔ་རིག་པའི་དག་བྱེད་བཏུང་བའི་མཐར། །
ལེགས་བཤད་ཆུ་ཀླུང་འབུམ་ཕྲག་སྐྱུགས་པར་ཤོག ། ལེགས་བྱས་དཀར་པོའི་མཚར་སྡུག་ཟུར་མིག་གིས། ། དགེ་བཅུར་སྤྱོད་པའི་ལང་ཚོ་དར་བབ་མགྲོན། ། བོད་ཆེན་ཡངས་པའི་སྡུམ་པར་བཀུག་པ་ལ། ། སྐྱེ་བོའི་ཚོགས་འདི་དགྱེས་དགུར་རྩེན་གྱུར་ཅིག ། ཅེས་རབ་བྱུང་འདོད་པའི་ཆུ་ལུག་གི་གནམ་ལོ་གསར་ཚེས་ཀྱི་གྲལ་ཚེས་དགེ་བར། གྱི་ན་པས་ལྷུན་གྲུབ་སྟེང་གཙུག་ལག་ཁང་དུ་འདུ་ཆེན་འདུས་ཚོགས་སུ་ཚེ་དཔག་ཏུ་མེད་པའི་དཀྱིལ་འཁོར་སྒྲུབ་མཆོད་འཛུགས་པ་སོགས་གསར་རྙིང་ཆོས་སྒྲོགས་པར་བཅས་པའི་མཆོད་གནས་གང་དག་བཞུགས་པར་བསྙེན་བཀུར་གྲལ་འགྱེད་སྟོབ་པའི་ཚེ། གཙུག་ལག་ཁང་དུ་བརྒྱ་མཆོད་དང་གན་གོས་ཀྱི་འཕན་བཅས་ཕུལ་བའི་ཚིགས་སུ་བཅད་པ་དགེ་ལེགས་གཡས་སུ་འཁྱིལ་བའི་སྒྲ་དབྱངས་ཞེས་བྱ་བ་འདིའང༌། བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པ་སརྦ་མངྒ་ལཾ་བྷ་ཝ་ཏུ།། ༈ །སརྦརྠ་སིདྡྷྱནྟུ།
བཀའ་བབས་དངོས་བརྒྱུད་བླ་མ་དབྱེར་མེད་པའི། ། དགྱེས་རྡོར་ལ་སོགས་ཡི་དམ་བཀས་བསྒོས་ལྟར། ། ཕྲིན་ལས་མྱུར་མགྱོགས་སྒྲུབ་མཛད་བསྟན་སྲུང་གཙོ། ། རྡོ་རྗེ་གུར་གྱི་མགོན་པོ་ལྕམ་དྲལ་དང༌། ། ལས་བཞི་ལྷུན་གྲུབ་གཉེན་མགོན་གདོང་བཞི་ལྡན། ། འཇིགས་རུང་ཡུམ་བཞི་གནོད་སྦྱིན་ཕོ་མོ་དང༌། ། པུ་ཏྲ་མིང་སྲིང་རུ་འདྲེན་དུར་ཁྲོད་བདག ། དམག་ཟོར་ལ་སོགས་བསྟན་སྲུང་ཚོགས་རྣམས་དགོངས། ། བསྟེན་ཀྱིན་འགོ་བའི་ལྷ་སྲུང་གཉེན་པོ་རྣམས། ། དངོས་འབྱོར་ཡིད་སྤྲུལ་མཆོད་གཏོར་འབུལ་བཞེས་ལ། །
དམ་ཚིག་ཉམས་ཆག་ཉེས་ལྟུང་མཐོལ་བཞེས་ནས། ། བཅོལ་པའི་ཕྲིན་ལས་གསོལ་འདི་སྒྲུབ་པར་རིགས། ། རྣལ་འབྱོར་དཔོན་སློབ་ལོ་ཟླ་ཞག་དུས་ཀྱི། ། ན་ཤི་དུར་ཞུགས་ཀེག་དང་དུས་མིན་འཆིའི། ། ནད་གདོན་བར་ཆད་མི་དང་མི་མིན་གྱི། ། གནོད་པ་ཐམས་ཅད་ཞི་བའི་ཕྲིན་ལས་མཛོད། ། སྔོན་ལས་འཕྲལ་གྱི་རྐྱེན་སྲི་གང་ལྡང་ཡང༌། ། མཐུ་ཆེན་ཁྱེད་ཅག་མི་འདུལ་འགའ་མེད་ཕྱིར། ། ཡུས་པའི་བུ་ཆུང་མ་ལ་ངུད་མོ་ཡི། ། སྦྲོན་ལྟར་འབོད་ལ་ཐུགས་བརྩེས་མ་གཡེལ་ཞིག །
ཞི་བས་མ་ཐུལ་དབང་དྲག་ཕྲིན་ལས་རྩལ། ། གནམ་ལྕགས་ཐོག་བརྒྱ་འབེབས་འདྲས་ཚར་བཅད་དེ། ། གུས་ལྡན་འཁོར་བཅས་ནད་མེད་རིང་འཚོ་ཞིང༌། ། ཐོས་བསམ་བསྒོམ་སོགས་བརྩམས་དགུ་འགྲུབ་པར་མཛོད། ། ཟས་སྤྱོད་ཉེས་སམ་བྱད་མའི་སྡང་སེམས་བྱས། ། སྡེ་བརྒྱད་འབྱུང་པོའི་རྦོད་གཏོང་གང་ཡིན་རུང༌། ། ཐམས་ཅད་ཕྱིར་བཟློག་སླན་ཆད་མི་འབྱུང་བར། ། སྲུང་སྐྱོབ་རྡོ་རྗེའི་རྭ་བར་རྟག་གནས་མཛོད། ། ཅེས་བསྟན་སྲུང་ཚོགས་ལ་རྐྱེན་སེལ་བདུད་ལས་རྒྱལ་བའི་བཞད་སྒྲ་ཞེས་བྱ་བ་འདི་ནི། རང་གི་ཉེ་བར་གནས་པ་ལྷུན་གྲུབ་ཕུན་ཚོགས་ཀྱིས་བསྐུལ་ངོར།
བནྡེ་ཚུལ་ཁྲིམས་རིན་ཆེན་ཅན་གྱིས་བྲིས་པ་དགེ་བར་གྱུར་ཅིག། ༈ །སྭསྟི་སིདྡྷཾ། ཕྱོགས་བཅུའི་ལུས་མེད་ཐུལ་མཆོག་སྲས་དང་བཅས། ། ཐུགས་བསྐྱེད་སྨོན་ལམ་རྗེས་དགོངས་སྐྱེ་འགྲོའི་རྒྱུད། ། ཚོགས་རྫོགས་མཆོད་ཡུལ་སྤྲིན་ལྟར་གཏིབས་པའི་གནས། ། བསམ་འགྲུབ་མཐོང་ན་མངོན་དགའི་དྲི་གཙང་ཁང༌། ། མར་གད་ཞུན་འདྲའི་ལྷ་རྫས་གོས་འཕན་དང༌། ། དགེ་འདུན་འདུས་པས་ཀུན་རིག་རྩ་དཀྱིལ་འཁོར། ། སྒྲུབ་མཆོད་དབང་བླངས་བསྙེན་བཀུར་གྲལ་འགྱེད་བཅས། ། དགེ་སློང་ནམ་མཁའ་ཕུན་ཚོགས་ཅན་གྱིས་ཕུལ། །
དགེ་བ་ཡང་སྲིད་ཀུན་དུ་བླ་མ་ལྷ། ། དཀོན་མཆོག་གསུམ་པོ་མཆོད་པས་མཉེས་བགྱིད་ཅིང༌། ། ལུང་རྟོགས་དམ་པའི་ཆོས་ལ་རྟག་ཏུ་སྤྱོད། ། མཐར་ཐུག་རྫོགས་པའི་སངས་རྒྱས་ཐོབ་ཕྱིར་བསྔོ། ། ཞེས་པ་འདིའང་དོན་གཉེར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །སྭསྟི་སིདྡྷི་རསྟུ། རྣམ་འདྲེན་ཐུབ་པའི་འཛུམ་སྒྲོས་ཨུཏྤལ་དམར། ། དགྱེས་འཛུམ་འདབ་མཉེན་རྣམ་པར་གྲོལ་བ་ལས། ། ལུང་བསྟན་རྐང་དྲུག་གླུ་ཡིས་བསྔགས་པའི་ཡུལ། །
རྒྱལ་ཚབ་ཀུན་དགའ་བཟང་པོས་རྟག་ཏུ་སྲུངས། ། དད་སྒྲོལ་དེ་ཉིད་ཐུགས་རྗེའི་སྒྱུ་འཕྲུལ་གྱི། ། རྣམ་རོལ་སྨྲ་མཁས་བྱེ་བས་གདུལ་བྱ་རྣམས། ། མདོ་སྔགས་ཆོས་ཚུལ་ཐེག་པ་ལ་བརྟེན་ནས། ། རྣམ་པ་ཐམས་ཅད་མཁྱེན་པར་འཁྲིད་པའི་གནས། ། སྲིད་པའི་དུཿཁས་ཡིད་འབྱུང་ཐར་པའི་གྲོང༌། ། དང་པོར་འཇུག་སླད་འོག་མིན་གཞལ་མེད་ཁང༌། ། འཛམ་གླིང་འཛིན་མའི་ཐིག་ལེར་འཕོས་སྙམ་ལ། ། ཨེ་ཝཾ་ཡི་གེས་ཉེར་མཚན་གཙུག་ལག་ཁང༌། ། དཔག་ཡས་ཕྱོགས་བཅུའི་ཞིང་གི་རྒྱལ་བ་སྲས། །
སློབ་མ་བསྟན་སྲུང་མཐའ་དག་རྡུལ་གཅིག་གོར། ། རྡུལ་སྙེད་ཞིང་གི་བཀོད་པ་རབ་རྫོགས་པའི། ། ཡོན་ཏན་གནས་ཀྱིས་གཏམས་པ་ཐམས་ཅད་ལ། ། བདག་ལུས་ཆུ་གཏེར་ཆེན་པོའི་རྡུལ་སྙེད་གྲངས། ། ཀུན་ནས་བཏུད་པའི་ཕྱག་འཚལ་ཕྲེང་བ་བརྩེགས། ། སྐྱེ་བར་བསགས་པའི་སྡིག་སྒྲིབ་ཉེས་ལྟུང་རྣམས། ། གནོང་ཞིང་འགྱོད་པས་མཐོལ་བཤགས་ཚངས་པར་སྩོལ། ། ཉེར་སྤྱོད་ཕྲེང་དང་རྒྱལ་སྲིད་འདོད་ཡོན་ལྔ། ། ཙི་ནའི་འཕྲུལ་བཟོས་བསྐྲུན་པའི་གོས་འཕན་འབུལ། ། སོ་སོར་སྐྱེ་དང་འཕགས་བཞིས་དགེ་ཚོགས་ལ། །
ཡི་རང་སེམས་ཀྱི་ཟླ་འོད་གསར་པས་སྤེལ། ། སྨྲ་མཆོག་གྲུབ་པ་ཀུན་ལ་ཆོས་ཀྱི་སྒྲ། ། ཆད་མེད་སྒྲོགས་པར་བསྐུལ་བའི་ཐལ་སྦྱར་བཏུད། ། རྒྱལ་བ་རྒྱལ་སྲས་མྱ་ངན་འདའ་བཞེད་རྣམས། ། གཞན་དོན་བཞུགས་པའི་གསོལ་འདེབས་དབྱངས་སུ་འབྱིན། ། འདིས་མཚོན་བསོད་ནམས་ཐམས་ཅད་སེམས་ཅན་ཀུན། ། བླ་མེད་བྱང་ཆུབ་འཁྲིད་ཕྱིར་ཡོངས་སུ་བསྔོ། ། བདག་ཅག་བླ་མ་དཀོན་མཆོག་གསུམ་ལ་གུས། ། ཡང་དག་ལམ་གྱི་ཐོས་བསམ་བསྒོམ་མཐར་ཕྱིན། ། ལུང་རྟོགས་ཡོན་ཏན་གཏེར་ལ་དབང་འབྱོར་ཞིང༌། །
དོན་གཉིས་ལྷུན་གྲུབ་གོ་འཕང་ཕྱིན་པར་ཤོག ། ཅེས་ཨེ་ཝཾ་ཆོས་ལྡན་གྱི་གཙུག་ལག་ཁང་དུ་གོས་འཕན་ཡན་ལག་བདུན་པ་བཅས་ཕུལ་བ་བསོད་ནམས་སྤྲིན་ཆེན་ཞེས་བྱ་བ་འདིའང་ཨ་སྲུང་ཅན་གྱི་ཆེད་དུ། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །སྭསྟི་བི་ཛ་ཡ་ཏུ། སྐྱེས་བུ་ཆེན་པོའི་སྐུ་ལ་བརྒྱ་ཕྲག་གི ། བསོད་ནམས་མེས་པོས་བྲིས་པའི་དགེ་མཚན་ལས། ། དཔལ་མགུར་ཆོས་ཀྱི་འབྱུང་གནས་མཚོན་པའི་རྫས། ། བཀྲ་ཤིས་གཡས་སུ་འཁྱིལ་བའི་ཆོས་དུང་དཀར། ། དབྱངས་སྙན་འཇོ་ལ་མཁས་པས་བུས་པའི་སྒྲས། ། འཕགས་བཞི་སོ་སྐྱེའི་མཆོད་ཡུལ་གྲངས་མེད་ཡོངས། །
རིང་ནས་མགྲོན་གཉེར་དབྱངས་ཀྱིས་མཆོད་བྱེད་པའི། ། འབུད་དུང་རྣམ་གཉིས་མཛེས་པའི་གན་དར་དབུལ། ། དབྱངས་ཀྱི་དཀྱིལ་འཁོར་རྫོགས་པའི་ཆོས་ཚུལ་གྱི། ། དགའ་སྟོན་མགྲོན་དུ་ལུས་ཅན་ཡོངས་སྡུད་ཅིང༌། ། བསླབ་ཁྲིམས་སྤྱོད་པའི་བཤད་སྒྲུབ་དྲི་མེད་ཀྱིས། ། རྒྱལ་བསྟན་རིན་ཆེན་རྒྱས་རྒྱུར་དགེ་བ་བསྔོ། ། ཞེས་ལྷུན་གྲུབ་སྟེང་གི་ཆོས་དུང་ཟུང་ལ་བསྔགས་པ་བཤད་སྒྲུབ་རྒྱས་གླུ་ཞེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་གྱིས་བྲིས་པ་སརྦ་མངྒ་ལཾ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
