གསུང་འབུམ། ཚུལ་ཁྲིམས་རིན་ཆེན།
པོད ༡༡༩
ལམ་འབྲས་བུ་དང་བཅས་པའི་བླ་མ་བརྒྱུད་པ་དང་ཨེ་ཝཾ་པའི་གདན་རབས་སྟབས་ཅིག་པའི་གསོལ་འདེབས་འཁྱེར་བདེ།
༼ཉ༽ ༄༅། །མརྒབལསཻརྒུརུབཾཤཤྩཻཝམཡཱསནཾཀྲམསྶཱརྡྷཱདྷྱེཥྞསྶུནཱཡཾབིཛཧཱརཾ།།
༄༅། །ལམ་འབྲས་བུ་དང་བཅས་པའི་བླ་མ་བརྒྱུད་པ་དང་ཨེ་ཝཾ་པའི་གདན་རབས་སྟབས་ཅིག་པའི་གསོལ་འདེབས་འཁྱེར་བདེ་བཞུགས།། རྣམ་དག་དཀྱིལ་འཁོར་བཞི་ཡི་འཛིན་མ་སོགས་ནས། ཀུན་དགའ་བཟང་པོ་རྣམས་ལ་གསོལ་བ་འདེབས། ། དཀོན་མཆོག་རྒྱལ་མཚན་ཤེས་རབ་རྒྱ་མཚོ་དང༌། ། རྒྱལ་ཚབ་ཀུན་དབང་དཔལ་ལྡན་རྡོ་རྗེ་དང༌། ། ཀུན་མཁྱེན་བསོད་ནམས་སེང་གེ་དཀོན་མཆོག་འཕེལ། ། སངས་རྒྱས་རིན་ཆེན་རྣམས་ལ་གསོལ་བ་འདེབས། ། ལྷ་མཆོག་སེང་གེ་དཀོན་མཆོག་ལྷུན་གྲུབ་ཞབས། །
བུདྡྷ་སིངྷ་དཀོན་མཆོག་དཔལ་ལྡན་པ། ། བྲང་ཏི་ནམ་བཟང་ཀུན་དགའ་བཀྲ་ཤིས་དང༌། ། དཔལ་ལྡན་དོན་གྲུབ་རྣམས་ལ་གསོལ་བ་འདེབས། ། ནམ་མཁའ་སངས་རྒྱས་ཤེས་རབ་འབྱུང་གནས་དང༌། ། ནམ་རིན་བསོད་ནམས་རྒྱ་མཚོ་དཔལ་མཆོག་མཚན། ། ནམ་མཁའ་དཔལ་བཟང་ལྷུན་གྲུབ་དཔལ་ལྡན་དང༌། ། སངས་རྒྱས་ཕུན་ཚོགས་རྣམས་ལ་གསོལ་བ་འདེབས། ། ཤེས་བྱ་སངས་རྒྱས་བསྟན་འཛིན་ཚུལ་ཁྲིམས་དཔལ། ་་་་༌། འདི་མན་ཆད་རྒྱུ་དབང་ཙམ་ལས་ལམ་འབྲས་ཡོངས་རྫོགས་ཀྱི་བརྒྱུད་པ་རྒྱུན་ཆགས་མི་འབྱུང་ཡང་ཨེ་ཝཾ་པའི་གདན་རབས་ཀྱིས་བརྒྱུད་པ་དང་འགྲིགས་ཆེ། བསོད་ནམས་དཔལ་ལྡན་བྱམས་པ་བསོད་ནམས་བཟང༌། །
བཀྲ་ཤིས་ལྷུན་གྲུབ་ཚུལ་ཁྲིམས་ལྷུན་གྱིས་གྲུབ། ། ནམ་མཁའ་བསམ་འགྲུབ་རྣམས་ལ་གསོལ་བ་འདེབས། ། དཔལ་ལྡན་ཆོས་སྐྱོང་སངས་རྒྱས་དཔལ་བཟང་ཞབས། ། བསོད་ལྷུན་མི་འགྱུར་རིན་ཆེན་རྒྱལ་མཚན་ཞབས། ། དཀོན་མཆོག་གྲགས་སོགས་ཨེ་ཝཾ་གདན་རབས་སུ། ། རིམ་བྱོན་དངོས་བརྒྱུད་བླ་མར་གསོལ་བ་འདེབས། ། བསྐྱེད་པ་ཕྱི་དབྱིབས་རྡུལ་ཚོན་དཀྱིལ་འཁོར་སོགས་དང་སྦྲེལ་ལོ། ། ཞེས་ལམ་འབྲས་བླ་མ་བརྒྱུད་པ་དང་ཨེ་ཝཾ་པའི་གདན་རབས་སྟབས་གཅིག་པར་གསོལ་བ་འདེབས་པ་འཁྱེར་བདེ་འདིའང༌། སྡེ་དགེ་བན་ཚང་མཁྱེན་རབ་འཇམ་དབྱངས་པའི་ངག་འདོན་རྒྱུན་འཁྱེར་དུ། བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་མངྒ་ལཾ་བྷ་ཝ་ཏུ།། །།
༄༅། །མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པ་ལ་བསྟོད་པ་མཚན་སྤེལ་བཀྲ་ཤིས་དབྱངས་སྙན་ཞེས་བྱ་བ་བཞུགས།། ༄༅། །སྲིད་ཞིའི་སྐྱབས་ཀྱི་དམ་པ་རིཾན་ཆེཾན་གསུམ། ། ཀུན་འདུས་བདག་ཉིད་སྐུ་གསུང་ཐུགས་གསང་བ། ། མིཾ་འགྱུརཾ་བདུད་བཞིའི་དཔུང་ལས་རྣམ་རྒྱལ་བར། ། དགེ་མཚན་གཟི་བརྒྱ་འབར་བར་ཞབས་བརྟན་ཤོག ། རིཾན་ཆེཾན་རྒྱུད་མངས་འཁྲོལ་བའི་མཚོ་བྱུང་མ། ། མིང་ཚིག་མིཾ་འགྱུརཾ་ཕྲེང་བའི་གླུར་འཇོ་ཞིང༌། ། དཔལ་མགུར་སྦྲང་རྩིའི་རྒྱལཾ་མཚཾན་ཚལ་དུ་རྩེན། ། ཐེག་གསུམ་བསྟན་པ་སྨྲ་བའི་མཆོག་ཏུ་གྱུར། ། ཕྱི་ནང་ཤེས་བྱའི་གནས་ཀུན་ལེགས་སྦྱངས་པའི། །
འབྲས་བུ་ཐམས་ཅད་མཁྱེན་པའི་རིཾན་ཆེཾན་ཁྲིར། ། མིཾ་འགྱུརཾ་བདེ་བར་སོན་ཀྱང་སྨོན་ལམ་དབང༌། ། གཞན་དོན་ལ་གཞོལ་རྒྱལ་སྲས་སེམས་དཔའི་ཚུལ། ། འཁོར་འདས་སྣང་གྲག་རིག་པའི་ཆོས་རྣམས་ཀུན། ། བདེན་གཉིས་དབྱེར་མེད་རྟོགས་པ་མ་འགགས་གདངས། ། ལྷ་སྔགས་ཡེ་ཤེས་འཁོར་ལོས་མངའ་བསྒྱུར་བས། ། བརྟན་གཡོའི་ཁྱབ་བདག་ཆེན་པོའི་མཚན་ཉིད་རྫོགས། ། འགྲོ་བའི་རེ་སྐོང་ཡོན་ཏན་རིཾན་ཆེཾན་ལ། ། འདོད་འབྱུང་ནོར་བུ་ཁྱོད་ཀྱིས་དོ་ཟླ་སྐྱུངས། ། མཆོག་ཏུ་མིཾ་འགྱུརཾ་གོ་འཕང་བརྙེས་རྣམས་ཀྱི། །
འབད་མེད་ཡོན་ཏན་དག་ཀྱང་འགྲན་གྱིས་དོགས། ། རྒྱལ་གསུང་མཐུན་པར་འཆད་རྩོམ་བརྩད་པ་ཡི། ། ཕྲིན་ལས་ཕྱོགས་སུ་རྒྱས་འདིས་ཡིད་སྲུབས་ཀྱི། ། གོ་ས་ངེས་པར་ཕྲོགས་ཞེས་གཤེ་བ་སྙམ། ། ཆོས་ཀྱི་རྒྱལཾ་མཚནཾ་བསྐལ་པར་བརྟན་བཞུགས་གསོལ། ། མགོན་ཁྱོད་བསྟོད་པའི་བྱིན་རླབས་དབང་གི་ཆུས། ། སྒོ་གསུམ་ཉེས་ལྟུང་དྲི་མ་ཀུན་སྦྱངས་ནས། ། ཚོགས་གཉིས་སྡོང་བུ་སྟོབས་སུ་རྫོགས་པའི་རྩེར། ། སྤངས་རྟོགས་སྙེ་མ་གཡུར་ཟ་བདག་བྱིན་རློབས། ། ཞེས་མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་པ་ལ་བསྟོད་པ་མཚན་སྤེལ་བཀྲ་ཤིས་དབྱངས་སྙན་ཞེས་བྱ་བ་འདི་ནི།
རང་ཉིད་ཀྱིས་མོས་འདུན་མཆིས་པའི་ཁར། ཕྱག་མཛོད་བླ་མ་མཁས་བཙུན་ཤེས་རབ་བཟང་པོ་པའི་གསུང་བསྐུལ་གྱིས་སོན་པར་བརྟེན། བསྟོད་ཡུལ་དམ་པའི་ལེགས་གསུངས་བདུད་རྩིས་འཚོ་བའི་བནྡེ་ཚུལ་ཁྲིམས་རིན་ཆེན་གྱིས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ་བྷ་ཝ་ཏུ།། ༈ །།མཁྱེན་བརྩེ་ནུས་པ་དཔག་ཡས་དཀོན་མཆོག་གསུམ། ། ཀུན་འདུས་བདག་ཉིད་དཔལ་ལྡན་རྡོ་རྗེ་འཆང༌། ། ཐེག་གསུམ་སྨྲ་མཆོག་གྲགས་པའི་སྒྱུ་འཕྲུལ་གྱིས། ། རྣམ་མཁྱེན་བསྟན་པའི་རྒྱལ་མཚན་སློང་ལ་འདུད། ། སྲིད་པ་འཇིག་རྟེན་མིག་གི་ཐར་པ་དང༌། ། ཐམས་ཅད་མཁྱེན་ལམ་ཤིན་ཏུ་གསལ་མི་བྱེད། ། འགྲོ་འདུལ་དབང་པོ་ཁྱོད་གསུང་འོད་བརྒྱ་པས། །
ཡང་དག་ལམ་ཀུན་སྣང་བྱེད་ཁྱད་པར་འཕགས། ། ཁྱབ་འཇུག་རྐང་པའི་རྡུལ་དང་དྲང་སྲོང་གི ། ཁ་ཆུས་སྦགས་པ་མེད་པའི་དབང་བསྐུར་དང༌། ། གདམས་པའི་གངྒཱས་འགྲོ་བའི་ཕྲ་རག་ཆོས། ། སྐུ་དང་ཡེ་ཤེས་བསྒྱུར་བའི་རྩི་ཆེན་བྱས། ། འཁོར་ལོའི་མགོན་པོ་གང་གི་སྐུ་གསུང་ཐུགས། ། དཀོན་མཆོག་གསུམ་དུ་རྣམ་བརྟགས་ཡོན་ཏན་རྣམས། ། ལུང་ལས་གྲགས་པ་དཔྱོད་པས་རིང་ཞིག་ངལ། ། སྐྱབས་ཀུན་འདུས་ཞལ་ཆེན་པོའི་ཞབས་ལ་འདུད། ། བསྟོད་པས་མགྲིན་པར་བརྒྱན་བདག་ཚེ་རབས་ཀུན། །
ཚུལ་ཁྲིམས་རྣམ་དག་ཐོས་བསམ་བསྒོམ་བྱུང་གི ། ལུང་རྟོགས་ཡོན་ཏན་ཕུང་པོར་དབང་འབྱོར་ཞིང༌། ། སྐྱེ་འགྲོ་ཕན་བདེའི་འབྱུང་གནས་ཉིད་གྱུར་ཅིག ། ཅེས་མཁན་ཆེན་དཀོན་མཆོག་གྲགས་པའི་རྒྱལ་མཚན་པ་ལ་བསྔགས་པ། བྱིན་རླབས་སྦྲང་རྩི་ལེན་པའི་མགྲིན་གླུ་ཞེས་བྱ་བ་འདི་ནི། མཁས་བཙུན་བླ་མ་ཤེས་རབ་བཟང་པོ་པའི་གསུང་བསྐུལ་པདྨའི་དྲི་བསུང་གི་སོན་པ་དང་རང་གི་དད་གུས་ལྷན་ཅིག་པས་བནྡེ་ཚུལ་ཁྲིམས་རིན་ཆེན་དུ་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦ་མངྒ་ལཾ།། ༈ །།འཕགས་མཆོག་ངག་གི་དབང་ཕྱུག་གོ་འཕང་གི ། དཔག་ཡས་ཡོན་ཏན་ཀུན་ལ་དབང་འབྱོར་ཡང༌། ། ལུང་རྟོགས་ཆོས་ཚུལ་སྐྱོང་ལ་མཁས་བཙུན་དང༌། ། ཚུལ་བཟང་འགྲོ་བའི་མགོན་པོར་གྱུར་ལ་འདུད། །
འདི་ནས་བྱང་ཆུབ་བར་གྱི་ལེགས་པའི་ལམ། ། གསལ་བར་མི་བྱེད་སྣང་བའི་མུ་ཁྱུད་འདིས། ། ཁྱོད་ཀྱི་ལེགས་བཤད་ཆ་ཤས་སྒྲུན་དུ་ཅི། ། མཁས་ཚུལ་རང་ཉིད་དཔེར་བསྟན་འདྲེན་མཆོག་རྗེ། ། མངར་བའི་བསུང་ལྡང་བསིལ་བའི་གོ་འཕང་སྦྱིན། ། ལན་དང་རྣམ་སྨིན་མི་བསམ་ཅི་འདོད་དཔལ། ། རྟག་པར་འཇོ་བའི་དཔག་བསམ་ཡོངས་འདུ་འདི། ། ཉེ་བར་ཐོབ་པའི་འགྲོ་འདི་སྐལ་བ་བཟང༌། ། རྒྱལ་བསྟན་སྙིང་པོ་སྡོམ་གསུམ་འཁོར་དུ་བཅས། ། ཉེས་མེད་བཟུང་ནས་གང་འདུལ་གདུལ་བྱའི་ངོར། །
རང་རང་ལྟ་སྤྱོད་བསྒོམ་པའི་རིམ་པར་བཅས། ། ཚུལ་བཞིན་འདོམས་ཁྱོད་མཁས་པའི་མཆོག་ཏུ་ཁུམས། ། མདོ་རྒྱུད་བསྟན་པ་འཛིན་མཆོག་ཡོན་ཏན་ཆ། ། བསྔགས་བརྗོད་ཕུལ་བྱུང་རྒྱན་ནམ་མ་ཡིན་ཞེས། ། དཔྱོད་པ་འདི་ཅི་རྒྱལ་ཀུན་ཡེ་ཤེས་ཉིད། ། འགྲོ་འདུལ་སྒྱུ་མའི་རོལ་པར་ཞབས་བརྟན་བཞུགས། ། དད་པའི་དོན་མཐུན་བསྟོད་པའི་གྲུ་འདིར་ཞུགས། ། ཚོགས་ཟུར་རྒྱ་མཚོ་ཆེ་བརྒལ་སྐྱབས་མཆོག་གི ། གསང་གསུམ་བྱིན་རླབས་ནོར་བུར་དབང་འབྱོར་བའི། ། གྲུབ་གཉིས་འདོད་དགུའི་དགའ་སྟོན་འབྱེད་པར་ཤོག །
ལུང་རིགས་ཚད་མའི་དཔང་པོས་ལན་སྟོང་དུ། ། རབ་བསྔགས་ས་སྐྱ་པ་དང་ཨེ་ཝཾ་པའི། ། ལུགས་བཟང་བཤད་དང་སྒྲུབ་པའི་དབྱངས་སྙན་བཅས། ། ནོར་འཛིན་ཀུན་ཁྱབ་རྒྱས་པའི་རྒྱུར་གྱུར་ཅིག ། ཅེས་མཁན་ཆེན་ངག་དབང་ཆོས་སྐྱོང་བཟང་པོ་པར་བསྟོད་པ་བསོད་ནམས་གྲུ་ཆེན་ཞེས་བྱ་བ་འདི་ནི། རང་གི་མོས་འདུན་གྱི་ཁར། མཁས་བཙུན་དགེ་བའི་བཤེས་མཆོག་ཤེས་རབ་བཟང་པོ་པའི་གསུང་བསྐུལ་གྱི་སོན་པའི་ངོར་བནྡེ་ཚུལ་ཁྲིམས་རིན་ཆེན་དུ་བོད་པས་འཛོམས་ཐོག་རྒྱལ་ཁབ་ཏུ་བྲིས་པ་བི་ཛ་ཡནྟུ།། །། ༄༅། །རྡོ་རྗེ་འཛིན་དབང་ཀུན་དགའ་རྒྱ་མཚོ་པར་བསྔགས་པ་བྱིན་རླབས་གངྒཱའི་ཀླུང་འཇོ་ཞེས་བྱ་བ་བཞུགས།། ། ཚོགས་ཟུང་ཀུཾན་གསལ་དགའཾ་མའི་འགྲམ་པ་ལས། ། ལེགས་འཕོས་སྡོམ་ལྡན་མཆོག་གི་བསིལ་སྦྱིན་མཁན། །
བསྟན་འགྲོར་སྨན་འདོགས་ཕྲིན་ལས་འོད་དཀར་གྱིས། ། དགེ་ལེགས་རྒྱ་མཚོཾ་འཕེལ་བྱེད་དེ་ལ་འདུད། ། ཚུལ་ཁྲིམས་བསླབ་པ་ལེགས་འདོམས་འདུལ་འཛིན་མཆོག ། བརྩེ་དང་བྱང་ཆུབ་སེམས་ལྡན་རྒྱལ་བའི་སྲས། ། སྨིན་གྲོལ་གདམས་པའི་དཔལ་འཇོ་རྡོ་རྗེ་འཆང༌། ། རྒྱལ་བའི་ཕྲིན་ལས་སྐྱོང་མཆོག་ཁྱོད་ལ་འདུད། ། ཀུན་མཁྱེན་གྱིས་བསྔགས་རྡོ་རྗེ་སློབ་དཔོན་ལ། ། བསྟོད་པ་བྱིན་རླབས་གངྒཱའི་ཀླུང་འཇོ་ཞིང༌། ། བསམ་བསྒོམ་ཡོན་ཏན་མྱུ་གུ་བསྐྱེད་བསྲིངས་རྩེར། ། དོན་གཉིས་གྲུབ་པའི་སྙེ་མ་གཡུར་ཟ་མཛོད། །
ཅེས་རྡོ་རྗེ་སློབ་དཔོན་ཆེན་པོ་ཀུན་དགའ་རྒྱ་མཚོ་པར་བསྔགས་པ་བྱིན་རླབས་གངྒཱའི་ཀླུང་འཇོ་ཞེས་བྱ་བ་འདི་ནི། རང་གི་མོས་འདུན་གྱི་ཁར་ཉེ་བར་གནས་པའི་སློབ་བུ་ཀུན་དགའ་ལྷུན་གྲུབ་ཀྱིས་བསྐུལ་ཚིག་གིས་སོན་འཕྲལ་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ་བྷ་ཝ་ཏུ།། ༈ །།ཡུལ་མཆོག་གྱུར་རྣམས་ལ་སྐྱབས་སུ་འགྲོ་ཞིང་འདོད་དོན་སྦྲང་རྩི་ལེན་པའི་དབྱངས་ཆུང་ཞེས་བྱ་བ་བཞུགས།། ༈ སྐྱབས་གནས་ཀུན་འདུས་བླ་མ་དཀོན་མཆོག་གསུམ། ། ཡི་དམ་ཀུན་འདུས་ལྷ་མཆོག་སྤྱན་རས་གཟིགས། ། བར་ཆད་ཀུན་སེལ་བསྟན་སྲུང་ནོར་ལྷར་བཅས། ། སྐྱབས་སུ་འགྲོ་བདག་མཁྱེན་བརྩེ་ནུས་པས་དགོངས། ། བསྟན་པའི་རྗེས་འཇུག་ཏིང་འཛིན་བཟང་པོ་བདག ། དད་པའི་ཞིང་སར་དགེ་བའི་ས་བོན་བཟང༌། །
གང་བཏབ་བག་ཡོད་སྤྱོད་པའི་སོ་ནམ་གྱིས། ། བསྐྱེད་བསྲིངས་བྱང་ཆུབ་སྙེ་མ་གཡུར་ཟར་མཛོད། ། མི་དགེའི་བསམ་སྦྱོར་མི་འབྱུང་བྱུང་བ་སྤང༌། ། དགེ་བའི་བསམ་སྦྱོར་མ་སྐྱེས་བསྐྱེད་པ་དང༌། ། སྐྱེས་པ་གོང་འཕེལ་འབྱུང་བར་སྐྱེ་འདི་དང༌། ། ཚེ་རབས་ཀུན་ཏུ་བདག་རྒྱུད་བྱིན་གྱིས་རློབས། ། ཞེས་ཡུལ་མཆོག་གྱུར་རྣམས་ལ་སྐྱབས་སུ་འགྲོ་ཞིང་འདོད་དོན་སྦྲང་རྩི་ལེན་པའི་དབྱངས་ཆུང་ཞེས་བྱ་བ་འདི་ནི། དགེ་སློང་ཏིང་འཛིན་བཟང་པོའི་ངོར། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བྱས་པ་སརྦཱརྠ་སིདྡྷོ་བྷ་ཝ་ཏུ།། །། ༄༅། །སྐྱབས་གསུམ་དབྱེར་མེད་གསོལ་འདེབས་ཉུང་བསྡུས་བཞུགས།།
༄༅། །ངག་གི་དབཾང་ཕྱུག་ཀུནཾ་དགཾའི་ལུགས་བཟང་ཕྱིར། ། བློཾ་གྲོཾས་བསྟན་པའི་རྒྱལཾ་མཚཾན་སློང་མཆོག་དང༌། ། ཚུལ་ཁྲིམས་བརྟུལ་ཞུགས་ཐོས་པའི་རིཾན་ཆེཾན་ཡང༌། ། དབྱེར་མེད་སྐྱེ་བའི་སྐྱབས་གཟུང་བྱིན་གྱིས་རློབས། ། ཅེས་འཇམ་དབྱངས་དང་ས་སྐྱ་པ་ཀུན་དགའ་བློ་གྲོས་ཚུལ་ཁྲིམས་རིན་ཆེན་གསུམ་དབྱེར་མེད་པ་ལ་གསོལ་བ་འདེབས་པ་འདིའང་བླ་མ་ཀུན་དགའ་བསོད་ནམས་ཀྱི་ངོར། བནྡེ་ཚུལ་རིན་གྱིས་སོ།། །། ༄༅། །ཞུ་ཆེན་ཚུལ་ཁྲིམས་རིན་ཆེན་ཅན་ལ་བསྔགས་བརྗོད་ཟླ་སྣང་འབབ་སྟེགས་ཞེས་བྱ་བ་བཞུགས།། ༄༅། །དགེ་ཚོགས་མི་དམན་ཡིད་བཟང་ལམ་ཡངས་ནས། ། ཚུལཾ་ཁྲིམཾས་བསླབ་པའི་དྲི་བཞོན་ཤིང་རྟར་བརྟེན། ། གཙུག་ལག་རིག་པའི་ཆ་རྫོགས་རྒྱལ་བའི་སྲས། །
ཕན་སེམས་རིཾན་ཆེཾན་ཟླ་སྣང་འཕྲོ་ལ་འདུད། ། མདོ་སྔགས་བསྟན་པར་འཇུག་ཚུལཾ་བསླབ་ཁྲིམསཾ་ལ། ། སློབ་ཚུལ་འཆད་རྩོམ་བརྩད་པའི་ཕྲིན་ལས་རྣམས། ། སེམས་ཅན་མོས་པའི་རྗེས་སོང་སྐྱབས་ཀྱི་མཆོག ། རིཾན་ཆེཾན་གསུམ་དངོས་སྐུ་ཚེ་རིང་འཚོར་ཤོག ། དཀྱིལ་འཁོར་ཀུན་གཙོ་དབྱེར་མེད་བླ་མ་ལ། ། བསྔགས་བརྗོད་བསོད་ནམས་དེང་ནས་བྱང་ཆུབ་བར། ། དད་དང་ངེས་འབྱུང་ཚུཾལ་ཁྲིམཾས་དག་པའི་ཆུར། ། ཡོན་ཏན་རིཾན་ཆེཾན་ཟླ་སྣང་འབབ་སྟེགས་མཛོད། ། ཅེས་ཞུ་ཆེན་ཚུལ་ཁྲིམས་རིན་ཆེན་ཅན་ལ་བསྔགས་བརྗོད་ཡོན་ཏན་ཟླ་སྣང་འབབ་སྟེགས་ཞེས་བྱ་བ་འདི་ནི།
ཉེ་བ་འཁོར་གསར་བུ་ཀུན་བཟང་གྲགས་པའི་ངོར། རང་ཉིད་ཀྱིས་སུག་བྲིས་སུ་བགྱིས་པ་དགེ་ལེགས་འཕེལ།། ༄༅། །རང་ལ་བསྔགས་པ་བྱིན་རླབས་འདོད་པའི་དཔལ་འཇོ་ཞེས་བྱ་བ་བཞུགས།། ༄༅། །བླ་མ་རྒྱལ་བ་སྲས་བཅས་འདུས་པའི་དངོས། ། ཚུལ་ཁྲིམས་བསླབ་ལྡན་ཐོས་བསམ་བསྒོམ་བྱུང་གི ། ཡོན་ཏན་རིན་ཆེན་སྣང་བས་བསྟན་དང་འགྲོར། ། སྨན་འདོགས་སྒྲུབ་ཁྱོད་བསྐལ་བརྒྱར་ཞབས་བརྟན་ཤོག ། སྒོ་གསུམ་ཐ་མལ་དངོས་པོ་གསང་ཆེན་རྩིས། ། སྐུ་གསུམ་རིན་ཆེན་གསེར་དུ་སྤྲུལ་བསྒྱུར་མཁན། ། སྨིན་གྲོལ་གདམས་པའི་དབྱིག་གིས་སེམས་ཅན་གྱི། །
རེ་སྐོང་སྨྲ་བའི་དབང་ཕྱུག་ཞབས་བརྟན་གསོལ། ། ཚུལ་འདིས་བསྟོད་པས་མགྲིན་པར་བརྒྱན་པའི་རྒྱུད། ། བསླབ་ཁྲིམས་རྣམ་དག་ཕྱི་ནང་རིག་པའི་གཞུང༌། ། བསླབ་སྦྱང་བརྩོན་པས་ཡོངས་གཟུང་ཕྲིན་ལས་ཀྱིས། ། བསྟན་པ་རིན་ཆེན་རྒྱས་པའི་ལས་བྱེད་ཤོག ། ཅེས་རང་ལ་བསྔགས་པ་བྱིན་རླབས་འདོད་དགུའི་དཔལ་འཇོ་ཞེས་བྱ་བ་འདི་ནི། གླིང་བླ་མ་ཀུན་དགའ་རྒྱལ་མཚན་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་རང་གིས་ཟླ་བ་གྲོ་བཞིན་འཛོམ་པའི་འགྲུབ་སྦྱོར་ཉིན་སུག་དྲིས་སུ་བྱས་པའོ།། ༄༅། །རིང་འཚོ་དང་གསོལ་འདེབས་དོན་ཡོད་ཞགས་པ་ཞེས་བྱ་བ་བཞུགས།། ༄༅། །ཚུལ་ཁྲིམས་བསླབ་གཞིའི་འཆི་མེད་བུམ་བཟང་ཅན། །
ཕྱི་ནང་རིག་པའི་རིཾན་ཆེཾན་རྒྱན་གྱིས་མཛེས། ། རྣམ་འདྲེན་ཁྱོད་སྐུ་ཚེ་མཐའ་ཡས་པ་བཞིན། ། བསྐལ་པར་བརླིང་ཞིང་ཕྲིན་ལས་རྒྱས་པར་ཤོག ། སངས་རྒྱས་གསུང་གི་གསང་བ་མི་ཟད་དང༌། ། མཉམ་འདྲེས་འཆད་རྩོད་རྩོམ་པའི་ཕྲིན་ལས་ཀྱིས། ། སྐྱེ་འགྲོའི་རེ་བ་འགེངས་ཕྱིར་བསྐལ་པའི་བར། ། འགག་མེད་རྡོ་རྗེས་ཆོས་འཁོར་བསྐོར་བར་ཤོག ། བརྩེ་དང་བྱང་སེམས་གཉིས་སུ་མེད་པའི་ཐུགས། ། དཔག་ཡས་ཤེས་བྱའི་གཟུགས་སྣང་འབུམ་བཀྲ་བའི། ། རྒྱལ་ཀུན་ཡེ་ཤེས་མེ་ལོང་ཇི་བཞིན་དུ། །
སྒྲིབ་བྲལ་རྡོ་རྗེའི་ཁམས་སུ་རྟག་བརྟན་གསོལ། ། ཚུལ་ཁྲིམས་རྣམ་གསུམ་ལྷུར་ལེན་བླ་མ་དང༌། ། རིན་ཆེན་གསུམ་འདུས་ཡི་དམ་ཐུགས་རྗེ་ཆེ། ། དབྱེར་མེད་གསོལ་བཏབ་བྱིན་རླབས་དབང་གི་ཆུས། ། བདག་རྒྱུད་ཚོགས་ཟུང་མྱུ་གུ་བསྐྱེད་བསྲིང་མཛོད། ། གསོལ་འདེབས་དོན་ཡོད་ཞགས་པས་སྦྲེལ་བ་གང༌། ། ཡང་སྲིད་ཀུན་དུ་དལ་འབྱོར་རྟེན་ཐོབ་ཅིང༌། ། དམ་པས་རྗེས་གཟུང་ཤེས་བྱའི་གནས་ལ་སྦྲིན། ། ལུང་རྟོགས་དམ་པའི་ཆོས་ལ་དབང་འབྱོར་ཤོག ། ཅེས་རང་གི་རིང་འཚོའི་གསོལ་འདེབས་དོན་ཡོད་ཞགས་པ་ཞེས་བྱ་བ་འདི་ནི།
ཨ་མྱེ་མགོན་རྒྱལ་གྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་རང་གིས་སུག་བྲིས་སུ་བགྱིས་པའོ།། ༄༅། །རྡོ་རྗེ་འཛིན་དབང་བཟང་པོ་བཀྲ་ཤིས་པར་བསྔགས་བརྗོད་མེ་ཏོག་འཕྱང་འཕྲུལ་བཞུགས།། ༄༅། །བསྐལ་པ་བཟཾང་པོཾའི་ཐུབ་གསུང་ཆུ་གཏེར་གྱི། ། སྙིང་པོ་སྡོམ་གསུམ་བདུད་རྩིའི་བཅུད་ལེན་བརྟེན། ། རྣམ་གྲོལ་ཕྱོགས་ཆོས་རྒ་ཤི་མེད་བརྙེས་པའི། ། བཀྲཾ་ཤིཾས་མཚན་བཟང་ལེགས་བྲིས་བདག་པོར་འདུད། ། རྒྱུད་གསུམ་དྲེགས་པའི་མངའ་བདག་ནག་པོ་ཆེ། ། མཁས་བཙུན་བཟཾང་པོཾར་གྲུབ་པའི་རྣམ་རོལ་གྱིས། ། སྲིད་ཞིར་བཀྲཾ་ཤིཾས་བྱེད་པའི་ཕྲིན་ལས་བཞི། །
ལྷུན་གྲུབ་རྒྱུན་ཆགས་འབྱུང་བ་དེ་ལ་འདུད། ། བསྔགས་བརྗོད་ལས་བཟཾང་མགྲིན་སྙན་སྒྱུར་བྱེད་པོ། ། མཐོང་བའི་ཆོས་དང་ཡང་སྲིད་ཐམས་ཅད་དུ། ། ཆོས་སྨྲ་མཆོག་གིས་ལེགས་གསུངས་རྗེས་སྒྲུབ་ཅིང༌། ། ལུང་རྟོགས་དཔལ་གྱིས་འབྱོར་པའི་བཀྲཾ་ཤིཾས་སྩོལ། ། ཞེས་རྡོ་རྗེ་འཛིན་དབང་བཟང་པོ་བཀྲ་ཤིས་པ་ལ་བསྔགས་བརྗོད་མེ་ཏོག་འཕྱང་འཕྲུལ་ཞེས་བྱ་བ་འདི་ནི། སློབ་འབངས་བསོད་ནམས་དཔལ་འབྱོར་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་སུག་བྲིས་སུ་བགྱིས་པ་སརྦ་མངྒ་ལཾ།། ༄༅། །ཆོས་རྗེ་རིན་ཆེན་ལྷུན་གྲུབ་པར་བསྔགས་བརྗོད་དགེ་ལེགས་འབྱུང་སྒོ་ཞེས་བྱ་བ་བཞུགས།། ༄༅། །མཁྱེན་བརྩེ་ནུས་མཐའ་ལྷ་རྫིང་རིང་མོ་དང༌། །
མཉམ་པར་ཀླས་པ་དཀོན་མཆོག་རིན་ཆེན་གསུམ། ། ཀུན་འདུས་རྒྱལ་བའི་ཕྲིན་ལས་ལྷུན་གྲུབ་དང༌། ། རྒྱུན་ཆགས་སྐྱོང་བ་དཔལ་ལྡན་བླ་མར་འདུད། ། མདོ་སྔགས་བསྟན་པའི་རིན་ཆེན་འབྱུང་གནས་ཀྱི། ། སྙིང་པོ་སྡོམ་གསུམ་བདུད་རྩི་ཡོངས་བཟུང་ནས། ། འགྲོ་ཚོགས་རྣམ་གྲོལ་འཆི་མེད་གསོས་འགྱེད་པའི། ། མཛད་བཟང་ལྷུན་གྱིས་གྲུབ་ཁྱོད་ཞབས་བརྟན་ཤོག ། གང་ཞིག་དད་པའི་ས་གཞིར་ཡོན་ཏན་ཆར། ། བསྔགས་བརྗོད་དགེ་བའི་ས་བོན་བཏབ་པའི་རྒྱུད། ། དམ་ཚིག་སྡོམ་པའི་དབྱར་སྐྱེས་དར་བབ་རྩེར། །
དངོས་གྲུབ་ཟུང་གི་འབྲས་བུས་དུད་པར་ཤོག ། ཅེས་ཆོས་རྗེ་རིན་ཆེན་ལྷུན་གྲུབ་པ་ལ་བསྔགས་བརྗོད་དགེ་ལེགས་འབྱུང་སྒོ་ཞེས་བྱ་བ་འདི་ནི། སློབ་བུ་ཤཱཀྱ་བསྟན་འཛིན་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་ས་དཀར་བསམ་འགྲུབ་གླིང་དུ་བྲིས་པའོ།། །། སྐྱབས་མཆོག་རིཾན་ཆེཾན་གསུམ་འདུས་གང་གི་ཞབས། ། མིཾ་འགྱུཾར་བསྟན་པའི་དར་གོས་ལྷབ་ལྷུབ་རྩེར། ། རྣམ་པར་བཀོད་འདིས་གཞན་སྡེ་དགོས་མི་འཚལ། ། མཁས་རྣམས་དགྱེས་པའི་རྒྱཾལ་མཚཾན་བརྟན་གྱུར་ཅིག ། ཀུན་མཁྱེན་བཾསྟན་པའི་བརྗོད་བྱ་ཡོངས་འཛིཾན་ཅིང༌། ། སྣ་ཚོགས་གདུལ་བྱའི་བློར་འཚམ་འདོམས་པ་ལ། །
བསྙེང་བྲལ་ལག་ན་རྡོཾ་རྗེཾའི་རྗེས་འགྲོ་ལས། ། གཞན་པའི་དཔེར་འོས་འཇིག་རྟེན་དཀོན་ལ་འདུད། ། ཚུལཾ་ཁྲིམཾས་བསླབ་པའི་ཡིད་འཕྲོག་རྒྱན་གྱིས་སྤྲས། ། མཁས་ཚུལ་གསུམ་གྱི་འཆི་མེད་ཟིལ་དངར་འཇོ། ། ཡོན་ཏན་རིཾན་ཆེཾན་གསེར་གྱི་བུམ་པ་བསྣམས། ། ཕྲིན་ལས་སྐུ་ཚེ་དཔག་ཡས་དེ་ལ་འདུད། ། སུ་ཞིག་བསྟོད་པའི་རྒྱུད་མངས་འཁྲོལ་བ་དེར། ། འདྲེན་མཆོག་རྣམ་གསུམ་བྱིན་རླབས་གཞོན་ནུ་ཡིས། ། དད་གསུམ་དགེ་བའི་མགྲོན་དུ་ཁུགས་གྱུར་ནས། ། འདི་ཕྱིའི་དོན་བཟང་དགའ་སྟོན་རྩེན་པར་ཤོག །
སྐྱེ་ཞིང་སྐྱེ་བ་དག་ནི་ཐམས་ཅད་སོགས་ནས་དམ་ཚིག་ལ་གནས་ཤོག ཅེས་པའི་བར་བརྗོད་ཅེས་འདྲེན་མཆོག་རིན་ཆེན་མི་འགྱུར་རྒྱལ་མཚན། ཆོས་རྗེ་བསྟན་འཛིན་རྡོ་རྗེ། བནྡེ་ཚུལ་ཁྲིམས་རིན་ཆེན་རྣམ་པ་གསུམ་ལ་བསྔགས་བརྗོད་ཡི་གེའི་རྒྱུད་མངས་ཞེས་བྱ་བ་འདི་ནི་བཙུན་པ་བཀྲ་ཤིས་ཚེ་རིང་གི་བསྐུལ་བའི་ངོར། བནྡེ་ཚུལ་ཁྲིམས་རིན་ཆེན་གྱིས་འཛོམས་ཐོག་ཕོ་བྲང་ནས་ལྷག་པ་ལག་སོར་ཕྲད་པའི་ཉིན་བྲིས་པའོ།། །། ༄༅། །རབ་འབྱམས་སངས་རྒྱས་བཟང་པོ་པ་ལ་བསྟོད་དབྱངས་སྙན་པའི་གླིང་བུ་ཞེས་བྱ་བ་བཞུགས།། ༄༅། །དཔག་ཡས་ཚོགས་གཉིས་ཆུ་གཏེར་བསྲུབས་པའི་བཅུད། ། སངཾས་རྒྱཾས་ཀུན་དངོས་འདྲེན་མཆོག་མཁའི་རྣ་བ། ། དམ་པའི་ཕྲིན་ལས་བཟངཾ་པོཾའི་ཟླ་སྣང་གིས། ། བསྟན་པའི་འདབ་སྟོང་བཞད་པ་ལ་ཕྱག་འཚལ། །
དཔག་བསམ་ཡིད་བཞིན་ནོར་བུའི་མཆོག་གི་དཔལ། ། སྦྱིན་མིན་སངཾས་རྒྱཾས་སྒྱུ་འཕྲུལ་ཁྱོད་དྲན་གྱིས། ། གནས་སྐབས་མཐར་ཐུག་བདེ་འབྱོར་བཟཾང་པོཾ་ལ། ། སྦྱོར་བས་ཁྱད་པར་འཕགས་ཉིད་བརྟན་བཞུགས་གསོལ། ། སྲས་བཅས་རྒྱལ་བའི་སྤྱི་གཟུགས་བླ་མ་ལ། ། བསྟོད་དབྱངས་གླིང་བུ་འཁྲོལ་གང་སྐྱེ་ནས་སྐྱེར། ། ཚུལ་ཁྲིམས་རྣམ་དག་གཙུག་ལག་རིན་ཆེན་གྱི། ། སྣང་བས་སྲིད་པའི་རྨོངས་པ་འཕྲོག་བྱེད་ཤོག ། ཅེས་དཔལ་ས་སྐྱ་པའི་བཀའ་ལུང་ཕྲིན་ལས་ཀྱི་སྣང་ཆེན་འགྱེད་པའི་རབ་འབྱམས་སངས་རྒྱས་བཟང་པོ་པ་ལ་བསྟོད་དབྱངས་སྙན་པའི་གླིང་བུ་ཞེས་བྱ་བ་འདི་ནི། ལེགས་གསུང་བདུད་རྩིས་བགོ་སྐལ་ནོད་པའི་བནྡེ་ཚུལ་ཁྲིམས་རིན་ཆེན་གྱིས་གུས་པར་སྦྱར་བའོ།། །།
༄༅། །དུས་འཁོར་བླ་མ་ཀུན་དགའ་ཕུན་ཚོགས་པ་ལ་བསྔགས་པ་དད་དགའ་རྒྱས་པའི་མགྲིན་གླུ་ཞེས་བྱ་བ་བཞུགས།། ༄༅། །རྒྱལ་གསུང་ཐོས་པའི་བདུད་རྩིས་བསྐྱེད་པའི་བུ། ། བསམ་བསྒོམ་རྟོགས་པའི་ལང་ཚོ་དར་ལ་བབ། ། མང་ཐོས་ཀུན་དགཾའི་ཁྲི་ལ་མངའ་བསྒྱུར་བའི། ། ཕུཾན་ཚོགཾས་དགེ་ལེགས་དཔལ་གྱིས་འབྱོར་ལ་འདུད། ། ཀུཾན་མཁྱེན་བསྟན་པའི་སྙིང་པོ་ཡོངས་བཟུང་བ། ། རིམ་དང་ཅིག་ཅར་སྡོམ་པའི་དགའཾ་སྟོན་ལ། ། ལུས་ཅན་མགྲོན་གཉེར་མཁྱེན་བརྩེ་ནུས་པའི་དཔལ། ། ཕུནཾ་ཚོགསཾ་འདེན་པ་མཆོག་ཁྱོད་རྟག་བརྟན་གསོལ། ། མཚན་ཉིད་ཀུཾན་ལྡན་སློབ་དཔོན་ཆེ་བའི་ཆ། །
བསྔགས་བརྗོད་དད་དགའ་རྒྱས་པའི་མགྲིན་འཇོ་བས། ། ས་ལམ་ཡོན་ཏན་ཕུནཾ་ཚོགཾས་དབང་འབྱོར་ཞིང༌། ། རྒྱལ་བའི་བསྟན་ལ་མཁས་པའི་ལས་བྱེད་ཤོག ། ཅེས་དུས་འཁོར་བླ་མ་ཀུན་དགའ་ཕུན་ཚོགས་པ་ལ་བསྔགས་པ་དད་དགའ་རྒྱས་པའི་མགྲིན་གླུ་ཞེས་བྱ་བ་འདི་ནི། སྨིན་བྱེད་ཆོས་ཀྱི་སྐལ་བ་བཟང་ལྡན་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་སྭ་སྟི་བི་ཛ་ཡ་ཏུ།། །། ༄༅། །རང་བསྟོད་བློ་གསལ་མེ་ལོང་ཞེས་བྱ་བ་བཞུགས་སོ།། ༄༅། །ངགཾ་གི་དབཾང་ཕྱུག་གྲུབ་པའི་མཆོག་རྣམས་ལས། ། ཚུལཾ་ཁྲིམཾས་བསླབ་པ་བླངས་ནས་ཕྱི་ནང་གི ། གཙུག་ལག་རིཾན་ཆེཾན་སྣང་བས་འཇིག་རྟེན་གྱི། ། དགེ་ལེགས་འདབ་བརྒྱ་བཞད་པ་དེ་ལ་འདུད། །
རིགས་དྲུག་རྒྱལ་བ་སེམས་དཔའ་བགེགས་ཀྱི་དགྲ། ། དེ་དག་དགའ་མར་བཅས་པའི་རྣམ་རོལ་གྱིས། ། འགྲོ་བར་ལེགས་པའི་ལམ་སྟོན་འཇམ་དཔལ་དབྱངས། ། ཚུལ་ཁྲིམས་རིན་ཆེན་རྒྱན་གྱིས་མཛེས་ལ་འདུད། ། ཚུལཾ་འདིས་བསྟོད་པའི་རྟེན་འབྲེལ་དགེ་བས་བདག ། བསླབ་ཁྲིམཾས་རྣམ་དག་ཐོས་བསམ་བསྒོམ་བྱུང་གི ། བློ་གྲོས་རིཾན་ཆེཾན་ཤེལ་དཀར་མེ་ལོང་ངོས། ། ལུང་རྟོགས་ཡོན་ཏན་གཟུགས་བརྒྱ་བཀྲ་བར་ཤོག ། ཅེས་པའི་རང་བསྟོད་བློ་གསལ་མེ་ལོང་ཞེས་བྱ་བ་འདི་ནི། སློབ་བུ་བསོད་ནམས་རྒྱལ་མཚན་གྱི་ངོར་བནྡེ་ཚུལ་ཁྲིམས་རིན་ཆེན་དུ་བོད་པས་འཕྲལ་དུ་བྲིས་པ་སརྦ་མངྒ་ལཾ།།
བྷ་ཝ་ཏུ།། །། ༄༅། །ཞབས་བརྟན་གསོལ་འདེབས་བཀྲ་ཤིས་དབྱངས་སྙན་ཞེས་བྱ་བ་བཞུགས་སོ།། ༄༅། །སརྦཱརྠ་སིདྡྷིརྦྷ་ཝ་ཏུ། གང་མཚན་འཛིན་ཅིང་གསོལ་གདབ་སྙན་དངགས་གླུས། ། མཆོད་ཙམ་བསྐལ་པར་བསྒྲུབ་དཀའི་མངོན་འདོད་ཀྱང༌། ། སྐད་ཅིག་སྦྱིན་པ་དཀོན་མཆོག་ཡོན་ཏན་གཏེར། ། རྡོ་རྗེའི་སློབ་དཔོན་ཞབས་བརྟན་དགེ་ལེགས་སྩོལ། ། སྣང་བྱེད་འོད་ཁྱབ་བྱི་རུའི་ལྷུན་པོ་བཞིན། ། དགེ་མཚན་འབར་བ་ཚེ་མཐའ་ཡས་པ་ཀྱེ། ། བླ་མའི་སྐུ་ཚེ་རྡོ་རྗེའི་ཀ་རིང་བཞིན། །
བརྟན་བྱེད་ཐུགས་རྗེའི་སྐྱབས་བྱིན་ཕྱག་རྐྱོངས་ཤིག ། ཚེ་སྦྱིན་སྒྲོལ་མས་འཁོར་ལོའི་གུར་ཁྱིམ་དུ། ། མཆོག་སྤྲུལ་ཉི་བུའི་བདུད་ལས་རྣམ་རྒྱལ་ཕྱིར། ། ཐུགས་རྗེའི་མྱོས་བུམ་རྒྱས་པའི་ཟིལ་དངར་གྱིས། ། འཆི་མེད་རིང་འཚོའི་སྐུ་ཚེ་བསོད་ནམས་བསྐྱེད། ། སྐྱབས་གསུམ་འདུས་སྐུ་འགྱུརཾ་མེདཾ་ཀུནཾ་བཟངཾ་གི ། སངས་རྒྱས་ཇི་བཞིན་བདུད་ལས་རྣམཾ་རྒྱལཾ་ཏེ། ། བློཾ་གསཾལ་འཁོར་ཚོགས་རྒྱཾ་མཚོཾ་འདུས་པའི་དབུས། ། སྡེཾ་སྣོཾད་སྨྲ་བའི་མཆོག་ཏུ་བརླིང་བར་མཛོད། ། གསང་གསུམ་འཕོ་བྲལ་ནམ་མཁའི་སྒེག་མོ་ལས། །
སྨིན་གྲོལ་ཉི་ཟླའི་རྣ་ཆ་ཆེས་གཡོ་བས། ། བསྟན་འགྲོའི་དགེ་ལེགས་ཉིན་མཚན་འདབ་བརྒྱའི་མཆུ། ། འཛུམ་དུ་དམུལ་བའི་ག་ཞ་འབྱིན་པར་མཛོད། ། པདྨཱ་ཀ་རའི་ཐུགས་བཅུད་ཀྱིས་མཚོན་པའི། ། གསང་སྔགས་གསར་རྙིང་བསྟན་པ་ཡོངས་འཛིན་པ། ། གང་གི་ཕྲིན་ལས་ནོར་འཛིན་དགའ་མའི་བཞིན། ། ཡོངས་སུ་ཁྱབ་པ་དེ་སྲིད་བརྟན་པར་བཞུགས། ། གང་སྐུ་བསྐལ་པར་བརླིང་བས་གསེར་རི་དང༌། ། ལེགས་གསུངས་རྟག་འཇོ་རྒྱུན་བབས་གངྒཱའི་སྒྲ། ། བྱམས་བརྩེས་འགྲོ་བ་ཕྱོགས་ལྷུང་མེད་བསྐྱངས་པས། །
ལེགས་བྲིས་ལམ་གྱི་རྗེས་འགྲོར་ཞབས་བརྟན་ཤོག ། ཟླ་བས་སྤྲོས་པའི་དུག་དང་ཀུན་གསལ་ངོས། ། དྲལ་བའི་དུམ་བུ་ཇི་བཞིན་དཀོན་མཆོག་གསུམ། ། བདེན་དཔང་གསོལ་བའི་སྨྲས་དོན་སྙིང་པོ་ཀྱང༌། ། ནམ་ཡང་མེད་པར་མི་འགྱུར་བདེན་པས་སྐྱོངས། ། ཞེས་ཟེ་ཆེན་སྤྲུལ་སྐུ་འགྱུར་མེད་ཀུན་བཟང་རྣམ་རྒྱལ་བློ་གསལ་རྒྱ་མཚོའི་སྡེར་ཞབས་བརྟན་གསོལ་འདེབས་བཀྲ་ཤིས་དབྱངས་སྙན་ཞེས་བྱ་བ་འདི་ནི། སྒོ་མི་ཀ་བཅུ་ཀུན་བཟང་རྒྱ་མཚོ་པའི་གསུང་བསྐུལ་གྱིས་སོན་པར་ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་ཞེས་བོད་པས་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་དགེ་ལེགས་འཕེལ་བར་གྱུར་ཅིག། ༈ །ན་མོ་྅་གྷ་སིདྡྷཱ་ཡ། དབང་བསྐུར་གདམས་ངག་དངོས་བརྒྱུད་བླ་མ་དང༌། ། རྒྱལ་བའི་ཡེ་ཤེས་གཅིག་བསྡུས་འཇམ་དཔལ་དབྱངས། །
ཚད་མེད་ཐུགས་རྗེའི་དབང་ཕྱུག་སྤྱན་རས་གཟིགས། ། མཐུ་ཆེན་ལག་ན་རྡོ་རྗེ་ལ་ཕྱག་འཚལ། ། བདག་གཞན་སྡིག་པ་ཀུན་བཤགས་དགེ་ལ་རང༌། ། དོན་དམ་སེམས་བཟུང་མཆོག་གསུམ་སྐྱབས་སུ་འགྲོ། ། གཞན་དོན་བྱང་ཆུབ་ཐོབ་ཕྱིར་ལམ་ལ་འཇུག ། དགེ་བས་བླ་མེད་བྱང་ཆུབ་ཐོབ་ཕྱིར་བསྔོ། ། དེ་སྲིད་སྐྱེ་བར་དལ་བརྒྱད་འབྱོར་བཅུ་ལྡན། ། རིགས་གསུམ་མཁྱེན་བརྩེ་ནུས་པས་རྗེས་བཟུང་ནས། ། ཤེས་བྱ་ཀུན་རིག་བརྩེ་དང་བྱང་སེམས་འབྱོངས། ། བསྟན་དང་སེམས་ཅན་ཕན་འདོགས་བཟོད་པར་ཤོག །
ཅེས་རིགས་གསུམ་མགོན་ལ་ཡན་ལག་བདུན་པ་འབུལ་ཞིང་འདོད་དོན་གསོལ་བ་འདེབས་པ་བསམ་དོན་ལྷུན་གྲུབ་ཅེས་བྱ་བ་འདིའང་གཟུངས་སྲུང་གི་ཁ་བཏོན་དུ་བནྡེ་ཚུལ་རིན་གྱིས་སོ།། །། ༄༅། །རིང་འཚོའི་གསོལ་འདེབས་རྒ་ཤི་མེད་པའི་བཅུད་ལེན་ཞེས་བྱ་བ་བཞུགས།། ༄༅། །རྒྱལ་བ་ཚེ་དཔག་མེད་མགོན་རྟ་མགྲིན་དབང༌། ། པད་འབྱུང་ཐང་སྟོང་རྒྱལ་པོ་བརྒྱུད་བཅས་ལ། ། གསོལ་བ་འདེབས་སོ་ཚུལ་ཁྲིམས་རིན་ཆེན་རྗེ། ། ཚེ་ལོ་བསྐལ་པར་བསྲིང་བའི་ཐུགས་གཏད་གསོལ། ། ཕྱོགས་བཅུའི་རྒྱལ་བ་སྲས་བཅས་མ་ལུས་པའི། ། ཚེ་བཅུད་ཐུགས་རྗེ་བྱིན་རླབས་ཡོངས་བསྡུས་ནས། ། ངག་གི་དབང་ཕྱུག་གྲུབ་པའི་བསྐལ་པ་བརྒྱར། ། ཚེ་སོགས་དབང་བཅུར་ཐོབ་པའི་གོ་འཕང་སྦྱོར། །
གསོལ་བཏབ་དགྱེས་དགོངས་བླ་མ་བཞི་ཁྲོ་ཡི། ། རྣམ་རོལ་འཆི་མེད་ཡེ་ཤེས་བདུད་རྩིར་ཞུ། ། ཚུལ་ཁྲིམས་ལྷུར་ལེན་གཙུག་ལག་རིན་ཆེན་མང༌། ། རྒ་ཤི་མེད་པར་རྟག་པའི་དངོས་གྲུབ་སྩོལ། ། བརྟན་བཞུགས་གསོལ་བཏབ་དགེ་བའི་ཉི་གཞོན་གྱིས། ། བདག་སོགས་བློ་ཡི་འདབ་སྟོང་གྲོལ་བ་ལས། ། ཕྱི་ནང་རིག་པའི་བཅུད་མངར་ཆེས་འཐུངས་པའི། ། ལེགས་བཤད་བུང་བའི་དབྱངས་སྙན་སྟོང་འཇོར་ཤོག ། རྒྱལ་བ་དེ་སྲས་བཅས་པའི་བསྟན་པ་དང༌། ། བསྟན་སྐྱོང་རྣམས་ཀྱི་ཕྲིན་ལས་དགེ་འདུན་བཅས། །
འཆར་ཀའི་ཉི་འོད་དང་འགྲོགས་མཚམས་སྤྲིན་གྱི། ། དམར་འོད་ཁྱབ་བཞིན་ས་སྟེང་མཛེས་གྱུར་ཅིག ། ཅེས་ཁོ་བོ་ཅག་རིང་པོར་འཚོ་བའི་གསོལ་འདེབས་རྒ་ཤི་མེད་པའི་བཅུད་ལེན་ཞེས་བྱ་བ་འདི་ནི། མགོན་ཁང་བླ་མ་ཀུན་དགའ་བསོད་ནམས་པའི་གསུང་བསྐུལ་མ་སྟོང་ཙམ་དུ་ངག་དབང་ཚུལ་ཁྲིམས་རིན་ཆེན་རང་གིས་བྲིས་པ་སརྦཱརྠ་སིདྡྷཾ་བྷ་ཝ་ཏུ།། །། སྐྱབས་གསུམ་འདུས་པ་དཔལ་ལྡན་ངག་གི་དབང༌། ། ཚུལ་ཁྲིམས་ལྔ་རིག་རིན་ཆེན་གྱིས་བཀླུབས་པ། ། ལུང་རིགས་རྟོགས་པའི་གླེགས་བམ་རལ་གྲི་འཆང༌། ། བསྟན་པའི་སྣང་བྱེད་འཇམ་དབྱངས་རྟག་བརྟན་གསོལ། ། ཅེས་བརྒྱུད་པའི་གསོལ་འདེབས་ཀྱི་ཁ་འགེངས་འདིའང་དགེ་སློང་དཀོན་མཆོག་དབང་ཕྱུག་གི་ངོར་ཚུལ་རིན་གྱིས་སོ།། ༈ །བསྐལ་བཟང་རྣམ་འདྲེན་བཞི་པའི་བཀའ་ལུང་དང༌། །
པདྨཱ་ཀ་རའི་ཐུགས་བཅུད་གསང་བའི་སྔགས། ། བསྟན་པ་འཛིན་འཆད་རྩོམ་པས་གསལ་མཛད་པའི། ། མགོན་ཁྱོད་སྙིང་ནས་གསོལ་འདེབས་ད་ཚུར་དགོངས། ། འདྲེན་མཆོག་གཟུགས་སྐུ་འོད་གསལ་དབྱིངས་བརྟུལ་ནས། ། ཆོས་སྐུའི་ཡོན་ཏན་དཔག་ཡས་དབང་འབྱོར་ཡང༌། ། གདུལ་སྐལ་སེམས་ཅན་བཏང་སྙོམས་མི་བོར་བར། ། མཆོག་སྤྲུལ་མྱུར་དུ་འབྱོན་པའི་དགོངས་པ་གཏོད། ། སྙིང་རྗེའི་བདག་ཉིད་གཞན་དོན་འགྱུར་སྲིད་ན། ། བྱང་ཆུབ་ཐོབ་ཀྱང་དོར་ནས་དོན་མཛད་ཕྱིར། ། མགོན་མེད་འགྲོ་ལ་ཕན་ཆེན་འབྱུང་ངེས་པས། །
ལྗོངས་འདིར་སྤྲུལ་སྐུ་མི་འབྱོན་ཅི་སྟེ་བཞུགས། ། གང་ཕྱིར་སྐྱེ་བ་དམ་པའི་མི་སྦྱིན་སྐྱེས། ། མཐའ་ཀླས་ཤེས་བྱའི་མཁའ་ལ་བགྲོད་མཁས་ཤིང༌། ། མཁས་ཚུལ་གསུམ་གྱི་སྣང་བས་སྤྱི་བྱེ་བྲག ། བསྟན་པའི་འདབ་སྟོང་བཞད་པའི་དུས་ལ་བབ། ། དཀོན་མཆོག་བཀའ་ལུང་ལྡན་པའི་ཤིང་རྟ་དང༌། ། གཞན་དོན་བསྐུལ་བའི་ཁ་ལོས་མདུན་བསུ་བས། ། འགྲོ་འདུལ་སྤྲུལ་པའི་སྐུ་ཡི་ཡིད་བཞིན་ནོར། ། ལུས་ཅན་བསོད་ནམས་ཁང་པར་ཁུག་གྱུར་ཅིག ། ཅེས་ཟེ་ཆེན་སྤྲུལ་པའི་སྐུ་པདྨཱ་གསང་སྔགས་བསྟན་འཛིན་པའི་གཟུགས་སྐུའི་བཀོད་པ་བརྟུལ་བའི་སྐབས་སུ་སྤྲུལ་སྐུ་མྱུར་འབྱོན་གྱི་གསོལ་འདེབས་དགོས་དོན་ནོར་བུ་འདྲེན་པའི་ཤིང་རྟ་ཞེས་བྱ་བ་འདི་ནི།
ཚུལ་རིན་གྱིས་མོས་གུས་རྩེ་གཅིག་ཏུ་བྲིས་པའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
