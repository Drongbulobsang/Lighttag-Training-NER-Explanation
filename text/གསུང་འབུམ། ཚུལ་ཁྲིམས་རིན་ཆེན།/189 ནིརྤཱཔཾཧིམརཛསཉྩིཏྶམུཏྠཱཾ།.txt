གསུང་འབུམ། ཚུལ་ཁྲིམས་རིན་ཆེན།
པོད ༡༨༩
ནིརྤཱཔཾཧིམརཛསཉྩིཏྶམུཏྠཱཾ།
༼ཤྲཱི༽ ༄༅། །ནིརྤཱཔཾཧིམརཛསཉྩིཏྶམུཏྠཱཾ། སྭཱགཏྱཿཀུཤལགཎཱཔྤརཤཱིཏདྷཱརཱ། སཾབོདྷིརྒུཎཡཏཝེམཧཱསམུདྲེ། མུནྱེགྲཱནྨཏིཔརིཎཱམསམགྷཝཱཡཾ།།
༄༅། ། ཆ་ཤས་ཀྱི་གཟུགས་ཅན།་་་་་ སྡིག་བྲལ་ཀུན་ནས་སློང་བ་ཁ་བའི་རྡུལ་བརྩེགས་ལས། ། ལེགས་པར་བབས་པའི་དགེ་ཚོགས་རབ་བསིལ་ཆུ་ཡི་རྒྱུན། ། བྱང་ཆུབ་ཡོན་ཏན་རྒྱ་མཚོ་ཆེན་པོར་ངལ་བསོའི་སླད། ། ཡོངས་བསྔོ་འདི་ནི་ཐུབ་མཆོག་ལས་བྱུང་བློ་གྲོས་ཡིན། །
དེ་ཉིད་བརྗོད་པའི་དཔེ།་་་་་ འཁོར་བའི་གདུང་བ་འཕྲོག་པའི་རྒྱལ་པོ་དགེ་བ་ཉིད། ། ཡིན་གྱི་མ་ལ་ཡར་སྐྱེས་དཔལ་གྱི་དུམ་བུ་མིན། ། རྣམ་པ་ཐམས་ཅད་བསམས་ཀུན་འཇོ་བ་བསོད་ནམས་སྟོབས། ། ཡིན་གྱི་འཇིག་རྟེན་ཕ་རོལ་འབྲས་མེད་དཔག་བསམ་མིན། ། བསལ་ ་་་་་གཟུགས་བརྙན་གྱི་དགའ་བ། བ་རྒྱ་ལམ་རྙེད་དཀའ་དེ་བཞིན་གཤེགས་པ་སྟེ། ། དེ་དེའི་གསང་བ་རྣམ་གསུམ་མཚོན་པའི་ལེགས་བྱས་ཞིང༌། ། སྐུ་དང་གསུང་དང་ཐུགས་ཀྱི་རྟེན་རབ་བསྐྲུན་པ་ཡིས། ། བསོད་ནམས་ཕུང་པོས་འཇིག་རྟེན་ཀུན་དགའ་ཅི་ཡང་བསྐྱེད། །
མཆོག་ ་་་་་ཁྱད་འཕགས་ཕུལ་བྱུང༌། ཏུ་སྟོན་པ་བླ་ན་མེད་པའི་ཞལ་གྱི་ལུང༌། ། འདྲི་དང་ཀློག་དང་ཀུན་ཆུབ་པ་དང་གཞན་ལ་སྟོན། ། ཐོས་དང་དཔྱད་དང་བསྒོམས་པའི་བསོད་ནམས་ཕྱོགས་རེའི་མཐའ། ། གཞལ་དུ་བླ་ན་ནམ་མཁའི་འདོམ་གྱིས་མཚོན་དུ་མེད། ། དེ་ ་་་་་ཆ་ཤས་ཅན་གྱི་གཟུགས་ཅན། བས་ཀྱང་ནི་བཀའ་ལུང་དགོངས་པ་ཟབ་ཡངས་མའི། ། ངོ་མཚར་ལྟད་མོ་མཐའ་དག་བླ་མེད་བྱང་ཆུབ་བར། ། བལྟ་བར་ནུས་པའི་བསྟན་བཅོས་འཇིག་རྟེན་ཀུན་གྱི་མིག ། འགྲོ་ལ་ལེགས་པར་བྱིན་པའི་ཡོན་ཏན་དཔག་ནུས་མིན། །
བསམ་ ་་་་་སེམས་མེད་རབ་རྟོག གྱིས་མི་ཁྱབ་ཡོན་ཏན་སྙིང་པོ་དེ་དག་ཀྱང༌། ། འཐོབ་པ་གླེགས་བམ་ཕྲེང་བ་འདི་དག་མ་བརྟེན་པར། ། གཞན་དུ་འཚོལ་བ་རྣམ་པར་རྨོངས་ཞེས་ཡི་གེ་དང༌། ། མིང་དང་ཚིག་རྣམས་ཁྲེལ་བའི་གད་མོ་འབྱིན་པ་བཞིན། ། མངོན་ ་་་་་རབ་སྤེལ་གྱི་རྒྱན། པར་འདུས་བྱས་དགེ་བ་མཁའ་ལྟར་རྒྱ་ཆེ་ཡང༌། ། འབྲས་བུ་ཐམས་ཅད་མཁྱེན་པའི་ཁམས་སུ་བསྔོས་མིན་པ། ། དེ་སྲིད་ལྟར་སྣང་བདེ་བས་འཐུང་དང་སྡིག་པས་ཀྱང༌། ། བྱང་ཆུབ་ལ་སྡང་དེ་ཡི་ཆོམ་རྐུན་བྱེད་ཀྱིས་དོགས། །
བྱ་བའི་རང་བཞིན་བརྗོད་པ།་་་་་ དེས་ན་སེམས་ཅན་ཀུན་གྱི་མཉེས་གཤིན་བྱང་ཆུབ་སེམས། ། གང་དང་ཡང་དག་འགྲོགས་པའི་དམིགས་མེད་ཤེས་རབ་ཀྱི། ། སྣང་ཆེན་ཀུན་ཏུ་འགྲོ་བས་དགེ་བའི་རྩ་བ་རྣམས། ། བྱང་ཆུབ་མཆོག་ཏུ་ཡོངས་སུ་བསྔོ་བ་རྣམ་གསལ་བྱེད། ། སྤྱི་དོན་བརྒྱད་པ་བརྩམས་པ་དོན་ཡོད་ཆེད་དུ་དགེ་བ་བྱང་ཆུབ་ཏུ་བསྔོ་བ་ལ། ཕན་ཡོན་བསྟན་པ་དང༌། དེ་བྱང་ཆུབ་ཏུ་བསྔོ་བ་དངོས་སོ། ། དང་པོ་ཕན་ཡོན་ནི། སྤྱིར་འཇིག་རྟེན་གསུམ་པོ་མ་ལུས་པ་ན་བསླུ་བ་མིན་པའི་སྐྱབས་ཀྱི་གནས་བླ་ན་མེད་པ་དང༌།
ཡོན་གྱི་གནས་བླ་ན་མེད་པར་གྱུར་པ་ནི་དཀོན་མཆོག་གསུམ་དང་མཚུངས་པ་འགའ་ཡང་ཡོད་པ་མ་ཡིན་ཏེ། ཆོས་ཐམས་ཅད་ཀྱི་རྒྱལ་པོའི་མདོ་ལས། ལྷ་དང་བཅས་པའི་འཇིག་རྟེན་ན། ། དཀོན་མཆོག་གསུམ་པོ་མ་གཏོགས་པའི། ། ཡོན་གྱི་གནས་འགའ་ཡོད་མ་ཡིན། ། ཞེས་སོ། ། དེ་ཅིའི་ཕྱིར་ཞེ་ན། དེ་དག་ལ་མཆོད་པ་ཕུལ་བ་དང་གསོལ་བ་བཏབ་པ་ལ་སོགས་པས་བར་ཆད་མེད་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་གོ་འཕང་བདེ་བླག་ཉིད་དུ་སྟེར་བའི་མཁྱེན་པ་དང་བརྩེ་བ་དང་ནུས་པའི་ཡོན་ཏན་མ་ལུས་པ་ལྷུན་གྱིས་གྲུབ་པའི་ཚུལ་དུ་རྫོགས་པའི་ཕྱིར་རོ། ། དེ་སྐད་དུ་ཡང༌། སངས་རྒྱས་ཕལ་པོ་ཆེ་ལས།
རིགས་པར་ལྡན་པ་དཀོན་མཆོག་གསུམ་རྣམས་ལ། ། སྦྱོར་བ་སྐྱེ་བ་མེད་པས་མཆོད་བྱས་ན། ། དེ་དག་བདུད་བཞིའི་ལམ་ལས་རབ་འདས་ཏེ། ། བྱང་ཆུབ་བླ་མེད་མྱུར་དུ་རེག་པར་འགྱུར། ། ཞེས་གསུངས་སོ། ། དེ་ལྟ་བུའི་སྐྱབས་གནས་རྣམ་པ་གསུམ་གྱི་ནང་ནས་ཀྱང་སངས་རྒྱས་དཀོན་མཆོག་ནི་སྐྱབས་གཞན་དང་དབྱེར་མེད་ཀྱང་ཡིན་ཞིང༌། གཞན་གཉིས་ཀྱི་འབྱུང་གནས་ཀྱང་ཡིན་པའི་ཕྱིར་དང༌། ཐེག་པ་ཆེན་པོར་ཞུགས་པའི་གང་ཟག་གིས་གཏན་གྱི་སྐྱབས་གནས་ཉག་གཅིག་ཡིན་པའི་ཕྱིར་ཆེས་མཆོག་ཏུ་གྱུར་པ་སྟེ། སོར་མོའི་ཕྲེང་བ་ལ་ཕན་པའི་མདོ་ལས། ཆོས་དང་དཀོན་མཆོག་དོན་གཅིག་སྟེ། །
དེ་བཞིན་གཤེགས་པ་ཆོས་ཀྱི་སྐུ། ། དགེ་འདུན་དེ་བཞིན་གཤེགས་ཀྱི་མིང༌། ། དགེ་འདུན་གཉིས་ནི་དེ་བཞིན་གཤེགས། ། ཆོས་དང་དགེ་འདུན་གཉིས་ནི་ཐབས་ཀྱི་སྐྱབས་ལེགས་ཏེ། ། དེ་བཞིན་གཤེགས་ནི་ཐབས་མེད་སྐྱབས་དང་དོན་དམ་སྐྱབས། ། དེ་བཞིན་གཤེགས་པ་སྐྱབས་མེད་རྣམས་ནི་སྐྱབས་ལགས་ཏེ། ། དེ་ཡི་སླད་དུ་དེ་བཞིན་གཤེགས་ལ་སྐྱབས་སུ་མཆི། ། ཞེས་དང༌། རྒྱུད་བླ་མ་ལས། སྤང་ཕྱིར་བསླུ་བའི་ཆོས་ཅན་ཕྱིར། །
མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམ་གཉིས་དང་འཕགས་པའི་ཚོགས། ། གཏན་གྱི་སྐྱབས་མཆོག་མ་ཡིན་ནོ། ། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཕྱིར། ། འབྱུང་བ་དཀོན་མཆོག་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། །
འགྱུར་བ་མེད་ཕྱིར་དཀོན་མཆོག་ཉིད། ། ཅེས་སོ། ། དེ་ལྟ་བུའི་ཡོན་ཏན་དཔག་ཏུ་མེད་པ་དང་ལྡན་ཡང་གདུལ་བར་བྱ་བ་སེམས་ཅན་དངོས་དང་བརྒྱུད་པས་དེ་བཞིན་གཤེགས་པ་ལ་མཆོད་པས་མཉེས་པར་བྱས་པ་ལ་སོགས་པ་བསོད་ནམས་ཀྱི་སྐལ་བ་དང་ལྡན་པ་རྣམས་ཡོངས་སུ་སྨིན་པར་འགྱུར་གྱི། སྐལ་བ་དང་མི་ལྡན་པ་རྣམས་ནི་དེ་ལྟ་མ་ཡིན་ཏེ། དཔེར་ན་ཉི་མའི་དཀྱིལ་འཁོར་ལེགས་པར་ཤར་བ་ནའང་པདྨ་ཁ་འབྱེད་པའི་དུས་སུ་བབ་པ་རྣམས་ཡོངས་སུ་ཁ་འབྱེད་ཀྱི། དུས་སུ་མ་བབ་པ་རྣམས་ལ་ནི་མ་ཡིན་པ་ལྟར་རོ། ། དེ་ལྟར་ཡང་མདོ་ལས། ཇི་ལྟར་ཉི་མ་ཤར་བ་ན། ། ཡོངས་སྨིན་པདྨ་ཁ་འབྱེད་ལྟར། ། དེ་བཞིན་དེ་བཞིན་གཤེགས་བྱུང་ཡང༌། །
བསམ་པ་ཡོངས་དག་ཁོ་ན་སྦྱོང༌། ། ཞེས་སོ། ། དེས་ན་དེ་བཞིན་གཤེགས་པ་དོན་གཉིས་མཐར་ཕྱིན་པའི་བདག་ཉིད་ཅན་གྱི་བསོད་ནམས་བརྒྱ་པའི་མཚན་གྱིས་བརྒྱན་པའི་སྐུ་དང་གསུང་དང་ཐུགས་ཀྱི་རྟེན་དུ་གཏོགས་པ་གང་དག་བཞེངས་པ་དང་དེ་དག་ལ་བརྟེན་ནས་ཚོགས་བསགས་པ་ལ་སོགས་པ་དགེ་བའི་རྩ་བ་བསྐྲུན་པའི་ཕན་ཡོན་བརྗོད་ཀྱིས་མི་ལྡང་བ་བཀའ་དང་བསྟན་བཅོས་རྣམས་སུ་རྒྱ་ཆེར་འབྱུང་བ་ལས། འདིར་མདོ་ཙམ་ཞིག་བསྙད་ན། དང་པོ་སྐུའི་རྟེན་ནི་དེ་བཞིན་གཤེགས་པའི་སྐུ་གཟུགས་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ། རྒྱུ་རིན་པོ་ཆེ་ལ་སོགས་པ་གང་ཡང་རུང་བ་ལས་བྱས་པའམ་རི་མོར་བྲིས་པའི་བསོད་ནམས་ཀྱིས་དགེ་བའི་རྩ་བ་ཤིན་ཏུ་སྟོབས་ཆེ་བ་མང་པོ་བསྒྲུབ་པར་དཀའ་བའི་ཏིང་ངེ་འཛིན་གྱི་མཆོག་ཀྱང་རིང་པོར་མི་ཐོགས་པར་འགྲུབ་པར་འགྱུར་ཏེ། ཏིང་ངེ་འཛིན་རྒྱལ་པོའི་མདོ་ལས། སངས་རྒྱས་སྐུ་གཟུགས་ཤིན་ཏུ་མཛེས་པ་དག ། རིན་ཆེན་བྱི་དོར་ལེགས་པར་བྱས་པ་ཡང༌། ། ལྟ་ན་སྡུག་ཅིང་ཤིན་ཏུ་མཛེས་པར་གྱིས། །
རིང་པོར་མི་ཐོགས་ཏིང་འཛིན་མཆོག་འདི་ཐོབ། ། དེ་བཞིན་གསེར་དག་དང་ནི་དངུལ་དག་དང༌། ། ཙནྡན་གྱི་ནི་སྐུ་གཟུགས་བཟང་པོ་དག ། མཛེས་ཤིང་ཤིན་ཏུ་ལྟ་ན་སྡུག་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། ། འཇིམ་པ་དང་ནི་དེ་བཞིན་རྡོ་བ་དང༌། ། ཤིང་ལ་རི་མོར་བྲིས་པའི་སྐུ་གཟུགས་ཀྱང༌། ། མཛེས་ཤིང་ཤིན་ཏུ་ལྟ་ན་སྡུག་པ་གྱིས། ། རིང་པོར་མི་ཐོགས་ཏིང་འཛིན་མཆོག་འདི་ཐོབ། ། ཅེས་དང༌།
དམ་པའི་ཆོས་པདྨ་དཀར་པོ་ལས། ལ་ལས་དེ་བཞིན་རིན་ཆེན་གཟུགས་བྱས་པ། ། སུམ་ཅུ་རྩ་གཉིས་མཚན་དང་ལྡན་པའི་གཟུགས། ། གང་གིས་དེ་ཕྱིར་བྱས་པ་དེ་དག་ཀྱང༌། ། དེ་དག་ཐམས་ཅད་བྱང་ཆུབ་ཐོབ་པར་གྱུར། ། ལ་ལས་དེར་ནི་རིན་ཆེན་སྣ་བདུན་དང༌། ། ལ་ལས་དེ་བཞིན་ཟངས་དང་ཁར་བ་ལས། ། བདེ་བར་གཤེགས་པ་རྣམས་ཀྱི་གཟུགས་བྱས་པ། ། དེ་དག་ཐམས་ཅད་བྱང་ཆུབ་ཐོབ་པར་གྱུར། ། རོ་ཉེ་དང་ནི་ལྕགས་སམ་ས་ཡང་རུང༌། །
བདེ་བར་གཤེགས་པ་རྣམས་ཀྱི་གཟུགས་བྱས་ཏེ། ། ལྟ་ན་སྡུག་པ་འཇིམ་པའི་ལས་བྱེད་བཅུག ། དེ་དག་ཐམས་ཅད་བྱང་ཆུབ་ཐོབ་པར་གྱུར། ། གང་གིས་རྩིག་ངོས་གཟུགས་ཀྱི་རི་མོ་དག ། བསོད་ནམས་བརྒྱ་མཚན་ཡོངས་སུ་རྫོགས་པའི་སྐུ། ། བདག་གིས་བྲིས་སམ་འདྲི་རུ་བཅུག་ཀྱང་རུང༌། ། དེ་དག་ཐམས་ཅད་བྱང་ཆུབ་ཐོབ་པར་གྱུར། ། ཞེས་དང༌། གཞན་ཡང་དེ་བཞིན་གཤེགས་པ་ལས་གཞན་པའི་མཆོད་པའི་འོས་སུ་གྱུར་པ་མཐའ་དག་ལ་བསྐལ་པ་བགྲང་བ་ལས་འདས་པ་མང་པོར་བསོད་སྙོམས་ཕུལ་བ་བས་ཀྱང་བསོད་ནམས་ཆེས་མང་དུ་འཐོབ་པར་འགྱུར་ཏེ། དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱའི་མདོ་ལས།
འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་བསྐལ་པ་གངྒཱའི་ཀླུང་གི་བྱེ་མ་སྙེད་དུ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་སྙེད་ཀྱི་རང་སངས་རྒྱས་དག་ལ་ཉིན་གཅིག་བཞིན་དུ་ལྷའི་ཞལ་ཟས་རོ་བརྒྱ་དང་ལྡན་པ་བྱིན་པ་དང༌། དེ་བཞིན་དུ་ལྷའི་གོས་རྣམས་སྦྱིན་པར་བྱིན་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་གང་ལ་ལ་ཞིག་སངས་རྒྱས་ཀྱི་སྐུ་གཟུགས་གཅིག་རི་མོར་བྲིས་པ་འདི་ནི་དེ་བས་བསོད་ནམས་གྲངས་མེད་པར་བསྐྱེད་དོ་ཞེས་དང༌། སངས་རྒྱས་ཀྱི་སྐུ་གཟུགས་བྱས་པས་ཚེ་རབས་རྟག་ཏུ་སངས་རྒྱས་དང་ཕྲད་པར་འགྱུར་བའང་ཀླུའི་རྒྱལ་པོ་རྒྱ་མཚོས་ཞུས་པ་ལས། ཀླུའི་བདག་པོ་བྱང་ཆུབ་སེམས་དཔའ་ཆོས་བརྒྱད་དང་ལྡན་ན་རྟག་ཏུ་རྒྱུན་མི་ཆད་པར་སངས་རྒྱས་དང་ཕྲད་པ་འཐོབ་བོ། ། བརྒྱད་གང་ཞེ་ན། སེམས་ཅན་སངས་རྒྱས་ཀྱི་གཟུགས་ལ་ལྟ་བ་ཡང་དག་པར་འཛིན་དུ་འཇུག་པ་དང༌། དེ་བཞིན་གཤེགས་པ་ལ་རིམ་གྲོ་བྱེད་པ་དང༌། རྒྱུན་མི་ཆད་པར་དེ་བཞིན་གཤེགས་པའི་བསྔགས་པ་བརྗོད་པ་དང༌། དེ་བཞིན་གཤེགས་པའི་སྐུ་གཟུགས་བྱེད་པ་དང༌།
སེམས་ཅན་ཐམས་ཅད་དེ་བཞིན་གཤེགས་པ་ལ་ལྟ་བ་ཡང་དག་པར་འཛིན་དུ་འཇུག་པ་དང༌། སངས་རྒྱས་ཀྱི་ཞིང་གང་ན་དེ་བཞིན་གཤེགས་པའི་སྒྲ་གྲག་པའི་སངས་རྒྱས་ཀྱི་ཞིང་དེར་སྨོན་ལམ་འདེབས་པ་དང༌། རྒྱུན་ཞུམ་པ་མེད་པ་དང༌། རྒྱུན་རྒྱ་ཆེན་པོར་གྱུར་ནས་སངས་རྒྱས་ཀྱི་ཡེ་ཤེས་འཚོལ་བའོ་ཞེས་དང༌། འཕགས་པ་སངས་རྒྱས་ཀྱི་སྟོབས་བསྐྱེད་པ་ཆོ་འཕྲུལ་རྣམ་པར་འཕྲུལ་བ་ལས། མཆོད་རྟེན་དང་ནི་རི་མོ་དང༌། ། སྐུ་གཟུགས་བྱེད་དུ་གཞུག་པ་དང༌། ། མཆོད་དང་བཀུར་སྟི་བྱ་བའི་ཕྱིར། ། གང་དག་མཚན་ནི་དྲན་བྱེད་པ། ། བྱང་ཆུབ་ཕྱིར་ནི་གནས་པ་རྣམས། །
ཐམས་ཅད་ཐར་པ་ཐོབ་པར་འགྱུར། ། ཞེས་སོ། ། དེ་ནི་མངལ་གྱི་དྲི་མས་མི་གོས་པར་སྐྱེ་བར་ཡང་འགྱུར་ཏེ། དཀོན་མཆོག་སྤྲིན་གྱི་མདོ་ལས། རིགས་ཀྱི་བུ་ཆོས་བཅུ་དང་ལྡན་ན་མངལ་གྱི་དྲི་མས་མི་གོས་པར་སྐྱེའོ། ། བཅུ་གང་ཞེ་ན། འདི་ལྟ་སྟེ། དེ་བཞིན་གཤེགས་པའི་སྐུ་གཟུགས་བྱེད་པ་དང༌། མཆོད་རྟེན་ཞིག་པ་འཆོས་པ་དང༌། དེ་བཞིན་གཤེགས་པའི་མཆོད་རྟེན་དག་ལ་སྤོས་ཀྱི་ཕྱུག་པ་འབུལ་བ་དང༌།
དེ་བཞིན་གཤེགས་པའི་སྐུ་གཟུགས་དག་ལ་ཁྲུས་ཀྱི་སྤོས་ཆུ་འབུལ་བ་དང༌། དེ་བཞིན་གཤེགས་པའི་མཆོད་རྟེན་དག་ལ་ཕྱག་དར་རྐྱང་ནུལ་གྱི་བྱ་བ་འབུལ་བ་དང༌། ཕ་མ་ལ་ལུས་ཀྱི་རིམ་གྲོ་བྱེད་པ་དང༌། མཁན་པོ་དང་སློབ་དཔོན་དག་ལ་ལུས་ཀྱི་རིམ་གྲོ་བྱེད་པ་དང༌། ཚངས་པ་མཚུངས་པར་སྤྱོད་པ་རྣམས་ལ་ལུས་ཀྱི་རིམ་གྲོ་བྱེད་པ་དང༌། དེ་ཡང་ཟང་ཟིང་མེད་པའི་སེམས་ཀྱིས་ཏེ་ཟང་ཟིང་དང་བཅས་པས་མ་ཡིན་པ་དང༌། དགེ་བའི་རྩ་བ་དེ་ཡང་དེ་ལྟར་བྱས་པའི་དགེ་བའི་རྩ་བ་འདིས་སེམས་ཅན་ཐམས་ཅད་མངལ་གྱི་དྲི་མས་མི་གོས་པར་སྐྱེ་བར་གྱུར་ཅིག་ཅེས་བསྔོ་བའོ་ཞེས་སོ། ། སྐྱེ་བོ་གང་ལ་ལས་ཆོས་སྤོང་བའི་ལས་ཐམས་ཅད་དང༌། མཚམས་མེད་པ་ལྔ་ལ་སོགས་པའི་ལས་ཀྱི་སྒྲིབ་པ་ཇི་སྙེད་བསགས་པ་དང༌། ངན་སོང་ཏུ་འགྲོ་བ་དང་སྐྱེས་པ་རྣམས་ཀྱི་ཕྱིར་དུ་ཡང་དེ་བཞིན་གཤེགས་པའི་སྐུ་གཟུགས་བྱས་པས་ཡོངས་སུ་བྱང་ཞིང་བསྐལ་པར་གནས་པའི་ལས་ཀྱི་སྒྲིབ་པ་ཐམས་ཅད་དག་པར་ཡང་འགྱུར་ཏེ།
སངས་རྒྱས་ཀྱི་སྟོབས་བསྐྱེད་པ་ཆོ་འཕྲུལ་རྣམ་པར་འཕྲུལ་པའི་མདོ་ལས། རྒྱལ་པོ་ཆེན་པོ་དེ་བཞིན་གཤེགས་པ་དེ་དག་མྱ་ངན་ལས་འདས་ནས་ལོ་བྱེ་བ་ཁྲག་ཁྲིག་བརྒྱ་སྟོང་ལོན་པའམ། མྱ་ངན་ལས་འདས་ནས་བསྐལ་པ་བརྒྱ་ལོན་པའི་སངས་རྒྱས་བཅོམ་ལྡན་འདས་རྣམས་ཀྱི་མཚན་བཟུང་བ་དང༌། རིང་བསྲེལ་གྱི་མཆོད་རྟེན་བྱེད་དུ་འཇུག་པ་དང༌། རི་མོ་དང་སྐུ་གཟུགས་བྱེད་དུ་འཇུག་པ་དང༌། མར་མེ་དང༌། སྤོས་དང༌། མེ་ཏོག་དང༌། དྲི་དང༌། བྱུག་པ་རྣམས་ཀྱིས་མཆོད་ཅིང་བཀུར་སྟི་བྱས་པ་དང༌།
བསླབ་པ་འཛིན་པ་དང༌། བརྟུལ་ཞུགས་དང༌། དཀའ་ཐུབ་དང༌། སྡོམ་པ་དང༌། ཉེ་བར་གནས་པ་རྣམས་ཀྱིས་སེམས་ཅན་ཐམས་ཅད་ངན་སོང་དང༌། ངན་འགྲོ་ཐམས་ཅད་ལས་ཡོངས་སུ་གྲོལ་བར་འགྱུར་རོ། ། བསྐལ་པར་གནས་པའི་ལས་ཀྱི་སྒྲིབ་པ་མཚམས་མེད་པ་ལྔ་ལ་སོགས་པ་ཡང་ཡོངས་སུ་དག་པར་འགྱུར་ཏེ། བདེ་འགྲོར་འགྲོ་བར་འགྱུར་ཞིང་ངན་འགྲོར་འགྲོ་བར་མི་འགྱུར་བ་ནས་རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་མངོན་པར་རྫོགས་པར་འཚང་རྒྱའོ། ། གཞན་ཡང་སངས་རྒྱས་ཀྱི་སྐུ་གཟུགས་བྱས་པས་ཆེད་དུ་སྦྱིན་པ་པོ་ལ་ཕན་ཡོན་གྱི་ཚོགས་ཆེན་པོ་ལྔ་ཡང་ཐོབ་པར་འགྱུར་ཏེ། དེ་བཞིན་གཤེགས་པའི་སྐུ་བརྙན་བཞག་པའི་ཕན་ཡོན་ཡང་དག་པར་བརྗོད་པ་ཞེས་བྱ་བའི་ཆོས་ཀྱི་རྣམ་གྲངས་ལས།
དགེ་སློང་དག་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོ་ལ་ཕན་ཡོན་འདི་ལྔ་ཡོད་དེ། ལྔ་གང་ཞེ་ན། གཞལ་མེད་ཁང་ཆེན་པོར་གནས་པ་དང༌། བོང་སྟོད་བཟང་པོར་གྲགས་པ་དང༌། སྤྲོ་བ་མང་བ་དང༌། ཚེ་རིང་བ་དང༌། གྲགས་པ་དང་ལྡན་པ་དང༌། བདེ་བར་མང་བ་སྟེ། དགེ་སློང་དག་འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་དང་པོ་ཡིན་ནོ། ། གཞན་ཡང་ཕྱུག་པོ་དང༌།
ནོར་མང་བ་དང༌། ལོངས་སྤྱོད་ཆེ་བ་དང༌། ནོར་རྫས་དང༌། ཡོ་བྱད་མང་བ་དང༌། བདག་དབང་བ་བདག་གིར་བྱ་བ་མང་བ་དང༌། ནོར་དང༌། འབྲུ་དང༌། དབྱིག་དང༌། གསེར་དང༌། མཛོད་དང༌།
བང་བའི་ཚོགས་མང་བ་དང༌། རྟ་དང༌། གླང་པོ་ཆེ་དང༌། བ་ལང་དང༌། ལུག་དང༌། བྲན་དང༌། བྲན་མོ་དང༌། ལས་བྱེད་པ་དང༌། ཞོ་ཤས་འཚོ་བ་མང་བ་དང༌། བློན་པོ་དང༌།
མཛའ་བཤེས་དང༌། གཉེན་དང༌། སྣག་གི་གཉེན་མཚམས་མང་པོར་འགྱུར་ཏེ། དགེ་སློང་དག་འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་གཉིས་པ་ཡིན་ནོ། ། དགེ་སློང་དག་གཞན་ཡང་གཟུགས་བཟང་པོ་དང༌། བལྟ་ན་སྡུག་པ་དང༌། མཛེས་པ་དང༌། མདོག་གསེར་ལྟར་བཟང་བ་དང༌། མགོ་གདུགས་ལྟར་ཟླུམ་པ་དང༌། ལག་པ་རིང་བ་དང༌།
དཔྲལ་བ་དབྱེས་ཆེ་བ་དང༌། སྨིན་མཚམས་བར་མ་ཆད་པ་དང༌། ཡན་ལག་ཉིང་ལག་ཐམས་ཅད་དང་ལྡན་པ་དང༌། རྒྱན་ཐམས་ཅད་ཀྱིས་བརྒྱན་པར་འགྱུར་ཏེ། དགེ་སློང་དག་འདི་དག་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་གསུམ་པ་ཡིན་ནོ། ། དགེ་སློང་དག་གཞན་ཡང་འཁོར་ལོས་སྒྱུར་བའི་རྒྱལ་པོ་འཁོར་བཟང་པོ་རིན་པོ་ཆེ་སྣ་བདུན་དང་ལྡན་པ་དང༌། བུ་སྟོང་གིས་བསྐོར་བར་འགྱུར་ཏེ། དེའི་བུའམ། ཆུང་མའམ། བྲན་ནམ།
ཉེ་བར་འཚོ་བ་གང་ཡིན་པ་དེ་དག་ཐམས་ཅད་དེ་ལ་གུས་པར་ཉན་པ་དང༌། བཀའ་ཉན་པར་བྱེད་དེ། དགེ་སློང་དག་འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་བཞི་པ་ཡིན་ནོ། ། དགེ་སློང་དག་གཞན་ཡང་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་གྱི་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། དེར་སྐྱེས་ནས་ལྷའི་རྒྱལ་པོ་ཁྱད་པར་ཅན་ལྷ་དང༌། ལྷའི་བུ་དང་ལྷའི་བུ་མོ་རྣམས་ཀྱི་རྟེན་དུ་འགྱུར་ལ། གནས་བཅུ་པོ་ལྷའི་ཚེ་དང༌། ལྷའི་མདོག་དང༌། ལྷའི་སྟོབས་དང༌། ལྷའི་བདེ་བ་དང༌།
ལྷའི་དབང་ཕྱུག་ལ་དབང་བྱེད་པ་དང༌། ལྷའི་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་རྣམས་ཀྱིས་དགའ་བར་བྱེད་དེ། དགེ་སློང་དག་འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་ལྔ་པ་ཡིན་ནོ་ཞེས་དང༌། སྟོན་པའི་སྐུ་གཟུགས་མཚན་ཉིད་དང་ལྡན་པར་བྱས་པས། མཚན་སུམ་ཅུ་རྩ་གཉིས་དང་ལྡན་པའི་ལུས་ཀྱི་མཆོག་ཐོབ་པ་དང་ཀུན་གྱི་མཆོད་པའི་གནས་སུ་འགྱུར་ཏེ། འཕགས་པ་སྤྱན་རས་གཟིགས་ཀྱི་མདོ་ལས།
གང་ཞིག་སྟོན་པ་མི་མཆོག་གཟུགས་བྱེད་པ། ། རས་འདྲི་རྩིག་ངོས་འདྲིའམ་གསེར་ལས་བྱས། ། དེ་ཡི་ཆོས་ཀྱི་ཁྱད་པར་གང་ཡིན་པ། ། དེ་དག་མ་ལུས་རབ་ཏུ་བསྟན་གྱིས་ཉོན། ། དེ་ནི་བལྟ་མིན་ལོང་བར་ཞར་མི་འགྱུར། ། སྒུར་བོར་མི་འགྱུར་ཡན་ལག་མི་སྡུག་མིན། ། དེ་ནི་གཟུགས་དང་ལྡན་ཞིང་ཁ་དོག་ལྡན། ། སུམ་ཅུ་རྩ་གཉིས་མཚན་གྱི་གོ་ཆར་འགྱུར། ། ལུས་ནི་རྣམ་པར་དག་ཅིང་ཁྱད་པར་འཐོབ། ། སྤོབས་པ་འཐོབ་ཅིང་སྒྲ་སྙན་ཡིད་དུ་འོང༌། །
ཤེས་བཞིན་ལྡན་ཞིང་འཇིག་རྟེན་ཀུན་གྱི་གཙོ། ། དེ་མཐོང་སེམས་ཅན་བདེ་ཞིང་དགའ་བར་འགྱུར། ། སྡིག་བྱེད་མི་འགྱུར་ཞེ་སྡང་མེད་སེམས་ལྡན། ། གཡོ་མེད་མི་བརྐུ་རྒྱལ་པོ་འཁྲུག་མི་བྱེད། ། མཐུ་དང་ལྡན་ཞིང་དབང་ཆེ་གྲགས་པར་འགྱུར། ། བྱམས་ལ་གནས་ཤིང་མི་དམན་སེམས་དང་ལྡན། ། འདྲེན་པའི་སྐུ་གཟུགས་རབ་ཏུ་མཛེས་བྱས་ན། ། དེ་ནི་མཆོག་འགྱུར་སྐྱེ་བོ་མང་མཆོད་འོས། ། བློ་ལྡན་ཕྱུག་ཅིང་དེ་ཉིད་རྒྱ་ཆེར་ལྡན། ། དབང་ལྡན་འཁོར་ལོས་སྒྱུར་བའི་རྒྱལ་པོར་འགྱུར། །
འདྲེན་པའི་སྐུ་གཟུགས་རབ་ཏུ་མཛེས་བྱས་ན། ། ལྷ་ཡི་དབང་པོ་དབང་ཕྱུག་དབང་ཐོབ་པ། ། ལྷུན་པོའི་ཟོམ་ན་དབང་ཐོབ་བརྒྱ་བྱིན་འགྱུར། ། བདག་པོ་ལྷུན་པོའི་ཟོམ་ན་རྒྱལ་སྲིད་སྟོན། ། དེ་ནི་དྲན་དང་བློ་གྲོས་མི་ལྡན་མིན། ། དེ་ནི་རྟོགས་མོས་ཤེས་རབ་ཚང་བར་འགྱུར། ། འཇིག་རྟེན་ཀུན་ན་དབུགས་ཕྱིན་ཐོབ་འགྱུར་ཏེ། ། འདི་ནི་ཡེ་ཤེས་ལྡན་ཞིང་དམྱལ་བ་སྤངས། ། སེམས་ཅན་སྙིང་པོ་མཚུངས་མེད་མཆོད་བྱས་ན། ། དུད་འགྲོའི་སྐྱེ་གནས་གཤིན་རྗེའི་ཡུལ་མི་འགྲོ། །
ངན་འགྲོ་གསུམ་པོ་དེས་ནི་རྣམ་སྤངས་ཏེ། ། བདག་དེར་ཕྱིས་མི་སྐྱེ་བར་ཤེས་པར་འགྱུར། ། འདྲེན་པའི་སྐུ་གཟུགས་རབ་ཏུ་མཛེས་བྱས་ན། ། དབང་ལྡན་དབང་ཕྱུག་ཉིད་ཀྱི་ལྷར་འགྱུར་ཏེ། ། མི་དམན་དགའ་བའི་སེམས་ཀྱིས་སངས་རྒྱས་མཆོད། ། རྒྱལ་བ་མཆོག་གི་བསྟན་ལ་དད་པར་འགྱུར། ། ཚངས་པའི་འཇིག་རྟེན་དབང་ཐོབ་ཚངས་པར་འགྱུར། ། ཡིད་འོང་ཤིན་ཏུ་མཛེས་པའི་སྤོས་ངད་ལྡན། ། འཛམ་བུའི་ཀླུང་གསེར་འོད་བྱེད་དགའ་འགྱུར་བའི། ། གཞལ་མེད་ཁང་མཆོག་བལྟ་སྡུག་ཐོབ་པར་འགྱུར། །
ཞེས་དང༌། ཁྱད་པར་གསང་སྔགས་ཀྱི་རྒྱུད་སྡེ་རིན་པོ་ཆེ་རྣམས་ཀྱི་བདེ་མཆོག་སྡོམ་པ་འབྱུང་བ་ལས། སྔགས་པ་ལས་ནི་དང་པོ་པས། ། གཟུགས་བརྙན་ལ་སོགས་བྱ་བ་སྟེ། ། བྲིས་སྐུ་བསྒྲུབས་ན་མྱུར་བར་ནི། ། དངོས་གྲུབ་རྒྱ་ཆེན་ཐོབ་པར་འགྱུར། ། ཞེས་དང༌། གཞན་ཡང་དཔལ་ཀྱེ་རྡོ་རྗེ་དང༌། དུས་ཀྱི་འཁོར་ལོ་དང༌། འཇམ་དཔལ་རྩ་བའི་རྒྱུད་དང༌།
གཤིན་རྗེའི་གཤེད་དང༌། ངན་སོང་སྦྱོང་བའི་རྒྱུད་རྣམས་ལས་ཐུན་མོང་དང་ཐུན་མོང་མ་ཡིན་པའི་རས་བྲིས་བྲི་བའི་ཚུལ་དང༌། དེ་དག་གི་ཕན་ཡོན་དང་བཅས་པ་རྒྱ་ཆེར་གསུངས་པ་རྣམས་ཀྱི་སྟེང་དུ་རྟོགས་པར་བྱ་བས་ཤེས་པ་དང༌། གཞན་ཡང་དེ་བཞིན་གཤེགས་པ་ལ་དད་པའི་སྒོ་ནས་སྐུ་གཟུགས་དང་མཆོད་རྟེན་བྱས་པའི་རྒྱུ་ལ་རྡུལ་ཕྲ་རབ་ཀྱི་གྲངས་ཅི་ཙམ་སོང་བ་དེ་སྙེད་ཀྱི་གྲངས་དང་མཉམ་པའི་ལྷ་དང་མིའི་རྒྱལ་སྲིད་ཆེན་པོ་ཐོབ་པ་དང༌། ཡིད་དུ་འོང་བའི་གཟུགས་དང་ལང་ཚོར་ལྡན་ཞིང་དབང་པོ་དུལ་བ་དང༌། བདེ་བ་དང༌། འབྱོར་པ་རྒྱས་པ་དང༌། གསུང་རབ་མང་པོའི་ཚིག་དང་དོན་ལ་མཁས་པ་དང༌། ཏིང་ངེ་འཛིན་གྲུབ་པ་ལ་སོགས་པ་ཡོན་ཏན་མང་པོ་དང་ལྡན་པ་དང༌། སྡུག་བསྔལ་ཐམས་ཅད་དང་བྲལ་ནས་བྱང་ཆུབ་དམ་པ་ཐོབ་པ་ལ་སོགས་པ་གནས་སྐབས་དང་མཐར་ཐུག་གི་བདེ་ལེགས་ཐམས་ཅད་འབྱུང་བར་འགྱུར་བ་ཉིད་དེ།
གསལ་རྒྱལ་གྱིས་ཞུས་པའི་ཚིགས་སུ་བཅད་པ་ལས། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། ། སྐུ་གཟུགས་རྣམས་ལ་རྡུལ་ཕྲན་ཅི་སོང་བ། ། དེ་ཡི་གྲངས་སྙེད་དེ་བྱེད་མི་རྣམས་ཀྱིས། ། ལྷ་ཡུལ་ས་སྟེངས་ངེས་པར་རྒྱལ་སྲིད་འཐོབ། ། གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན། ། ཕུན་སུམ་ཚོགས་པའི་ས་མཆོག་ཀུན་མྱོང་ནས། ། ཐ་མར་སྐྱེ་དང་རྒ་ལ་སོགས་པ་ཡི། ། སྡུག་བསྔལ་མེད་པའི་སངས་རྒྱས་གོ་འཕང་འཐོབ། ། སུ་དག་འདིར་ནི་རྒྱལ་བའི་གཟུགས་བྱེད་པ། །
དེ་དག་གཟུགས་བཟང་ཡིད་འོང་ཡོན་ཏན་ལྡན། ། དབང་པོ་བསྡམས་ཤིང་འོད་འབར་ཉི་མ་བཞིན། ། འཇིག་རྟེན་དག་ན་མིག་ཏུ་སྡུག་པར་འགྱུར། ། སུ་དག་བདེ་བར་གཤེགས་པའི་གཟུགས་བྱེད་པ། ། དེ་ཡི་ལུས་ནི་དྲི་མ་མེད་པ་དང༌། ། པདྨའི་སྙིང་པོ་ལྟ་བུར་འཇམ་ཞིང་ཡངས། ། ནད་དང་མྱ་ངན་སྡུག་བསྔལ་འཇིགས་ལས་ཐར། ། སུ་ཞིག་འཇིག་རྟེན་མགོན་པོའི་གཟུགས་བྱེད་པ། ། བྲན་དུ་མི་སྐྱེ་མངག་གཞུག་སྐྱེ་མི་འགྱུར། ། དབུལ་པོར་མི་འགྱུར་རིགས་དམན་མི་འགྱུར་ཞིང༌། །
དབང་པོ་རྣམས་ཀྱང་ཉམས་པར་ཡོངས་མི་འགྱུར། ། ཐུབ་དབང་མཆོད་རྟེན་བྱེད་པའི་མི་རྣམས་ནི། ། མྱ་ངན་ཡོངས་མེད་ལུས་ཀུན་བརྟན་པ་དང༌། ། ལོངས་སྤྱོད་མཆོག་ལྡན་རིན་ཆེན་མཛོད་མང་ལྡན། ། དགྲ་ཡི་ཚོགས་རྣམས་ཀྱང་ནི་ཐུབ་པར་འགྱུར། ། ཞེས་དང༌། དེ་དང་དོན་མཐུན་པར་མཁས་པ་དཔའ་བོས་སྐུ་གཟུགས་ཀྱི་གཏམ་ལས། སངས་རྒྱས་སྐུ་གཟུགས་བཞེངས་གསོལ་བ། ། དང་པོར་མྱ་ངན་སེལ་བར་བྱེད། ། རྩོད་པ་ཀུན་སྤངས་མཐོང་ན་དགའ། །
སྐལ་ལྡན་གཏེར་ཚོགས་དཔལ་དང་ལྡན། ། ལུས་སྟོབས་ལྡན་ཞིང་སྙན་པར་སྨྲ། ། གཟི་བརྗིད་ལྡན་ཞིང་གཟུགས་མཛེས་ལ། ། གསུང་རབ་ཀུན་ལ་མཁས་འགྱུར་ཞིང༌། ། དབང་པོའི་རྟ་ནི་ཐམས་ཅད་ཐུལ། ། བློ་ལྡན་གཏོང་དང་ལྡན་པར་འགྱུར། ། བཅོམ་ལྡན་སྐུ་གཟུགས་མཆོད་རྟེན་ལ། ། ཕྲ་རབ་རྡུལ་ནི་ཇི་སྙེད་སོང༌། ། དེ་སྙེད་ས་འོག་ས་སྟེང་འདིར། ། དེ་སྙེད་རྒྱལ་པོར་ངེས་པར་འགྱུར། །
གཟུགས་དང་གཟུགས་མེད་ཏིང་འཛིན་འགྲུབ། ། ཐམས་ཅད་བདེ་བ་མ་ལུས་སྤྱོད། ། ཐ་མར་སྐྱེ་དགུའི་རྒུད་སྤངས་ནས། ། དེ་དག་བྱང་ཆུབ་གོ་འཕང་ཐོབ། ། བདེ་གཤེགས་སྐུ་གཟུགས་བཞེངས་གསོལ་བ། ། མཚན་བཟང་གིས་མཚན་འཁོར་ལོས་སྒྱུར། ། སུམ་ཅུ་རྩ་གཉིས་ལུས་མཛེས་ཐོབ། ། ངེས་པར་དགྲ་འཇོམས་རྒྱལ་བར་འགྱུར། ། དབང་པོ་རྣམས་ནི་མ་ཚང་མེད། ། དཔལ་ལྡན་ངན་འགྲོ་རྣམས་ལས་རིང༌། །
མི་ཡི་རིགས་སུ་སྐྱེ་འགྱུར་ཞིང༌། ། ངག་ནི་བཙན་པ་ཉིད་དུ་འགྱུར། ། སྐྱེ་བར་ཐོས་དང་དྲན་ལྡན་བརྟན། ། མངོན་པར་འདོད་པར་འབྱུང་འགྱུར་ཞིང༌། ། གནས་ལ་མངོན་པར་དད་པ་དང༌། ། འདོད་ཆགས་སོགས་ཀྱིས་གནོད་པ་མེད། ། འདི་རྒྱལ་རྫོགས་པའི་བྱང་ཆུབ་ཀྱི། ། ཁྱད་ལེགས་པ་ཡི་གཞུང་ལ་བརྟེན། ། གང་འདི་རྒྱལ་བའི་སྐུ་གཟུགས་བཞེངས། ། སངས་རྒྱས་སྐུའམ་མཆོད་རྟེན་ནམ། །
བཞེང་བྱེད་སྲོག་དང་ལྡན་པ་དེ། ། བྲན་དང་དབུལ་བོར་མི་སྐྱེ་ཞིང༌། ། མངག་གཞུག་བར་མིན་རིགས་དམན་མིན། ། ཞེས་སོགས་མང་དུ་གསུངས་ཏེ་འདིར་དེ་ཙམ་ལས་འདྲི་བར་མ་ནུས་སོ། ། དེ་བཞིན་དུ་དེ་བཞིན་གཤེགས་པའི་ཐུགས་ཀྱི་རྟེན་མཆོད་རྟེན་བཞེངས་པའི་ཕན་ཡོན་ནི། སྤྱིར་མཆོད་རྟེན་ཞེས་བྱ་བ་ནི་གཙོ་བོར་དེ་བཞིན་གཤེགས་པའི་ཐུགས་ཆོས་ཀྱི་སྐུའི་རང་བཞིན་ཅན་གྱི་མཚོན་བྱེད་མཆོད་རྟེན་ཉིད་ཡིན་ནའང༌། དེར་མ་ཟད་སྐུ་གསུང་ཐུགས་རྟེན་དང་ཡོན་གྱི་ཞིང་དམ་པར་གྱུར་པ་འཕགས་པའི་དགེ་འདུན་ལ་སོགས་པ་ལའང་འཇུག་པ་ལས། འདིར་ཆོས་ཀྱི་སྐུའི་རྟེན་ནམ་ཐུགས་ཀྱི་རྟེན་ལ་མཆོད་རྟེན་ཞེས་བྱ་བ་ནི། དགེ་བའི་རྩ་བ་ཡོངས་སུ་འཛིན་པའི་མདོ་ལས། ཤ་ར་དྭ་ཏིའི་བུ་འདི་ལ་བྱང་ཆུབ་སེམས་དཔའ་དེ་བཞིན་གཤེགས་པའི་མཆོད་རྟེན་ཞིག་པ་མཐོང་ནས་བཅོས་པའི་ཕྱིར་སྤྲོ་བར་བྱེད་ཅིང་ཐ་ན་འཇིམ་པའི་གོང་བུ་གཅིག་ཙམ་ཡང་རྩིག་པར་བྱེད་པ་ཡིན།
ཤ་ར་དྭ་ཏིའི་བུ་གཞན་ཡང་མ་བརྩིགས་པའི་ས་ཕྱོགས་ལམ་པོ་ཆེའི་བཞི་མདོ་སྐྱེ་བོ་མང་པོ་འདུ་བའི་སར་མཆོད་རྟེན་དང་ཁང་པ་བརྩེགས་པའམ། རྡོ་བའི་ཀ་བ་དང༌། དེ་བཞིན་གཤེགས་པའི་སྐུའམ། དེ་བཞིན་གཤེགས་པའི་ཡོན་ཏན་རྗེས་སུ་དྲན་པ་གང་ཡང་རུང་བ་བྱེད་དེ། འདི་ལྟ་སྟེ་དཔེར་ན་ཆོས་ཀྱི་འཁོར་ལོ་བསྐོར་བའམ། མངོན་པར་འབྱུང་བའམ། བྱང་ཆུབ་ཀྱི་ཤིང་དྲུང་དུ་བདུད་འཇོམས་པའམ། དེ་བཞིན་གཤེགས་པའི་ཆོ་འཕྲུལ་ཆེན་པོའམ། དེ་བཞིན་གཤེགས་པའི་ཡོངས་སུ་མྱ་ངན་ལས་འདས་པ་ཆེན་པོ་ཡང་དག་པར་བསྟན་པའམ། ལྷ་ལས་བབས་པའམ།
ལྷ་ཡུལ་དུ་མངོན་པར་འཛེག་པར་བྱེད་པའི་དེ་བཞིན་གཤེགས་པའི་མཆོད་རྟེན་རྩིག་པར་བྱེད་པ་ཡིན། ཤ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་བྱེ་ཞིང་འཐབ་པ་དང༌། རྩོད་པ་འབྱུང་བ་མཐོང་ནས་མི་དབྱེ་བ་དང༌། མཐུན་པར་བསྡུམ་པའི་ཕྱིར་བརྩོན་པ་ཡིན་ཞེས་དང༌། འཕགས་པ་ཀླུ་སྒྲུབ་ཀྱིས། ཤཱཀ་ཐུབ་མཆོད་རྟེན་བརྒྱད་པོ་དང༌། ། ཕྱོགས་བཅུ་གཞན་དང་གཞན་རྣམས་ན། ། བཞུགས་པའི་ཆོས་སྐུ་ཀུན་ལ་འདུད། ། ཅེས་དང༌། མཆོད་རྟེན་སྤྱིའི་བསྟོད་པར།
སྣ་ཚོགས་པདྨ་ཟླ་བའི་གདན་སྟེང་དུ། ། སྣ་ཚོགས་རིན་ཆེན་ཁམས་ལས་གྲུབ་པ་ཡི། ། སྤྲུལ་པའི་མཆོད་རྟེན་སྣ་ཚོགས་རྒྱན་གྱིས་བརྒྱན། ། ཆོས་སྐུའི་རང་བཞིན་ཅན་ལ་ཕྱག་འཚལ་ལོ། ། ཞེས་སོ། ། རྣམ་པ་དེ་ལྟ་བུའི་མཆོད་རྟེན་ཆོས་ཀྱི་སྐུའི་རིང་བསྲེལ་ཅན་བཞེངས་པའི་ཕན་ཡོན་བསམ་གྱིས་མི་ཁྱབ་ཀྱང༌། འདིར་མདོར་བསྡུས་ཙམ་ཞིག་བརྗོད་ན། འཕགས་པ་སྒྲ་ཆེན་པོའི་མདོ་ལས། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། ། ཀུན་དགའ་བོ་ལེགས་སོ་ལེགས་སོ། །
ཀུན་དགའ་བོ་ཁྱོད་གང་ཞིག་གིས་ཁང་པ་བརྩེགས་པ་དེ་ལྟ་བུ་ཞིག་བྱས་ཏེ་ཕྱོགས་བཞིའི་དགེ་སློང་གི་དགེ་འདུན་ལ་འབུལ་བར་བྱེད་ལ། གང་ཞིག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་རིང་བསྲེལ་ཡུངས་འབྲུ་ཙམ་མཆོད་རྟེན་གྱི་བུམ་པ་སྐྱུ་རུ་ར་ཙམ་གྱི་ནང་དུ་བཅུག་སྟེ། སྲོག་ཤིང་ཁབ་ཙམ་བཙུགས་ནས་གདུགས་རྒྱ་ཤུག་གི་ལོ་མ་ཙམ་འདོགས་པར་བྱེད་པའམ། དེ་བཞིན་གཤེགས་པའི་སྐུ་གཟུགས་ཚོན་གང་ཙམ་ཞིག་བྱེད་ན། དེ་གཉིས་ལས་གང་བསོད་ནམས་ཆེས་མང་དུ་འཕེལ་ཞེས་པ་ནི་ཁྱོད་ཀྱི་ཞུ་བ་བཟང་ལ་སྤོབས་པ་ལེགས་ཏེ་དཔྱོད་པ་དགེའོ། ། ཀུན་དགའ་བོ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་ངས་བཤད་དོ། ། ཀུན་དགའ་བོ་གང་ཞིག་གི་ཁང་པ་བརྩེགས་པ་དེ་ལྟ་བུ་ཞིག་བྱས་ནས་ཕྱོགས་བཞིའི་དགེ་སློང་གི་དགེ་འདུན་ལ་དབུལ་བར་བྱེད་ལ། གང་ཞིག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་རིང་བསྲེལ་ཡུངས་འབྲུ་ཙམ་མཆོད་རྟེན་གྱི་བུམ་པ་སྐྱུ་རུ་ར་ཙམ་གྱི་ནང་དུ་བཅུགས་སྟེ། སྲོག་ཤིང་ཁབ་ཙམ་བཙུགས་ནས་གདུགས་རྒྱ་ཤུག་གི་ལོ་མ་ཙམ་འདོགས་པར་བྱེད་པའམ། དེ་བཞིན་གཤེགས་པའི་སྐུ་གཟུགས་ཚོན་གང་ཙམ་ཞིག་བྱེད་ན།
ཀུན་དགའ་བོ་བསོད་ནམས་འདི་ལ་བསོད་ནམས་སྔ་མ་དེས་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆ་དང༌། འབུམ་གྱི་ཆ་དང༌། གྲངས་དང༌། ཆ་དང༌། དཔེ་དང༌། རྒྱུར་ཡང་ཉེ་བར་མི་འགྲོའོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་དཔག་ཏུ་མེད་པའི་ཆོས་འདི་ལྟ་བུ་དག་དང་ལྡན་ཏེ། ཚུལ་ཁྲིམས་དཔག་ཏུ་མེད་པ་དང༌།
ཏིང་ངེ་འཛིན་དཔག་ཏུ་མེད་པ་དང༌། ཤེས་རབ་དཔག་ཏུ་མེད་པ་དང༌། རྣམ་པར་གྲོལ་བ་དཔག་ཏུ་མེད་པ་དང༌། རྣམ་པར་གྲོལ་བའི་ཡེ་ཤེས་གཟིགས་པ་དཔག་ཏུ་མེད་པ་དང་ལྡན་པའི་ཕྱིར་རོ། ། ཀུན་དགའ་བོ་ཛམྦུའི་གླིང་ཆུ་ཞེང་དང་རྒྱར་དཔག་ཚད་བདུན་སྟོང་ཡོད་པ་འདི་རྒྱུན་དུ་ཞུགས་པ་རྣམས་དང༌། ལན་ཅིག་ཕྱིར་འོང་བ་རྣམས་དང༌། ཕྱིར་མི་འོང་བ་རྣམས་དང༌། དགྲ་བཅོམ་པ་རྣམས་དང༌། རང་སངས་རྒྱས་རྣམས་ཀྱིས་འདི་ལྟ་སྟེ། འབྲས་སཱ་ལུའི་ཞིང་ངམ།
ཏིལ་གྱི་ཞིང་ངམ། སྨྱིག་མའི་ཚལ་ལམ། འདམ་བུའི་ཚལ་ལམ། བུ་རམ་ཤིང་གི་ཚལ་བཞིན་དུ་གང་བར་གྱུར་པ་དེ་དག་ལ་མི་ལ་ལ་ཞིག་གིས་ཇི་སྲིད་འཚོའི་བར་དུ་ཆོས་གོས་དང༌། བསོད་སྙོམས་དང༌། མལ་སྟན་དང༌། ནད་ཀྱི་གསོས་སྨན་དང༌། ཡོ་བྱད་རྣམས་ཀྱིས་ཅི་འདོད་པ་བསྟབས་ཏེ། དེ་དག་ཐམས་ཅད་ཡོངས་སུ་མྱ་ངན་ལས་འདས་ནས་ཀྱང་མཆོད་རྟེན་བྱས་ཏེ་གདུགས་དང༌། སིལ་སྙན་དང༌།
བ་དན་ད་ང༌། དྲི་དང༌། བདུག་པ་དང༌། ཕྲེང་བ་དང༌། ཕྱེ་མ་དང༌། བྱུག་པ་དག་གིས་མཆོད་པ་བྱེད་ལ། གང་ཞིག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་རིང་བསྲེལ་ཡུངས་འབྲུ་ཙམ་མཆོད་རྟེན་གྱི་བུམ་པ་སྐྱུ་རུ་ར་ཙམ་གྱི་ནང་དུ་བཅུག་སྟེ། སྲོག་ཤིང་ཁབ་ཙམ་བཙུགས་ནས་གདུགས་རྒྱ་ཤུག་གི་ལོ་མ་ཙམ་འདོགས་པར་བྱེད་པའམ། དེ་བཞིན་གཤེགས་པའི་སྐུ་གཟུགས་ཚོན་གང་ཙམ་ཞིག་བྱེད་ན། ཀུན་དགའ་བོ་བསོད་ནམས་འདི་ལ་བསོད་ནམས་སྔ་མ་དེས་བརྒྱའི་ཆར་ཡང་ཉེ་བར་མི་འགྲོ།
སྟོང་གི་ཆ་དང༌། འབུམ་གྱི་ཆ་དང༌། གྲངས་དང༌། ཆ་དང༌། དཔེ་དང༌། རྒྱུ་ཡང་ཉེ་བར་མི་འགྲོའོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་དཔག་ཏུ་མེད་པའི་ཆོས་འདི་ལྟ་བུ་དག་དང་ལྡན་ཏེ། ཚུལ་ཁྲིམས་དཔག་ཏུ་མེད་པ་དང༌། ཏིང་ངེ་འཛིན་དཔག་ཏུ་མེད་པ་དང༌།
ཤེས་རབ་དཔག་ཏུ་མེད་པ་དང༌། རྣམ་པར་གྲོལ་བ་དཔག་ཏུ་མེད་པ་དང༌། རྣམ་པར་གྲོལ་བའི་ཡེ་ཤེས་གཟིགས་པ་དཔག་ཏུ་མེད་པ་དང་ལྡན་པའི་ཕྱིར་རོ། ། ཀུན་དགའ་བོ་ཤར་གྱི་ལུས་འཕགས་གླིང་ཆུ་ཞེང་དང་རྒྱར་དཔག་ཚད་བརྒྱད་སྟོང་ཡོད་པ། རྒྱུན་དུ་ཞུགས་པ་རྣམས་ཀྱིས་ཀྱང་གང་བར་གྱུར་ཞེས་བྱ་བ་ནས་རྣམ་པར་གྲོལ་བའི་ཡེ་ཤེས་གཟིགས་པ་ཞེས་བྱ་བའི་བར་དུ་རྒྱ་ཆེར་སྔ་མ་བཞིན་དུ་བརྗོད་པར་བྱའོ། ། ཀུན་དགའ་བོ་ནུབ་ཀྱི་བ་ལང་སྤྱོད་ཀྱི་གླིང་ཆུ་ཞེང་དང་རྒྱར་དཔག་ཚད་དགུ་སྟོང་ཡོད་པ་རྒྱུན་དུ་ཞུགས་པ་རྣམས་ཀྱིས་ཀྱང་གང་བར་གྱུར་ཞེས་བྱ་བ་ནས་སྔ་མ་བཞིན་དུ་རྒྱས་པར་སྦྱར་རོ། ། ཀུན་དགའ་བོ་བྱང་གི་སྒྲ་མི་སྙན་གྱི་གླིང་ཆུ་ཞིང་དུ་དཔག་ཚད་ཁྲི་ཡོད་པ་རྒྱུན་དུ་ཞུགས་པ་རྣམས་ཀྱིས་ཀྱང་གང་བར་གྱུར་ཞེས་བྱ་བ་ནས་སྔ་མ་བཞིན་དུ་རྒྱས་པར་སྦྱར་རོ། ། ཀུན་དགའ་བོ་ལྷའི་དབང་པོ་བརྒྱ་བྱིན་གྱི་ཁང་བཟངས་རྣམ་པར་རྒྱལ་བ་ཞེས་བྱ་བ་ཀཱ་བ་བརྒྱད་ཁྲི་བཞི་སྟོང་རབ་ཏུ་བརྟན་པ་དག་ཡོད་དེ། ཀ་བ་དེ་དག་ཐམས་ཅད་ཀྱང་ལྷའི་བཻ་ཌཱུརྻ་སྔོན་པོ་ཡིན་ནོ། ། ཀུན་དགའ་བོ་ཁང་བཟངས་རྣམ་པར་རྒྱལ་བ་གསེར་གྱི་བྱེ་མ་བརྡལ་བ་ལ་ཙནྡན་གྱི་ཆུས་ཆག་ཆག་བཏབ་པ།
གསེར་གྱི་དྲྭ་བས་གཡོགས་ཤིང་གསེར་གྱི་དྲིལ་བུ་གཡེར་ཁས་བསྐོར་བ་སྟེ། ཀུན་དགའ་བོ་གང་ཞིག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཁང་བཟངས་དེ་ལྟ་བུ་ཤ་སྟག་གིས་བཀང་སྟེ། ཕྱོགས་བཞིའི་དགེ་སློང་གི་དགེ་འདུན་ལ་དབུལ་བར་བྱེད་ལ། གང་ཞིག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་སྐུ་གདུང་ཡུངས་འབྲུ་ཙམ་ཞེས་བྱ་བ་ནས་རྒྱ་ཆེར་སྔ་མ་བཞིན་དུ་སྦྱར་རོ། ། ཀུན་དགའ་བོ་ལུས་འཕགས་མོའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲས་ཕ་རྒྱུན་དུ་ཞུགས་པ་བསད་ནས་དེ་དེ་བཞིན་གཤེགས་པའི་སྐུ་གདུང་ལ་མཆོད་པ་བྱ་བའི་ཕྱིར་སྐུ་གདུང་གི་བརྒྱད་ཆ་ལ་བཀུར་སྟིར་བྱ་བ་དང༌། བླ་མར་བྱ་བ་དང༌། རི་མོར་བྱ་བ་དང༌། མཆོད་པར་བྱ་བ་དང༌། རྗེད་པར་བྱ་བ་དང༌། གསོལ་བར་བྱ་བ་ལ་བརྩོན་པར་འགྱུར་རོ་ཞེས་སངས་རྒྱས་ཀྱིས་བསྔགས་པའི་དགེ་བའི་ལས་དེ་དེས་བྱས་པས་སེམས་ཅན་དམྱལ་བར་ལན་ཅིག་སོང་ནས་ལས་དེ་ཉིད་དང༌།
དགེ་བའི་རྩ་བ་དེ་ཉིད་དང༌། སྔོན་ལེགས་པར་སྤྱད་པ་དེ་ཉིད་ཀྱིས་དེ་ལས་ཐར་ནས་བསྐལ་པ་ཉི་ཤུར་ལོག་པར་ལྟུང་བར་མི་འགྱུར་ལ། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། ཡང་དག་པར་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་རང་བྱང་ཆུབ་མངོན་དུ་བྱེད་པར་འགྱུར་ཏེ། རང་སངས་རྒྱས་རྣམ་པར་རྒྱལ་བའི་སྡེ་ཞེས་བྱ་བར་འགྱུར་རོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་དཔག་ཏུ་མེད་པའི་ཆོས་འདི་ལྟ་བུ་དག་དང་ལྡན་ཏེ། ཚུལ་ཁྲིམས་དཔག་ཏུ་མེད་པ་དང༌། ཏིང་ངེ་འཛིན་དཔག་ཏུ་མེད་པ་དང༌། ཤེས་རབ་དཔག་ཏུ་མེད་པ་དང༌།
རྣམ་པར་གྲོལ་བ་དཔག་ཏུ་མེད་པ་དང༌། རྣམ་པར་གྲོལ་བའི་ཡེ་ཤེས་གཟིགས་པ་དཔག་ཏུ་མེད་པ་དང་ལྡན་པའི་ཕྱིར་རོ། ། ཀུན་དགའ་བོ་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དཔག་ཏུ་མེད་པའི་ཆོས་རྣམས་དང་ལྡན་པ་དེའི་ཕྱིར་དེ་ལ་མཆོད་པའི་རྣམ་པར་སྨིན་པ་ཡང་དེ་ལྟར་དཔག་ཏུ་མེད་པར་ཤེས་པར་བྱའོ་ཞེས་དང༌། རྒྱལ་བ་མྱ་ངན་ལས་འདས་པའི་མཆོད་རྟེན་རིན་པོ་ཆེ་ལ་སོགས་པའི་རྒྱུ་ལས་ལེགས་པར་བཞེངས་ཏེ་མཆོད་པ་ཕུལ་ན་བསོད་ནམས་དཔག་ཏུ་མེད་པ་ཐོབ་ཅིང༌། སྡུག་བསྔལ་མཐའ་དག་ལས་རིང་དུ་འདས་པའི་བདེ་བ་དམ་པ་ཐོབ་པར་འགྱུར་ཏེ། མྱ་ངན་ལས་འདས་པ་ལས། ལྷ་དང་མི་དང་འཁོར་རྣམ་པ་བཞིས་རིན་པོ་ཆེ་སྣ་བདུན་གྱི་མཆོད་རྟེན་བྱས་ཏེ་རིང་བསྲེལ་ལ་མཆོད་ན་བསོད་ནམས་དཔག་ཏུ་མེད་པ་ཐོབ་ཅིང༌། སེམས་ཅན་དེ་དག་སྲིད་པ་གསུམ་གྱི་སྡུག་བསྔལ་སྤངས་ནས་མྱ་ངན་ལས་འདས་པའི་བདེ་བ་ཐོབ་པར་འགྱུར་རོ་ཞེས་དང༌། དམ་པའི་ཆོས་པདྨ་དཀར་པོ་ལས། རྒྱལ་བ་མྱ་ངན་འདས་པ་དེ་དག་གི །
རྒྱལ་བའི་རིང་བསྲེལ་དག་ལ་སུས་མཆོད་ཅིང༌། ། རིན་ཆེན་མཆོད་རྟེན་སྟོང་ཕྲག་དུ་མ་དག ། གསེར་དང་དངུལ་དང་འོན་ཏེ་ཤེལ་གྱིའམ། ། རྡོ་ཡི་སྙིང་པོའི་མཆོད་རྟེན་གང་གིས་བྱས། ། བཻ་ཌཱུརྻ་མཆོག་དེ་བཞིན་ཨནྡ་རྙིལ། ། ལ་ལས་མུ་ཏིག་ཀེ་ཀེ་རུ་ལས་བྱས། ། དེ་དག་གིས་ཀྱང་བྱང་ཆུབ་ཐོབ་པར་འགྱུར། ། གང་གིས་མཆོད་རྟེན་རྡོ་ལས་བྱས་པ་དང༌། ། གང་གིས་ཨ་ག་རུ་དང་ཙནྡན་ནམ། ། གང་གིས་ཐང་ཤིང་མཆོད་རྟེན་བྱས་པ་དང༌། །
ལ་ལས་ཤིང་མང་གཞན་ལས་བྱས་པ་དང༌། ། ས་དང་སོ་ཕག་ལས་ནི་བརྩིགས་པ་ཡི། ། རྒྱལ་བའི་མཆོད་རྟེན་དགའ་ཞིང་བྱས་པ་དང༌། ། དེ་ཕྱིར་ས་རྡུལ་ཕུང་པོ་དག་ལས་ཀྱང༌། ། མྱ་ངམ་དགོན་པ་དག་ཏུ་བྱས་པ་དང༌། ། བྱིས་པ་རྩེ་མོར་དེ་དང་དེ་དག་ཏུ། ། གང་གིས་རྒྱལ་ལ་དེ་ཕྱིར་མཆོད་རྟེན་དག ། བྱེ་མ་ལས་ནི་ཕུང་པོ་བྱས་པ་ཡང༌། ། དེ་རྣམས་ཀྱིས་ཀྱང་བྱང་ཆུབ་ཐོབ་པར་གྱུར། ། ཞེས་དང༌།
གཞན་ཡང་སེམས་ཅན་དད་པ་ཅན་གང་ལ་ལས་ཛམྦུའི་གླིང་ནས་བརྩམས་ཏེ་ཤར་གྱི་ལུས་འཕགས་པོ་དང༌། ནུབ་ཀྱི་བ་ལང་སྤྱོད་པ་དང༌། བྱང་གི་སྒྲ་མི་སྙན་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་བར་ཐམས་ཅད་རིན་པོ་ཆེ་སྣ་བདུན་གྱིས་ཡོངས་སུ་བཀང་སྟེ། རྒྱུན་དུ་ཞུགས་པ་ནས་དགྲ་བཅོམ་པའི་བར་དང༌། རང་སངས་རྒྱས་རྣམས་སམ། ཕྱོགས་བཞིའི་དགེ་སློང་གི་དགེ་འདུན་རྣམས་ལ་འབུལ་བར་བྱེད་པ་ནས། གང་ཞིག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུ་ར་ཙམ་བྱེད་དུ་འཇུག་ལ། སྐུ་གཟུགས་ནས་འབྲུ་ཙམ་ལ་སྐུ་གདུང་ཡུངས་ཀར་གྱི་འབྲུ་ཙམ་འཇུག་པར་བྱེད་ན། དེ་བས་བསོད་ནམས་རྒྱུ་མཚན་དང་བཅས་ཏེ།
ཁང་བུ་བརྩེགས་པའི་མདོ་ལས་གསུངས་སོ། ། གཞན་ཡང་དེ་བཞིན་གཤེགས་པའི་མཆོད་རྟེན་ཞིག་པ་གསོ་བ་དང་གསར་དུ་བརྩིགས་པས་གནས་སྐབས་སུ་རྒྱལ་པོ་ཆེན་པོའི་རིགས་སུ་སྐྱེ་བར་འགྱུར་བ་དང༌། གཟུགས་བཟང་བར་འགྱུར་བ་དང༌། མཛེས་ཤིང་ཀུན་གྱི་མིག་ཏུ་སྡུག་པར་འགྱུར་བ་དང༌། དབང་ཆེ་བར་འགྱུར་བ་དང༌། འཁོར་གཡོག་རྒྱ་ཆེན་པོ་ཐོབ་པར་འགྱུར་བ་དང༌། གཡོག་མི་བྱེད་པར་འགྱུར་བ་དང༌། ལོངས་སྤྱོད་ཆེན་པོར་འགྱུར་བ་དང༌། འཇིག་རྟེན་པ་རྣམས་འཁོར་ཞིང་འདུ་བར་འགྱུར་བ་དང༌། ཀུན་གྱི་རྟེན་དུ་འགྱུར་བ་དང༌།
ཕྱོགས་བཅུར་བརྗོད་པ་དང༌། སྒྲ་དང་ཚིགས་སུ་བཅད་པ་ཡངས་པར་འགྱུར་བ་དང༌། ལྷ་དང་བཅས་པའི་འཇིག་རྟེན་ན་བསྔགས་པར་འགྱུར་བ་དང༌། ཕྱུག་ཅིང་ནོར་མང་པོ་དང་ལྡན་པར་འགྱུར་བ་དང༌། འཁོར་ལོས་སྒྱུར་བའི་རྒྱལ་སྲིད་ཐོབ་པར་འགྱུར་བ་དང༌། ཚེ་རིང་བར་འགྱུར་བ་དང༌། ལུས་རྡོ་རྗེ་ལྟར་མཁྲེགས་པར་འགྱུར་བ་དང༌། ལུས་མཚན་བཟང་པོ་དང་ལྡན་པར་འགྱུར་བ་དང༌། མཐོ་རིས་སུ་སྐྱེ་བར་འགྱུར་བ་དང༌། མཐར་ཐུག་མྱ་ངན་ལས་འདས་པ་མཆོག་གི་གོ་འཕང་ཐོབ་པར་འགྱུར་བ་ལ་སོགས་པའི་ཡོན་ཏན་རྣམས་འཐོབ་པར་འགྱུར་ཏེ།
དགེ་བའི་རྩ་བ་ཡོངས་སུ་འཛིན་པའི་མདོ་ལས། སངས་རྒྱས་མཆོད་རྟེན་མཐོང་ནས་སུ། ། ཞིག་པ་ཕྱིར་ནི་བཅོས་པར་བྱ། ། དེ་ཕྱིར་སྟོབས་ནི་ཆེ་བ་དང༌། ། ལུས་ཆེ་བ་དང་མི་འཇིགས་འགྱུར། ། གང་དུ་དད་པ་སྐྱེ་འགྱུར་བའི། ། ལམ་ཆེན་བཞི་མདོ་ཕྱོགས་སུ་ནི། ། རིང་བསྲེལ་གྱི་ནི་སྐུ་བྱེད་ཅིང༌། ། སངས་རྒྱས་ཡོན་ཏན་རྣམས་སྟོན་པ། ། བསོད་ནམས་མང་པོ་སྐྱེད་པར་བྱེད། །
གང་ཞིག་ལམ་གྱི་བཞི་མདོར་ནི། ། འཇིག་རྟེན་མཆོད་པའི་མཆོད་རྟེན་བྱེད། ། དེ་ཡི་གྲགས་པ་འཕེལ་བར་འགྱུར། ། ཕན་ཚུན་དུ་ནི་རྩོད་པ་ཡི། ། ཉན་ཐོས་བྱེ་བ་རྣམས་མཐོང་ནས། ། གཅིག་ལ་གཅིག་ནི་བཟོད་གསོལ་ཏེ། ། དེ་དག་རྣམས་ནི་མཐུན་བྱེད་པ། ། དགེ་བའི་རྩ་བ་དེ་ཡིས་སུ། ། མི་འཇིགས་དཔའ་བོར་འགྱུར་བ་ཡིན། ། སྲེད་མེད་བུ་ལྟར་མཁྲེགས་པ་ཡི། །
ལུས་ནི་མངོན་པར་འགྲུབ་པ་ཡིན། ། ཞེས་དང༌། གསལ་རྒྱལ་གྱིས་ཞུས་པ་ལས། ཐུབ་དབང་མཆོད་རྟེན་བྱེད་པའི་མི་རྣམས་ནི། ། མྱ་ངན་ཡོངས་མེད་ལུས་ཀུན་བརྟན་པ་དང༌། ། ལོངས་སྤྱོད་མཆོག་ལྡན་རིན་ཆེན་མཛོད་མང་ལྡན། ། དགྲ་ཡི་ཚོགས་རྣམས་ཀྱང་ནི་ཐུབ་པར་འགྱུར། ། རྒྱལ་བའི་མཆོད་རྟེན་སྲོག་ཤིང་ཕུལ་བ་ཡིས། ། ཆོས་དང་རྗེས་མཐུན་ཆོས་ལ་སྒྲུབ་པ་དང༌། ། ཚུལ་ཁྲིམས་ཐོས་དང་བཟོད་པའི་མཆོག་དང་ལྡན། །
འཇིག་རྟེན་དག་ན་དོན་ཀུན་འགྲུབ་པར་འགྱུར། ། མཆོད་རྟེན་སོགས་ལ་གདུགས་བརྩེགས་ཕུལ་བ་ཡི། ། ལྷ་དང་མི་ཡི་ནང་ན་སྐྱེ་བ་དང༌། ། སྲེད་མེད་བུ་ཡི་ལུས་འདྲ་ལུས་ཀུན་བརྟན། ། བཀུར་སྟི་བྱ་བའི་ཡོན་ཏན་ལྡན་པར་འགྱུར། ། ཐུབ་དབང་མཆོད་རྟེན་རྡོ་ཐལ་བྱུགས་པ་ཡིས། ། ལྷ་མིའི་འཇིག་རྟེན་དག་ན་ཚེ་རིང་ཞིང༌། ། ལུས་སེམས་ནད་དང་མྱ་ངན་བྱེད་སྤངས་ཏེ། ། རྟག་ཏུ་སྐྱིད་ཅིང་ནོར་གྱིས་ཕྱུག་པར་འགྱུར། ། གསེར་དངུལ་སྤ་བའི་གླེགས་མོས་གཡོགས་པ་ཡི། །
ཐུབ་པའི་དབང་པོའི་མཆོད་རྟེན་བྱས་པ་ཡིས། ། མི་རྣམས་སྲིད་པའི་ཁྱད་པར་གཞན་དག་ཏུ། ། ལུས་མཁྲེགས་འོད་ཀྱང་འབར་ཞིང་མཛེས་པར་འགྱུར། ། ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། བྱེ་བྲག་ཏུ་གསུང་གི་རྟེན་གླེགས་བམ་བྲིས་པའི་ཕན་ཡོན་ནི། སྤྱིར་རང་དང་གཞན་གྱི་རྒྱུད་ལ་བསོད་ནམས་ཀྱི་ཕུང་པོ་དཔག་ཏུ་མེད་པ་རྫོགས་པ་ནས་མཐར་ཐུག་བླ་ན་མེད་པའི་བྱང་ཆུབ་ཐོབ་པའི་བར་གྱི་ཡོན་ཏན་ཐམས་ཅད་རྒྱུད་ལ་བསྐྱེད་པར་འདོད་པས་བརྩམ་པར་བྱ་བའི་སྙིང་པོ་ནི་ཆོས་སྤྱོད་རྣམ་པ་བཅུའི་བདག་ཉིད་ཅན་གྱི་བྱ་བ་སྟེ། དེ་ནི་དམ་པའི་ཆོས་ཀྱི་ཡི་གེ་འདྲི་བ་དང༌། མཆོད་པ་དང༌། གཞན་དག་ལ་སྦྱིན་པ་དང༌། གཞན་ཀློག་པ་ལས་ཉན་པ་དང༌།
བདག་ཉིད་ཀློག་པ་དང༌། ལེན་པ་དང༌། ཚིག་དང་དོན་མ་ནོར་བར་འཆད་པ་དང༌། ཁ་ཏོན་བྱེད་པ་དང༌། དོན་སེམས་པར་བྱེད་པ་དང༌། ཚུལ་བཞིན་དུ་སྒོམ་པར་བྱེད་པ་སྟེ། འདི་དག་ལ་སྤྱོད་པ་ནི་འབྲས་བུ་ཆེ་བར་བསྟན་པ་ཡིན་ཏེ། དབུས་དང་མཐའ་རྣམ་པར་འབྱེད་པ་ལས། ཡི་གེ་འདྲི་མཆོད་སྦྱིན་པ་དང༌། ། ཉན་དང་ཀློག་དང་ལེན་པ་དང༌། །
འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་བསྒོམ་པའོ། ། སྤྱོད་པ་འདི་བཅུའི་བདག་ཉིད་ནི། ། བསོད་ནམས་ཕུང་པོ་དཔག་ཏུ་མེད། ། ཅེས་སོ། ། དེ་ལྟ་བུའི་ཕན་ཡོན་ཆེན་པོ་དང་ལྡན་པའི་ཆོས་སྤྱོད་ཀྱི་རིམ་པ་དེ་ལ་ཡང་ཐོག་མཐའ་བར་གསུམ་ཐམས་ཅད་དུ་གསུང་རབ་དྲི་མ་མེད་པ་ཡི་གེར་བྲིས་པའི་གླེགས་བམ་ལ་མ་བརྟེན་པར་རང་དགའ་ཙམ་གྱིས་འབད་པ་ལ་ནི་སྙིང་པོ་མེད་པའི་ཕྱིར་རོ། ། དེ་བས་ན་ཡོན་ཏན་རིན་པོ་ཆེ་མཐའ་དག་འབྱུང་བའི་གཞིར་གྱུར་པ་སངས་རྒྱས་བཅོམ་ལྡན་འདས་ཀྱི་ཆོས་རྣམས་གླེགས་བམ་དུ་འདྲི་བ་ལ་སོགས་པ་ལྷུར་བགྱིས་པའི་བསོད་ནམས་ཀྱི་ཕུང་པོ་བརྗོད་ཀྱིས་མི་ལྡང་བ་ཉིད་འབྱུང་ནའང་འདིར་མདོ་ཙམ་ཞིག་བརྗོད་ན། ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་ལས། དེ་བཞིན་གཤེགས་པའི་བྱིན་གྱིས་རླབས་ཀྱིས་གླེགས་བམ་ཆེན་པོ་ལ་ཡི་གེ་གསལ་ཞིང་རབ་ཏུ་གསལ་བ་ལེགས་པར་བྲིས་ཏེ། མེ་ཏོག་དང༌།
བདུག་པ་དང༌། དྲི་དང༌། ཕྲེང་བ་དང༌། བྱུག་པ་དང༌། ཕྱེ་མ་དང༌། རོལ་མོ་དང༌། ན་བཟའ་དང༌། གདུགས་དང༌། རྒྱལ་མཚན་དང༌། དྲིལ་བུ་དང༌།
བ་དན་དང༌། ཁོར་ཡུག་ཏུ་མར་མེའི་ཕྲེང་བ་དང༌། མཆོད་པ་རྣམ་པ་མང་པོ་དག་གིས་བཀུར་སྟིར་བྱ། བླ་མར་བྱ། རྗེད་པར་བྱ། མཆོད་པར་བྱ། རི་མོར་བྱ། བསྙེན་བཀུར་བྱ་སྟེ། ཀུན་དགའ་བོ་འདི་ནི་ངའི་རྗེས་སུ་བསྟན་པའོ། ། དེ་ཅིའི་ཕྱིར་ཞེ་ན།
ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་ཐམས་ཅད་མཁྱེན་པའི་ཡེ་ཤེས་ཡོངས་སུ་རྫོགས་པར་འགྱུར་རོ་ཞེས་སོགས་ཡི་གེ་གསལ་བར་བྲིས་པའི་གླེགས་བམ་ལ་མཆོད་པའི་བསོད་ནམས་དཔག་ཏུ་མེད་པར་བཤད་པ་དང༌། བླ་ན་མེད་པའི་བྱང་ཆུབ་ཀྱི་གནས་ཐོབ་པ་དང༌། དེའི་ཡོན་ཏན་མང་པོ་རྒྱུད་ལ་བསྐྱེད་པའི་ཐབས་ཀྱང་གླེགས་བམ་དུ་ཡི་གེར་འདྲི་བ་དང་གཟུང་བ་ལ་སོགས་པ་བསོད་ནམས་ཀྱི་མཐུ་ལ་རག་ལས་པ་ཡིན་ཏེ། དེ་སྐད་དུའང༌། སྒོ་མཐའ་ཡས་པ་སྒྲུབ་པའི་གཟུངས་ལས། མདོ་སྡེ་ཐོས་ནས་རྗེས་སུ་ཡི་རང་དང༌། ། ཡི་གེར་བྲིས་དང་གཟུངས་དང་བཀླགས་པ་ཡི། ། བསོད་ནམས་ཆུ་བོ་ཇི་ཙམ་བསྐྱེད་པ་ནི། ། སེམས་ཅན་ཀུན་གྱིས་ཤེས་པར་ཡོང་མི་ནུས། ། དེ་ནི་ཚེ་རབས་ཀུན་ཏུ་རྒྱལ་བ་མཐོང༌། །
དེ་དག་ལ་ཡང་དད་པ་བསམ་ཡས་རྙེད། ། མདོ་སྡེ་ཟབ་མོའི་ཚུལ་ཡང་ཤེས་པར་འགྱུར། ། དེ་ནི་མྱུར་དུ་བྱང་ཆུབ་མཆོག་འཚང་རྒྱ། ། བླ་མེད་བྱང་ཆུབ་མ་རེག་བར་དུ་ཡང༌། ། དེ་ནི་ཏིང་ངེ་འཛིན་དང་མངོན་ཤེས་དང༌། ། གཟུངས་རྣམས་དང་ནི་གཟུགས་དང་ལོངས་སྤྱོད་དང༌། ། སངས་རྒྱས་མཐོང་ལས་ཉམས་པར་ཡོངས་མི་འགྱུར། ། ཞེས་དང༌། གཞན་ཡང་དམ་པའི་ཆོས་པདྨ་དཀར་པོ་ལས། གང་ཞིག་མདོ་འདི་འཛིན་པ་དེས། །
ང་ཡི་མདུན་དུ་དགེ་འདུན་ལ། ། མཆོད་པ་མང་པོ་བྱས་པ་ཡིན། ། མོས་པ་སྙིང་པོར་གང་གྱུར་ཏེ། ། གང་ཞིག་མདོ་འདི་ཀློག་པའམ། ། ཡི་གེར་འདྲི་བར་བྱེད་པ་སྟེ། ། དེ་བས་བསོད་ནམས་མང་དུ་ཐོབ། ། མི་འགའ་ལ་ལས་གླེགས་བམ་ལ། ། ཤིན་ཏུ་ངེས་ཚིག་འདྲིར་བཅུག་སྟེ། ། སྤོས་དང་ཕྲེང་བ་བྱུག་པ་ཡིས། ། གླེགས་བམ་དེ་ལ་མཆོད་པ་བྱེད། །
སྤོས་ཀྱི་འབྲུ་མར་བཀང་བ་ཡི། ། མར་མེ་རྟག་ཏུ་སུ་འབུལ་ཞིང༌། ། སྣ་མ་ཨུཏྤལ་སིལ་མ་དང༌། ། ཙམ་པ་ཀས་ཀྱང་རབ་ཏུ་གཏོར། ། གླེགས་བམ་དག་ལ་འདི་འདྲ་བའི། ། མཆོད་པ་བྱེད་པའི་མི་དེ་ནི། ། བསོད་ནམས་མང་པོ་རབ་འཕེལ་ཏེ། ། དེ་ལ་ཚད་ཀྱང་ཡོད་མེད་དོ། ། ཇི་ལྟར་ནམ་མཁའི་ཁམས་ཀྱི་ཚད། ། ཕྱོགས་བཅུ་དག་ནི་ཐམས་ཅད་དུ། །
རྟག་ཏུ་རྙེད་པར་འགྱུར་མ་ཡིན། ། བསོད་ནམས་ཕུང་པོ་འདི་དེ་འདྲ། ། ཞེས་དང༌། གང་གིས་དམ་པའི་ཆོས་པདྨ་དཀར་པོའི་ཆོས་ཀྱི་རྣམ་གྲངས་འདི་ཐོས་པ་དང༌། གང་ཡི་གེར་འདྲི་བ་དང༌། གང་ཡི་གེར་འདྲིར་འཇུག་པ་དང༌། སྐར་མའི་རྒྱལ་པོ་མེ་ཏོག་ཀུན་ཏུ་རྒྱས་པ་མངོན་པར་ཤེས་པ་གང་གིས་ཆོས་ཀྱི་རྣམ་གྲངས་འདི་བཟུང་ངམ། བསྟན་ནམ། ཐོས་སམ། ཡི་གེར་བྲིས་སམ།
ཡི་གེར་འདྲིར་འཇུག་གམ། གླེགས་བམ་དུ་བྱས་ཏེ་བསྟི་སྟང་དུ་བྱེད་པ་དང༌། བཙུན་པར་བྱེད་པ་དང༌། བཀུར་སྟིར་བྱེད་པ་དང༌། མཆོད་པ་དང༌། མེ་ཏོག་དང༌། བདུག་པ་དང༌། སྤོས་དང༌། ཕྲེང་བ་དང༌། བྱུག་པ་དང༌།
ཕྱེ་མ་དང༌། གོས་དང༌། གདུགས་དང༌། རྒྱལ་མཚན་དང༌། བ་དན་དང༌། རོལ་མོའི་སྒྲ་དང༌། ན་བཟའ་དང༌། ཐལ་མོ་སྦྱར་བའི་ལས་དང༌། མར་གྱི་མར་མེའམ། འབྲུ་མར་གྱི་མར་མེའམ།
སྤོས་མར་གྱི་མར་མེའམ། ཙམ་པ་ཀའི་མར་གྱི་མར་མེའམ། སྣ་མ་དང༌། སྐྱ་སྣར་དང༌། བར་ཤ་ཀ་དང༌། ན་བ་མ་ལི་ཀའི་མར་གྱི་མར་མེའམ། མཆོད་པ་རྣམ་པ་མང་པོ་དག་གིས་བསྟི་སྟང་དུ་བྱེད། བཙུན་པར་བྱེད། རིམ་གྲོར་བྱེད། མཆོད་པར་བྱེད་པའི་བསོད་ནམས་མངོན་པར་འདུ་བྱེད་པ་ཇི་སྙེད་ཅིག་འཕེལ་བར་འགྱུར་བའི་བསོད་ནམས་མངོན་པར་འདུ་བྱེད་པ་དེ་དག་གི་མཐའ་ནི།
སངས་རྒྱས་ཀྱི་ཡེ་ཤེས་ཀྱིས་ཀྱང་རྟོགས་པར་མི་ནུས་སོ་ཞེས་དང༌། གང་ལ་ལ་ཞིག་གིས་དེ་བཞིན་གཤེགས་པའི་ཡོན་ཏན་གྱི་ཚོགས་ཡང་དག་པ་ཐོབ་པར་འདོད་པས་དམ་པའི་ཆོས་འཛིན་པ་ལ་སོགས་པ་ལ་གུས་པར་བྱས་པས་དབང་པོ་དྲུག་ཡོངས་སུ་དག་པར་འགྱུར་བ་ནི། དེ་ཉིད་ནས་རིགས་ཀྱི་བུ་གང་ལ་ལ་ཆོས་ཀྱི་རྣམ་གྲངས་འདི་འཛིན་པའམ། ཀློག་པའམ། སྟོན་པའམ། ཡི་གེར་འདྲི་བ་ཡང་རུང་སྟེ་རིགས་ཀྱི་བུ་དེ་མིག་གི་ཡོན་ཏན་བརྒྱད་བརྒྱ་ཐོབ་པར་འགྱུར་རོ། ། རྣ་བའི་ཡོན་ཏན་སྟོང་ཉིས་བརྒྱ་ཐོབ་པར་འགྱུར་རོ། ། སྣའི་ཡོན་ཏན་བརྒྱད་བརྒྱ་ཐོབ་པར་འགྱུར་རོ། ། ལྕེའི་ཡོན་ཏན་སྟོང་ཉིས་བརྒྱ་ཐོབ་པར་འགྱུར་རོ། ། ལུས་ཀྱི་ཡོན་ཏན་བརྒྱད་བརྒྱ་ཐོབ་པར་འགྱུར་རོ། །
ཡིད་ཀྱི་ཡོན་ཏན་སྟོང་ཉིས་བརྒྱ་ཐོབ་པར་འགྱུར་རོ། ། དེ་ཡོན་ཏན་བརྒྱ་ཕྲག་མང་པོས་དབང་པོ་དྲུག་གི་གྲོང་ཡོངས་སུ་དག་ཅིང༌། ཤིན་ཏུ་ཡོངས་སུ་དག་པར་འགྱུར་རོ་ཞེས་དང༌། དེར་མ་ཟད་ས་ཕྱོགས་གང་དག་ཏུ་ཡི་གེ་འདྲི་བ་དང་ཀློག་པ་ལ་སོགས་པ་བྱས་པའི་ས་ཕྱོགས་དེ་ཡང་འཇིག་རྟེན་ཀུན་གྱི་མཆོད་རྟེན་དུ་འགྱུར་བ་ནི། མདོ་དེ་ཉིད་ལས། རིགས་ཀྱི་བུ་དག་ས་ཕྱོགས་གང་ན་ཆོས་ཀྱི་རྣམ་གྲངས་འདི་ཀློག་གམ། སྟོན་ནམ། རབ་ཏུ་འཆད་དམ། ཡི་གེར་འདྲིའམ། སེམས་སམ།
འདོན་ཏམ། ཁ་ཏོན་བྱེད་དམ། གླེགས་བམ་དུ་བྱས་པ་ཀུན་དགའི་རྭ་བའམ། གཙུག་ལག་ཁང་ངམ་ཁྱིམ་མམ་གནས་སམ་ཤིང་དྲུང་ངམ་ཁང་པའམ་གནས་ཁང་ངམ་ཕུག་ན་འདུག་ཀྱང་རུང་སྟེ། ས་ཕྱོགས་དེར་དེ་བཞིན་གཤེགས་པའི་མཆོད་རྟེན་དུ་བྱའོ། ། དེ་ཅིའི་ཕྱིར་ཞེ་ན། ས་ཕྱོགས་དེ་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སྙིང་པོར་རིག་པར་བྱ་བ་དང༌། ས་ཕྱོགས་དེར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་རིག་པར་བྱ་བ་དང༌། ས་ཕྱོགས་དེར་དེ་བཞིན་གཤེགས་པ་ཐམས་ཅད་ཀྱིས་ཆོས་ཀྱི་འཁོར་ལོ་རབ་ཏུ་བསྐོར་བ་དང༌། ས་ཕྱོགས་དེར་དེ་བཞིན་གཤེགས་པ་ཐམས་ཅད་ཡོངས་སུ་མྱ་ངན་ལས་འདས་པར་རིག་པར་བྱ་བ་ཡིན་པའི་ཕྱིར་རོ་ཞེས་དང༌།
འཇིག་རྟེན་རྣམ་འདྲེན་མྱ་ངན་འདས་པ་ན། ། མདོ་སྡེ་མཆོག་འདི་གང་དག་འཛིན་པ་ཡི། ། བདེར་གཤེགས་སྲས་པོ་རྣམས་ཀྱི་བསྔགས་པ་ནི། ། བསྐལ་པ་བྱེ་བ་སྟོང་ཕྲག་མང་བརྗོད་ཀྱང༌། ། དེ་དག་གི་ནི་ཡོན་ཏན་མཐའ་ཡས་ཏེ། ། ཇི་ལྟར་ཕྱོགས་རྣམས་སུ་ནི་ནམ་མཁའ་བཞིན། ། གང་དག་རྟག་ཏུ་མདོ་སྡེ་འདི་འཛིན་པ། ། དེ་དག་ཡོན་ཏན་བསམ་གྱིས་མི་ཁྱབ་འགྱུར། ། འཇིག་རྟེན་འདྲེན་པ་མྱ་ངན་འདས་འདི་དང༌། ། ང་དང་འདྲེན་པ་འདི་དག་ཐམས་ཅད་མཐོང༌། །
བྱང་ཆུབ་སེམས་དཔའ་མང་པོ་འདི་ཀུན་དང༌། ། འཁོར་བཞི་རྣམས་ཀྱང་དེ་ཡིས་མཐོང་བ་ཡིན། ། དེ་ཡིས་དེང་འདིར་ང་ནི་མཉེས་པར་བྱས། ། རྒྱལ་བའི་དབང་པོ་མྱ་ངན་འདས་འདི་དང༌། ། ཕྱོགས་བཅུ་རྣམས་ན་གང་དག་གཞན་བཞུགས་པ། ། འདྲེན་པ་དེ་དག་ཐམས་ཅད་མཉེས་པར་བྱས། ། གང་ཞིག་མདོ་སྡེ་འདི་ནི་འཛིན་བྱེད་པ། ། འདས་དང་ད་ལྟར་མ་བྱོན་སངས་རྒྱས་དང༌། ། ཕྱོགས་བཅུ་དག་ན་གང་དག་བཞུགས་པ་ཡང༌། ། དེ་ཀུན་མཐོང་ཞིང་ཤིན་ཏུ་མཆོད་པར་འགྱུར། །
མདོ་སྡེ་ཡང་དག་ཆོས་འདི་གང་འཛིན་པས། ། བྱང་ཆུབ་སྙིང་པོ་རྣམ་པར་གང་དགོངས་པ། ། སྐྱེས་མཆོག་རྣམས་ཀྱི་གསང་ཆེན་ཤེས་པར་འགྱུར། ། དེ་ནི་དེ་ཡང་མྱུར་དུ་རྗེས་སུ་སེམས། ། གང་ཞིག་མདོ་སྡེ་དམ་པ་འདི་འཛིན་པ། ། དེ་ཡི་སྤོབས་པ་དག་ནི་མཐའ་ཡས་འགྱུར། ། ཇི་ལྟར་རླུང་ནི་གང་དུའང་ཐོགས་མེད་བཞིན། ། ཆོས་དང་དོན་དང་ངེས་པའི་ཚིག་ཀྱང་ཤེས། ། འདྲེན་པ་རྣམས་ཀྱིས་དགོངས་ཏེ་གང་གསུངས་པ། ། མདོ་སྡེ་རྣམས་ཀྱི་མཚམས་སྦྱར་རྟག་ཏུ་ཤེས། །
རྣམ་པར་འདྲེན་པ་མྱ་ངན་འདས་པ་ཡི། ། མདོ་སྡེ་རྣམས་ཀྱི་ཡང་དག་དོན་དེ་ཤེས། ། ཟླ་བ་ཉི་མ་འདྲ་བར་དེ་འགྱུར་ཏེ། ། དེ་ནི་ཤིན་ཏུ་སྣང་ཞིང་གསལ་བྱེད་འགྱུར། ། དེ་ནི་ས་ལ་རྒྱུ་ཞིང་དེ་དང་དེར། ། བྱང་ཆུབ་སེམས་དཔའ་མང་པོ་ཡང་དག་འཛུད། ། དེ་བས་བྱང་ཆུབ་སེམས་དཔའ་མཁས་གང་དག ། འདི་འདྲ་བ་ཡི་ཕན་ཡོན་འདི་ཐོས་ནས། ། མྱ་ངན་ང་འདས་མདོ་འདི་ཟུངས་ཤིག་དང༌། ། དེ་དག་ཐེ་ཚོམ་མེད་པར་བྱང་ཆུབ་འགྱུར། །
ཞེས་དང༌། བསོད་ནམས་མཐའ་ཡས་པར་འཕེལ་བ་དང༌། ལྷ་ལ་སོགས་པའི་འགྲོ་བ་ཐམས་ཅད་ཀྱི་སྡང་སེམས་ལ་སོགས་པའི་གནོད་པ་ཐམས་ཅད་ཞི་བར་བྱེད་པ་དང༌། བདེ་ལེགས་ཐམས་ཅད་འཕེལ་བར་བྱེད་པ་ཅི་རིགས་པ་ལའང་དམ་པའི་ཆོས་ཀྱི་གླེགས་བམ་འདྲི་བ་དང་ཀློག་པ་ལ་སོགས་པ་ལས་ཆེས་མཆོག་ཏུ་འགྱུར་བ་འགའ་ཡང་མེད་པ་ནི། སྙིང་རྗེ་པདྨ་དཀར་པོ་ལས། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཆོས་ཀྱི་རྣམ་གྲངས་འདི་ཉན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། གཞན་དག་ལ་ཡང་ཐ་ན་ཚིགས་སུ་བཅད་པ་གཅིག་ཙམ་ཡང་རྒྱ་ཆེར་ཡང་དག་པར་སྟོན་པར་བགྱིད་པ་དེ་བསོད་ནམས་ཇི་སྙེད་ཅིག་བསྐྱེད་པར་འགྱུར་ལགས།
བཀའ་སྩལ་པ། ངས་དེའི་བསོད་ནམས་སྔར་ཡང་སྨྲས་ཏེ། ད་ཡང་མདོར་བསྡུས་ཏེ་བརྗོད་པར་བྱའོ། ། གང་ལ་ལ་ཞིག་ཆོས་ཀྱི་རྣམ་གྲངས་འདི་ཉན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། གཞན་དག་ལ་ཡང་ཐ་ན་ཚིགས་སུ་བཅད་པ་གཅིག་ཙམ་རྒྱ་ཆེར་ཡང་དག་པར་སྟོན་པར་བྱེད་པ་དང༌། གང་ཡང་མ་འོངས་པའི་དུས་ལྔ་བརྒྱ་པ་ན་ཐ་ན་བྲིས་ཏེ་འཆང་བར་བྱེད་ན་དེ་བསོད་ནམས་ཆེས་མང་དུ་སྐྱེད་པར་འགྱུར་གྱི། བྱང་ཆུབ་སེམས་དཔའ་གང་དག་བསྐལ་པ་ཆེན་པོ་བཅུའི་བར་དུ་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་བསོད་ནམས་ཀྱི་ཕུང་པོ་ནི་དེ་ལྟ་མ་ཡིན་ནོ། །
དེ་ཅིའི་ཕྱིར་ཞེ་ན། ལྷ་དང་བཅས་པ་དང༌། བདུད་དང་བཅས་པ་དང༌། ཚངས་པ་དང་བཅས་པ་དང༌། དགེ་སྦྱོང་དང་བྲམ་ཟེའི་སྐྱེ་དགུ་དང་བཅས་པ་དང༌། གནོད་སྦྱིན་དང༌། ཀླུ་དང༌། དྲི་ཟ་དང༌། གྲུལ་བུམ་དང༌། ཡི་དྭགས་དང༌།
ཤ་ཟ་དང༌། མིའམ་ཅི་དང༌། ལྷ་མ་ཡིན་རྣམས་དང་བཅས་པའི་འཇིག་རྟེན་གྱི་སྡང་བའི་སེམས་རབ་ཏུ་དྭང་བར་བྱ་བ་དང༌། ནད་ཐམས་ཅད་རབ་ཏུ་ཞི་བར་བྱ་བ་དང༌། འཐབ་མོ་དང༌། འཐབ་པ་དང༌། རྩོད་པ་དང༌། འགྱེད་པ་ཐམས་ཅད་ཉེ་བར་ཞི་བར་བྱ་བ་དང༌། དུས་མ་ཡིན་པའི་རླུང་དང༌། དུས་མ་ཡིན་པའི་ཆར་པ་དང༌།
འཆི་བ་དང༌། ནད་ཐམས་ཅད་རབ་ཏུ་ཞི་བར་བྱ་བ་དང༌། མུ་གེ་ཐམས་ཅད་རབ་ཏུ་ཞི་བར་བྱ་བ་དང༌། བདེ་བར་བྱ་བ་དང༌། ལོ་ལེགས་པར་བྱ་བ་དང༌། ནད་མེད་པ་ཚོགས་པར་བྱ་བ་དང༌། སྐྲག་པ་རྣམས་འཇིགས་པ་མེད་ཅིང་བདེ་བར་བྱ་བ་དང༌། ཉོན་མོངས་པ་ཉེ་བར་ཞི་བར་བྱ་བ་དང༌། དགེ་བའི་རྩ་བ་རྣམ་པར་འཕེལ་བ་བྱ་བ་དང༌། ངན་སོང་གསུམ་གྱི་སྡུག་བསྔལ་ལས་ཐར་བར་བྱ་བ་དང༌།
ཐེག་པ་གསུམ་པོ་དག་གི་ལམ་ཡང་དག་པར་བསྟན་པར་བྱ་བ་དང༌། ཏིང་ངེ་འཛིན་དང༌། གཟུངས་དང༌། བཟོད་པ་ཐོབ་པར་བྱ་བ་དང༌། སེམས་ཅན་ཐམས་ཅད་ཉེ་བར་འཚོ་བར་བྱ་བ་དང༌། རྡོ་རྗེའི་གདན་ལ་འདུག་པར་བྱ་བ་དང༌། བདུད་བཞི་གཞོམ་པར་བྱ་བ་དང༌། བྱང་ཆུབ་ཀྱི་ཕྱོགས་མངོན་པར་རྫོགས་པར་འཚང་རྒྱ་བར་བྱ་བ་དང༌། ཆོས་ཀྱི་འཁོར་ལོ་བསྐོར་བར་བྱ་བ་དང༌། འཕགས་པའི་ནོར་བདུན་དང་བྲལ་བའི་སེམས་ཅན་རྣམས་བྱང་ཆུབ་ཀྱི་ཕྱོགས་དང་ལྡན་པར་བྱ་བ་དང༌།
འཁོར་མང་པོར་བྱ་བ་དང༌། མི་འཇིགས་པའི་གྲོང་ཁྱེར་གྱི་གནས་སུ་འཇུག་པར་བྱ་བའི་ཕྱིར་ངས་ཆོས་ཀྱི་རྣམ་གྲངས་འདི་བཤད་པའི་ཕྱིར་རོ་ཞེས་དང༌། དེ་བཞིན་དུ། ཆོས་ཐམས་ཅད་ཀྱི་ཡོན་ཏན་བཀོད་པའི་རྒྱལ་པོའི་མདོ་ལས་ཀྱང༌། བཅོམ་ལྡན་འདས་སྤྱན་རས་གཟིགས་དབང་ཕྱུག་གི་མིང་ཙམ་ལ་རྟོག་པ་གང་ལགས་པ་དེ་ཡང་བསམ་པ་ཐམས་ཅད་ཡོངས་སུ་རྫོགས་པར་འགྱུར་ན། གང་དག་ཆོས་ཀྱི་རྣམ་གྲངས་འདི་ལ་དད་པ་དང༌། འཆང་བ་དང༌། ཀློག་པ་དང༌། ཡི་གེར་འདྲི་བ་དང༌། ཡི་གེར་འདྲིར་སྩོལ་བ་དང༌།
གོས་དང་རྒྱན་གྱི་མཆོད་པ་ཆེན་པོ་དག་གིས་མཆོད་པར་བགྱིད་པ་དང༌། རྒྱན་གྱིས་བརྒྱན་ནས་ཡི་གེར་འདྲི་བ་དང༌། ཡི་གེར་འདྲིར་སྩོལ་བ་ལྟ་སྨོས་ཀྱང་ཅི་འཚལ་ལགས་ཞེས་དང༌། སུ་ཞིག་གིས་སངས་རྒྱས་ཀྱི་ཞིང་རབ་འབྱམས་མ་ལུས་པ་རིན་པོ་ཆེའི་མཆོད་རྟེན་གྱིས་ཡོངས་སུ་བཀང་སྟེ། བསྐལ་པ་ལས་ལྷག་པའི་ཡུན་དུ་འགྲོ་བ་མ་ལུས་པས་རང་གི་གྲོགས་སུ་བཀུག་སྟེ་མཆོད་པ་ཕུལ་བ་བས་ཀྱང་དེ་བཞིན་གཤེགས་པ་ཀུན་གྱི་འབྱུང་གནས་སུ་གྱུར་པ་དམ་པའི་ཆོས་ཀྱི་རྣམ་གྲངས་གཅིག་ཅིག་གླེགས་བམ་དུ་བྲིས་ནས་བསྟི་སྟང་དུ་བྱས་པ་ན་དེས་བསོད་ནམས་ཀྱི་ཕུང་པོ་ཆེས་མང་དུ་འཕེལ་བ་ནི། སྡུད་པ་ཚིགས་སུ་བཅད་པ་ལས། ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡི། ། མཆོད་རྟེན་རིན་ཆེན་བདུན་ལས་བྱས་ཤིང་མཆོད་བྱེད་ལ། ། བདེ་བར་གཤེགས་པའི་མཆོད་རྟེན་དེ་དག་གངྒཱ་ཡི། ། བྱེ་མ་སྙེད་ཀྱི་བྱེ་བ་ཕྲག་སྟོང་ཞིང་བཀང་སྟེ། །
ཡོངས་སུ་བརྟག་བཟུང་ཞིང་རྣམས་བྱེ་བ་མཐའ་ཡས་ན། ། སེམས་ཅན་ཇི་སྙེད་འཁོད་པ་དེ་དག་ཐམས་ཅད་ཀྱིས། ། ལས་གཞན་མི་བྱེད་ལྷ་ཡི་མེ་ཏོག་སྤོས་རབ་དང༌། ། བྱུག་པས་དུས་གསུམ་བསྐལ་པའམ་དེ་བས་ལྷག་མཆོད་ལ། ། གང་ཞིག་གང་ལས་རྣམ་འདྲེན་སྟོབས་བཅུ་འབྱུང་འགྱུར་བ། ། བདེ་བར་གཤེགས་ཀྱི་ཡུམ་འདི་གླེགས་བམ་ལ་བྲིས་ཏེ། ། འཆང་ཞིང་མེ་ཏོག་བྱུག་པས་བསྟི་སྟང་བྱེད་གྱུར་ན། ། མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཕོད། ། ཅེས་དང༌། དེ་བཞིན་དུ་འཕགས་པ་སངས་རྒྱས་ཀྱི་སྟོབས་བསྐྱེད་པའི་ཆོ་འཕྲུལ་རྣམ་པར་འཕྲུལ་པ་བསྟན་པའི་མདོ་ལས་ཀྱང༌།
གང་ཡང་ཛམྦུའི་གླིང་འདིར་དེ་བཞིན་གཤེགས་པའི་རིང་བསྲེལ་གྱི་མཆོད་རྟེན་རིན་པོ་ཆེ་སྣ་བདུན་ལས་བྱས་པས་གང་བར་བྱས་ཏེ། ལྷའི་ཕྲེང་བ་དང༌། བྱུག་པ་དང༌། མེ་ཏོག་དང༌། མར་མེ་དང༌། རིན་པོ་ཆེའི་གདུགས་དང༌། སིལ་སྙན་དང༌། རྒྱལ་མཚན་དང༌། བ་དན་རྣམས་ཀྱིས་ལོ་འབུམ་དུ་བཀུར་སྟི་བྱས་ཏེ་རྗེད་ཅིང་མཆོད་པ་བས། གང་ཆོས་ཀྱི་རྣམ་གྲངས་འདི་འཆང་བ་དང༌།
ཀློག་པ་དང༌། མཆོད་པ་དང༌། འདྲི་བ་དང༌། འདྲིར་འཇུག་པ་དང༌། གཞན་དག་ལ་ཡང་དག་པར་རབ་ཏུ་བསྟན་ན་དེ་བས་འདི་ཆེས་བསོད་ནམས་མང་དུ་འཕེལ་ལོ། ། རིགས་ཀྱི་བུ་གང་ལ་ལ་ཞིག་གིས་ཛམྦུའི་གླིང་གི་སེམས་ཅན་དེ་དག་འཕགས་པའི་ལམ་ཡན་ལག་བརྒྱད་པ་ལ་འཇོག་ཅིང༌། བཞག་ནས་ཀྱང་ལྷའི་ལོ་སྟོང་དུ་ཡོ་བྱད་ཐམས་ཅད་ཀྱིས་མི་བྲེལ་བར་རྗེད་ཅིང་མཆོད་པ་བས། གང་གིས་ཆོས་ཀྱི་རྣམ་གྲངས་འདི་ལས་ཚིག་བཞི་པའི་ཚིགས་སུ་བཅད་པ་གཅིག་ཙམ་ཡང་ཉན་པ་དང༌། འཆང་བ་དང༌། འདྲི་བ་དང༌།
འདྲིར་བཅུག་པ་དང༌། གཞན་ལ་རྒྱས་པར་བྱེད་ན་དེ་བས་འདི་ཆེས་བསོད་ནམས་མང་དུ་འཕེལ་ལོ་ཞེས་གསུངས་ཤིང༌། ཁྱད་པར་སུ་ཞིག་གིས་འཇིག་རྟེན་གྱི་ཁམས་ན་གང་དག་འཁོད་པའི་སེམས་ཅན་མ་ལུས་པ་ཉན་ཐོས་ཀྱི་དགྲ་བཅོམ་པའི་བྱང་ཆུབ་ཏུ་བཀོད་པ་ལས་ཀྱང་ཐེག་པ་ཆེན་པོ་ལ་ཞུགས་པའི་སེམས་ཅན་མཆོག་ལ་དེ་བཞིན་གཤེགས་པ་ཀུན་གྱི་ཡུམ་དུ་གྱུར་པའི་དམ་པའི་ཆོས་ཀྱི་གླེགས་བམ་བྱིན་པའི་བསོད་ནམས་ཆེས་ཁྱད་པར་དུ་འཕགས་ཏེ། མདོ་སྡུད་པ་ལས། ལ་ལས་གངྒཱའི་ཀླུང་གི་ཇི་སྙེད་ཞིང་རྣམས་ན། ། སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་བས། ། གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། ། སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། ། ཞེས་སོགས་རྒྱ་ཆེར་གསུངས་སོ། ། དེས་ན་དམ་པའི་ཆོས་ཀྱི་རྣམ་གྲངས་རེ་རེ་ཡང་ཡི་གེར་འདྲི་བ་དང༌།
འཛིན་པ་དང༌། འཆང་བ་དང༌། ཉན་པ་དང༌། ཀློག་པ་ལ་སོགས་པའི་ཕན་ཡོན་བསམ་གྱིས་མི་ཁྱབ་པ་དེ་ལྟར་གསུངས་ན་དེ་བཞིན་གཤེགས་པའི་ལུང་རབ་འབྱམས་ཀྱི་ཚིག་དང་དོན་མ་ལུས་པ་གཏན་ལ་འབེབས་པ་དང༌། ཤིན་ཏུ་གསལ་བར་བྱེད་པའི་བསྟན་བཅོས་ཀྱི་ཉི་མ་ཆེན་པོ། བཀའ་ལུང་རྒྱ་ཆེན་པོ་རྣམས་ཉེ་བར་སྡུད་པའི་སྒོ་ནས་གསལ་བར་བྱེད་པ་དང༌། ཟབ་ཅིང་བརླིང་བ་རྣམས་ནི་རྣམ་པར་འགྲེལ་པའི་སྒོ་ནས་གསལ་བར་བྱེད་པ་དང༌། འཁྲུགས་པ་རྣམས་གོ་རིམས་སུ་སྡེབས་པའི་སྒོ་ནས་གསལ་བར་བྱེད་པའི་བསྟན་བཅོས་ཀྱི་ཚོགས་ཐམས་ཅད་ཀྱི་གླེགས་བམ་འདི་དག ནམ་ཡང་འཛད་པ་མེད་པའི་ཆོས་སྦྱིན་གྱི་རྒྱུན་ཆེན་པོའི་འབྱུང་གནས་སུ་གྱུར་པའི་ལེགས་བྱས་འདི་དག་བསྒྲུབས་པའི་བསོད་ནམས་ཀྱི་ཕུང་པོ་བརྒྱའི་ཆ་དང་སྟོང་གི་ཆར་ཡང་བསྐལ་པ་བྱེ་བ་བརྒྱ་སྟོང་ཕྲག་དུ་མའི་བར་དུ་བརྗོད་ཀྱང་མཐར་ཕྱིན་པ་མེད་པའི་རང་བཞིན་དུ་འགྱུར་བ་ནི་ལྟ་ཡང་ཅི་ཞིག་སྨོས། དེའི་རྒྱུ་མཚན་ཡང༌།
ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ལས། ཅི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས། ། ཆོས་རྣམས་ཐམས་ཅད་སྟོང་པ་ཉིད་དུ་འདིར་སྟོན་བྱེད། ། དེ་ཐོས་ཉན་ཐོས་མྱུར་དུ་རྣམ་པར་གྲོལ་ལ་རེག ། རང་རྒྱལ་བྱང་ཆུབ་དང་ནི་སངས་རྒྱས་བྱང་ཆུབ་རེག ། ཅེས་འབྱུང་བ་ལྟར། གང་དག་འདས་པའི་དུས་ཀྱི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་བྱོན་པ་དང༌། ད་ལྟར་བའི་དུས་ཀྱི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་འཚོ་ཞིང་གཞེས་པ་དང༌། མ་འོངས་པའི་དུས་ཀྱི་སངས་རྒྱས་བཅོམ་ལྡན་འདས་གང་ཇི་སྙེད་ཅིག་འབྱོན་པ་ཐམས་ཅད་ཀྱང༌། རྣམ་པ་ཐམས་ཅད་མཁྱེན་པའི་ཡོན་ཏན་རྒྱ་མཚོའི་འཇུག་ངོགས་སུ་གྱུར་པའི་ཤེས་པར་བྱ་བ་རིག་པའི་གཞུང་ལུགས་རྣམ་པ་ལྔ་པོ་འདི་དག་ལ་ཡོངས་སུ་བསླབས་པ་དང༌།
བསླབ་པར་མི་འགྱུར་བ་ནི་འགའ་ཡང་མེད་དོ། ། ཇི་ལྟར་བསླབ་པར་བགྱི་བའི་གནས་དེ་དག་ལ་ལེགས་པར་བསླབས་ཤིང༌། བསླབས་ནས་ཀྱང་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ལ་དབང་འབྱོར་པ་དམ་པའི་ཕ་རོལ་ཏུ་སོན་པ་རྣམ་པ་ཐམས་ཅད་མཁྱེན་པའི་གོ་འཕང་དུ་མངོན་པར་རྫོགས་པར་སངས་རྒྱས་པ་དང༌། འཚང་རྒྱ་བར་བགྱིད་པ་དང༌། འཚང་རྒྱ་བར་བགྱི་བ་ཐམས་ཅད་ཀྱང་ཚུལ་འདི་དག་ལ་བརྟེན་ནས་འབྱུང་དགོས་པའི་ཕྱིར་རོ། ། གལ་ཏེ་དེ་ལྟ་ན་ཇི་ལྟར་བྱང་ཆུབ་ཀྱི་འབྲས་བུ་མངོན་དུ་མཛད་པ་དེའི་ཆེ་བའི་ཡོན་ཏན་གྱི་ཁྱད་པར་ནི་ཅི་ལྟ་བུ་ཞེ་ན། དེའི་ཡོན་ཏན་གྱི་ཁྱད་པར་ནི། དེ་བཞིན་གཤེགས་པའི་ཡེ་ཤེས་ཁོ་ན་ལས། གཞན་བློ་ལྡན་རྒྱལ་བའི་སྲས་ཆེན་རྣམས་ཀྱི་ཀྱང་བརྗོད་པའི་ཡུལ་ལས་ཡོངས་སུ་འདས་ན་བྱིས་པ་སོ་སོའི་སྐྱེ་བོ་རྣམས་ཀྱིས་རྣམ་པ་ཀུན་ཏུ་ལྟ་ག་ལ་ཞིག འོན་ཀྱང་དྲི་མ་མེད་པའི་ལུང་དོན་བཞིན་དུ་གསང་བ་གསུམ་གྱི་ཡོན་ཏན་གྱི་ཁྱད་པར་མཚོན་ཙམ་ཞིག་སྨོས་ན།
སྐུ་མི་ཟད་པ་རྒྱན་གྱི་འཁོར་ལོ། གསུང་མི་ཟད་པ་རྒྱན་གྱི་འཁོར་ལོ། ཐུགས་མི་ཟད་པ་རྒྱན་གྱི་འཁོར་ལོའོ། ། དེའི་དང་པོ་སྐུ་མི་ཟད་པ་རྒྱན་གྱི་འཁོར་ལོ་ལ་གཉིས་ལས། སྐུའི་གསང་བ་བསམ་གྱིས་མི་ཁྱབ་པ་ནི་སངས་རྒྱས་ཀྱི་སྐུའི་ཚད་གཞན་སུས་ཀྱང་བཟུང་བར་མི་ནུས་པ་སྟེ། བཅོམ་ལྡན་འདས་མངོན་པར་རྫོགས་པར་སངས་རྒྱས་ནས་རིང་པོར་མ་ལོན་ཏེ། ཆོས་ཀྱི་འཁོར་ལོ་བསྐོར་ནས་གྲོང་ཁྱེར་ཝཱ་རཱ་ཎ་སཱིར་དྲང་སྲོང་ལྷུང་བ་རི་དྭགས་ཀྱི་ནགས་ན་བཞུགས་པའི་དུས་ཤིག་ཏུ། ཤར་ཕྱོགས་ལོགས་ཀྱི་དེ་བཞིན་གཤེགས་པ་ཙམ་པ་ཀའི་མདོག་གི་སངས་རྒྱས་ཀྱི་ཞིང་ཁམས་དགྲ་འདུལ་ནས་འོངས་པའི་བྱང་ཆུབ་སེམས་དཔའ་ཤུགས་འཆང་གིས་བཅོམ་ལྡན་འདས་ཀྱི་སྤྱི་གཙུག་བལྟར་མི་མཐོང་བ་དང༌། སྐུ་ཚད་མེད་ཅིང་མཐའ་ཡས་པའི་ཚད་དང་མཐའ་ཡོངས་སུ་བཙལ་བར་འདོད་ནས་བྱང་ཆུབ་སེམས་དཔའ་ཤུགས་འཆང་རང་གི་ལུས་དཔག་ཚད་བརྒྱད་ཁྲི་བཞི་སྟོང་དུ་བྱིན་གྱིས་བརླབས་ཏེ་བལྟས་པས། དེ་བཞིན་གཤེགས་པའི་སྐུ་དཔག་ཚད་འབུམ་ཕྲག་དྲུག་ཅུ་རྩ་བརྒྱད་པར་མཐོང་ནས་དེས་འདི་སྙམ་དུ་སེམས་ཏེ།
བདག་ནི་མངོན་པར་ཤེས་པ་ཐོབ་པ་རྫུ་འཕྲུལ་གྱི་རྐང་པས་རྣམ་པར་རྩེ་བ་ཡིན་གྱིས། བདག་གིས་དེ་བས་ཀྱང་རྫུ་འཕྲུལ་གྱི་སྟོབས་རྒྱ་ཆེར་སྐྱེད་དེ། དེ་བཞིན་གཤེགས་པའི་སྐུའི་ཚད་བཙལ་བར་བྱའོ་སྙམ་ནས། དེ་སངས་རྒྱས་ཀྱི་མཐུ་དང་རང་གི་རྫུ་འཕྲུལ་གྱི་སྟོབས་བསྐྱེད་པས། སྟེང་ཕྱོགས་ཀྱི་ལོགས་སུ་སངས་རྒྱས་ཀྱི་ཞིང་གངྒཱ་བྱེ་བ་ཕྲག་བརྒྱའི་བྱེ་མ་སྙེད་བརྒལ་ཏེ་འཇིག་རྟེན་གྱི་ཁམས་པདྨོ་ཅན་ཞེས་བྱ་བ་ན། དེ་བཞིན་གཤེགས་པ་པདྨོའི་དཔལ་གྱི་སྙིང་པོའི་རྒྱལ་པོ་བཞུགས་པའི་གནས་སུ་ཕྱིན་ཏེ་བལྟས་ཀྱང་དབུའི་གཙུག་ཏོར་གྱི་མཐའ་མ་མཐོང་ནས། སླར་སངས་རྒྱས་ཀྱི་མཐུ་དང་རང་གི་རྫུ་འཕྲུལ་གྱི་སྟོབས་ཀྱིས་ཤཱཀྱ་ཐུབ་པའི་སྤྱན་སྔར་ཕྱིན་ཏེ་ལན་བདུན་དུ་བསྐོར་བ་བྱས་ཏེ་ཆེད་དུ་བརྗོད་པ་དཀོན་མཆོག་བརྩེགས་པའི་མདོ་ལས་བཤད་པ་ལྟ་བུའོ། ། སྐུ་ཐམས་ཅད་པ་ནི་སྤྲུལ་པ་མཆོག་ནས་བཟུང་སྟེ། གྲུ་དང༌། གཟིངས་དང༌།
ཟམ་པ་ལ་སོགས་པ་གདུལ་བྱ་གང་ལ་གང་གིས་འདུལ་བ་དེ་ལ་དེ་དང་རྗེས་སུ་འཚམ་པའི་སྐུར་བསྟན་ནས་དོན་མཛད་དེ། དེ་བཞིན་གཤེགས་པས་སྤྲུལ་པ་གང་སྤྲུལ་ཡང་འདི་སྙམ་དུ་ངས་སྤྲུལ་པ་དག་སྤྲུལ་ཏོ། ། སྤྲུལ་ལོ། ། སྤྲུལ་བར་བྱའོ་སྙམ་དུ་མི་དགོངས་མོད་ཀྱི། སྤྲུལ་པས་འདུལ་བའི་སེམས་ཅན་མཐོང་བ་ན་འཇིག་རྟེན་གྱི་ཁམས་འདིའམ་འཇིག་རྟེན་གྱི་ཁམས་གྲངས་མེད་པ་རྣམས་སུ་ཇི་སྙེད་མཆིས་པ་དག་ཏུ་སྤྲུལ་པའི་གཟུགས་ཀྱིས་བཞུད་དེ་སེམས་ཅན་ཡོངས་སུ་སྨིན་པར་མཛད་པའོ། ། གསུང་ལ་ཡང་གཉིས་ལས། གསུང་གི་གསང་བ་བསམ་གྱིས་མི་ཁྱབ་པ་ནི། སངས་རྒྱས་ཀྱི་གསུང་དེ་དྲུང་ནས་ཉན་ཀྱང་ཆེ་བ་མེད་ལ། དཔག་ཚད་དང་རྒྱང་གྲགས་ལ་སོགས་པ་ནས་ཉན་ཀྱང་ཆུང་ངུ་མེད་པ་སྟེ། དེ་ཡང་མཽད་གལ་གྱི་བུས་ནུབ་ཕྱོགས་བདེ་བ་ཅན་དང༌།
དེ་ནས་ཀྱང་འཇིག་རྟེན་གྱི་ཁམས་བྱེ་བ་ཕྲག་བརྒྱ་འདས་པ་ན་འོད་ཟེར་ཅན་གྱི་འཇིག་རྟེན་གྱི་ཁམས་ཞེས་བྱ་བ་ན་དེ་བཞིན་གཤེགས་པ་འོད་ཟེར་ཀུན་ནས་འབྱུང་བ་འཁོར་དང་བཅས་པ་བཞུགས་པའི་གནས་སུ་བྱོན་ཏེ་ཉན་པས་ཀྱང་ཆུང་དུ་མེད་པ་ཐོས་པ་ལྟ་བུའོ། ། གསུང་ཐམས་ཅད་པ་ནི་དག་པ་ལྷའི་སྐད་ནས་བཟུང་སྟེ་ཀླུ་དང་གནོད་སྦྱིན་དང་སྲིན་པོ་ལ་སོགས་པ་འགྲོ་བ་སོ་སོའི་སྐད་དུ་ཆོས་སྟོན་ནུས་པ་སྟེ། དཀོན་མཆོག་བརྩེགས་པ་ལས། ས་བླའི་ལྷ་དང་དེ་བཞིན་བར་སྣང་ལྷ། ། དེ་དག་སྒྲ་སྐད་འཇུག་པ་ཅི་འདྲ་བ། ། དེ་ལྟར་དེ་ལ་དེ་ཡི་སྒྲ་ཡང་འཇུག ། རྣམ་པར་ངེས་བདེན་གཏམ་ཡང་དེ་འདྲའོ། ། ངང་པ་ཁྲུང་ཁྲུང་ཀ་ལ་པིང་ཀ་དང༌། ། རྨ་བྱ་ནེ་ཙོ་ཁུ་བྱུག་ཤང་ཤང་ཏེའུ། ། རི་སྐེགས་དང་ནི་ངུར་པ་ཀུན་ལ་ཀུན། །
ཇི་ལྟའི་སྐད་ཀྱིས་དེ་ནི་ཚིམ་པར་བྱེད། ། སྟག་དང་སེང་གེ་དེ་བཞིན་དོམ་དང་སྤྲེའུ། ། གཟིག་དང་བྱི་ལ་རི་དྭགས་གླང་ཆེན་བསེ། ། རྟ་དང་ཁྱི་དང་ཕག་དང་འུག་པ་ཀུན། ། ཇི་ལྟའི་སྐད་ཀྱིས་དེ་ནི་ཚིམ་པར་བྱེད། ། གང་དག་རྐང་བཞི་པ་དང་རྐང་གཉིས་པ། ། རྐང་མངས་དང་ནི་དེ་བཞིན་རྐང་མེད་རྣམས། ། བསྐུལ་དང་ཆད་པས་བཅད་དང་ཕན་གདགས་ཕྱིར། ། ཀུན་ལ་དེ་ཡི་སྒྲ་སྐད་ཤེས་པ་འཇུག ། སེམས་ཅན་གང་དག་སྟོང་གསུམ་འཇིག་རྟེན་ན། །
རབ་བམ་འབྲིང་ངམ་འོན་ཏེ་ཐ་མའམ། ། དམྱལ་བ་དུད་འགྲོ་གཤིན་རྗེའི་འཇིག་རྟེན་དང༌། ། ལྷ་མི་རྣམས་དང་དེ་ནི་སྐད་ཀྱང་མཐུན། ། ཇི་ལྟར་རིགས་པར་བྱེད་པ་སྟོན་ཀྱང་ནི། ། མི་སེམས་འདུ་ཤེས་མེད་ཅིང་རྟོག་པ་མེད། ། ཅེས་དང༌། འཇིག་རྟེན་དང་རྗེས་སུ་མཐུན་པར་འཇུག་པ་ལས། སྐུ་དང་སྐུ་ཡི་ཕྲིན་ལས་དང༌། ། གསུང་གིས་གང་དག་བརྗོད་པ་དང༌། ། ཡིད་དང་ཡིད་ཀྱི་རྣམ་རྟོག་རྣམས། །
རྒྱལ་བའི་ཐམས་ཅད་འཇིག་རྟེན་འདས། ། འཇིག་རྟེན་ན་ནི་ཐུགས་བརྩེ་བས། ། འཇིག་རྟེན་མགོན་པོ་འོད་མཛད་པ། ། འཇིག་རྟེན་ཇི་ལྟར་རྟོགས་པ་བཞིན། ། སེམས་ཅན་རྣམས་ལ་ཆོས་སྟོན་ཏོ། ། ཞེས་གསུངས་སོ། ། ཐུགས་ལ་ཡང་གཉིས་ལས། ཐུགས་ཀྱི་གསང་བ་བསམ་གྱིས་མི་ཁྱབ་པ་ནི། དེ་བཞིན་གཤེགས་པའི་ཐུགས་ནི་རྣམ་པ་ཐམས་ཅད་དུ་ལྡོག་པ་མི་མངའ་བ་དང༌། རྟོག་པ་མི་མངའ་བ་དང༌།
དཔྱོད་པ་མི་མངའ་བ་དང༌། འགྱུར་བ་མི་མངའ་བ་དང༌། ཚད་མི་མངའ་བ་ལ་སོགས་པས་ཆོས་གང་ཡང་མངོན་པར་མི་སྒྲུབ་པས་ན་ཐུགས་ཡོངས་སུ་དག་པའོ། ། དེས་ན་ཆོས་ཐམས་ཅད་ལ་ཡང་ཆགས་པ་དང་ཐོགས་པ་ཅུང་ཟད་ཀྱང་མི་མངའ་སྟེ། དཀོན་མཆོག་བརྩེགས་པ་ལས། ཞི་བའི་བློ་གྲོས་དེ་བཞིན་གཤེགས་པ་ནི་དེ་ལྟར་ཐུགས་ཡོངས་སུ་དག་པ་སྟེ། ཐུགས་ཀྱིས་ཆོས་གང་ལ་ཡང་མངོན་པར་མི་སྒྲུབ་ལ། ཆོས་ཐམས་ཅད་ལ་ཡང་དེའི་ཡེ་ཤེས་མ་ཆགས་མ་ཐོགས་པར་འཇུག་གོ་ཞེས་གསུངས་པས། སངས་རྒྱས་ཀྱི་ཐུགས་ཀྱིས་ཤེས་བྱ་མཁྱེན་པ་བཞིན་གཞན་སུས་ཀྱང་མི་མཁྱེན་པ་སྟེ། མཽད་གལ་གྱི་བུ་འཕགས་པ་དགྲ་བཅོམ་པ་རྫུ་འཕྲུལ་དང་ལྡན་པས་ཀྱང་རང་གི་མ་གང་དུ་སྐྱེས་མ་མཁྱེན་པ་བཅོམ་ལྡན་འདས་ཀྱིས་མཁྱེན་པ་ལྟ་བུ་དང༌།
དགྲ་བཅོམ་པ་གཞན་སུས་ཀྱང་ཁྱིམ་བདག་དཔལ་སྐྱེས་ལ་ཐར་པའི་ས་བོན་ཡོད་པ་མ་མཁྱེན་པར་རབ་ཏུ་འབྱུང་མ་ནུས་པ་ལ། བཅོམ་ལྡན་འདས་ཀྱིས་དཔལ་སྐྱེས་སྐྱེ་བ་བདུན་གྱི་གོང་རོལ་དུ་ཁྱིར་སྐྱེས་པ་ན། ཕག་གིས་བདས་ནས་མཆོད་རྟེན་ཞིག་ལ་བསྐོར་བ་བྱས་པའི་དགེ་བའི་ས་བོན་ཡོད་པར་མཁྱེན་ནས་རབ་ཏུ་འབྱུང་བར་གནང་བ་ལྟ་བུའོ། ། ཐུགས་ཐམས་ཅད་པ་ནི་ཇི་ལྟ་བ་དང་ཇི་སྙེད་པ་ཐམས་ཅད་མཁྱེན་པའི་ཡེ་ཤེས་མངའ་བ་སྟེ། དེ་ཡང་ཇི་ལྟ་བ་ནི་དངོས་པོའི་གནས་ལུགས་མ་བཅོས་པ་མཁྱེན་ཅིང་མངོན་དུ་གྱུར་པ་ཡིན་ལ། ཇི་སྙེད་པ་མཁྱེན་པ་ནི། ཚེར་མ་རྣོ་བ། སྲན་མ་ཟླུམ་པ། ཕ་ཝང་ལོང་བུ་གྲུ་བཞིར་འོང་བ། རྨ་བྱའི་མདོངས་འདྲ་བ་ལ་སོགས་པ་ཆོས་ཐམས་ཅད་ཀྱི་རྒྱུ་དང་འབྲས་བུའི་རྟེན་འབྲེལ་མ་ལུས་པ་ཐུགས་སུ་ཆུད་པས་གང་ཡང་མ་འདྲེས་པར་མཁྱེན་པའོ། །
རྒྱན་ནི་མཛེས་པར་བྱེད་པ་སྟེ། རང་གཞན་གཉི་གའི་དོན་འབད་མེད་ལྷུན་གྲུབ་ཏུ་འབྱུང་བས་མཛེས་པའོ། ། འཁོར་ལོ་ནི་མཛད་པ་ཕྲིན་ལས་ཀྱི་འཁོར་ལོ་སྟེ། དེ་བཞིན་གཤེགས་པས་སེམས་ཅན་བྱེ་བ་ཁྲག་ཁྲིག་དཔག་ཏུ་མེད་པའི་དོན་ལ་ཆོས་ཀྱི་འཁོར་ལོ་བསྐོར་བས། དེ་རྣམས་ཀྱིས་ཀྱང་ཁྱད་པར་ལྷག་པར་རྟོགས་ཏེ། ལ་ལ་ནི་རྒྱུན་དུ་ཞུགས་པའི་འབྲས་བུ་དང༌། ལ་ལ་ནི་ལན་ཅིག་ཕྱིར་འོང་བའི་འབྲས་བུ་དང༌། ལ་ལ་ནི་ཕྱིར་མི་འོང་བའི་འབྲས་བུ་དང༌། ལ་ལ་ནི་དགྲ་བཅོམ་པ་ཉིད་མངོན་དུ་བྱེད། ལ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་དེ་བཞིན་གཤེགས་པ་ཉིད་དུ་ལུང་བསྟན་པར་འགྱུར་ཏེ།
མདོར་ན་འཁོར་བ་ཕལ་མོ་ཆེ་སངས་རྒྱས་ལ་གཞོལ་བ་དང༌། ཆོས་ལ་འབབ་པ་དང༌། དགེ་འདུན་ལ་བབ་པར་མཛད་དོ། ། དེ་རྣམས་རེ་རེས་ཀྱང་ཆོས་ཀྱི་ཕུང་པོ་བསམ་གྱིས་མི་ཁྱབ་པ་བསྟན་པས་སྲོག་ཆགས་ཀྱི་ཚོགས་དེ་སྙེད་ཅིག་གིས་བྱང་ཆུབ་ཀྱི་འབྲས་བུ་མངོན་དུ་མཛད་པ་དང༌། དེ་དག་གིས་ཀྱང་ཕྱི་མ་ཕྱི་མའི་སེམས་ཅན་རྣམས་ལ་ཆོས་བསྟན་པ་ལ་སོགས་པ་མདོར་ན་འཁོར་བ་མ་སྟོངས་ཀྱི་བར་དུ་དེ་བཞིན་གཤེགས་པའི་ཕྲིན་ལས་ཀྱི་འཁོར་ལོ་རྒྱུན་ཆད་མེད་པའི་བདག་ཉིད་ཅན་ཏེ། དེ་དག་ཐམས་ཅད་ཀྱང་ཆོས་ཀྱི་ཚུལ་འདི་དག་ལས་འབྱུང་བའི་ཐབས་དང་ཤེས་རབ་ཟུང་དུ་འཇུག་པའི་ལམ་སྲོལ་ཆེན་པོ་འདི་དག་ལ་ལེགས་པར་བསླབས་པའི་འབྲས་བུ་ལས་གཞན་མ་ཡིན་པའི་ཕྱིར་རོ། ། དེས་ན་ཆོས་ཀྱི་སྦྱིན་པ་འདི་ནི་དེ་བཞིན་གཤེགས་པ་ཐམས་ཅད་ཀྱི་འབྱུང་གནས་ཆེན་པོ་ཉིད་དུ་ངེས་པའི་ཕྱིར། བསོད་ནམས་ཀྱི་ཕུང་པོའི་མཐའ་ནི་བསྐལ་པ་མང་པོར་བརྗོད་ཀྱང་མཐར་ཕྱིན་པར་མི་འགྱུར་བའི་རྒྱུ་མཚན་ནི་དེ་ལྟར་ལགས་སོ། ། གཉིས་པ་དེ་བྱང་ཆུབ་ཏུ་བསྔོ་བ་ལ། རྣམ་གཞག་སྤྱིར་བཤད་པ་དང༌།
སོ་སོར་བཤད་པ་དང༌། སྐབས་སུ་བབ་པའི་བསྔོ་བ་དངོས་སོ། ། དང་པོ་ལའང་མཚན་ཉིད་དང༌། སྒྲ་དོན་དང༌། དགོས་པ་སྟེ་རྣམ་པ་གསུམ་ལས། དང་པོ་མཚན་ཉིད་ནི། ཟག་བཅས་དང་ཟག་མེད་ཀྱིས་བསྡུས་པའི་དགེ་བའི་རྩ་བ་མངོན་པར་འདུ་བགྱིས་པ་ཐམས་ཅད་བླ་ན་མེད་པའི་བྱང་ཆུབ་ཀྱི་ཕྱིར་ཡོངས་སུ་སྒྱུར་བའི་ཐབས་ཁྱད་པར་ཅན་དུ་གྱུར་པ་གང་ཡིན་པ་སྟེ། དཔེར་ན་གསེར་གྱི་དངོས་པོ་ཞིག་རྒྱན་གྱི་དམ་པ་ཉིད་དུ་སྒྱུར་བའི་བཟོ་མགར་གྱི་ལས་ལྟ་བུའོ། ། དེ་ལྟར་ཡང་འགྲེལ་པ་དོན་གསལ་བ་ལས། ཡོངས་སུ་བསྔོ་བ་ཡིད་ལ་བྱེད་པས་ནི།
གསེར་མགར་གྱིས་རྒྱན་བཞིན་དུ་ཡང་དག་པར་རྫོགས་པའི་བྱང་ཆུབ་ཀྱི་ཡན་ལག་ཏུ་བྱེད་དོ་ཞེས་བྱ་བ་དང༌། མངོན་པར་རྟོགས་པའི་རྒྱན་ལས། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། ། ཞེས་གསུངས་སོ། ། གཉིས་པ་སྒྲ་དོན་ནི། སྐད་རིགས་རྣམ་པ་བཞི་ལས་ལེགས་པར་སྦྱར་བའི་སྐད་དུ། པ་རི་ཎ་ཏ་ཞེས་བྱ་བ་འབྱུང་སྟེ། དེ་ནི་ཡོངས་སུ་སྒྱུར་བའམ་ཡོངས་སུ་སྤེལ་བ་ལའང་འཇུག་སྟེ། དགེ་བའི་རྩ་བ་ཐམས་ཅད་སྒྱུ་མའི་རྣམ་པ་ལྟར་སྣང་ལ་རང་བཞིན་མེད་པར་ཡོངས་སུ་སྒྱུར་བར་བྱེད་པའམ།
བྱང་ཆུབ་ཀྱི་བར་དུ་བར་མ་དོར་ཆུད་འཛའ་བར་མི་འགྱུར་བའི་སྟོབས་དང་ལྡན་པ་ཉིད་དུ་སྤེལ་བར་བྱེད་ཅེས་པའི་ཐ་ཚིག་ཅན་ཏེ། དེ་ལ་ཡོངས་སུ་བསྔོ་བ་ཞེས་སྔོན་གྱི་ལོ་ཙཱ་བ་རྣམས་ཀྱིས་དོན་འགྱུར་དུ་མཛད་པ་ཡིན་ནོ། ། གསུམ་པ་དགོས་པ་ནི། སྤྱིར་བསོད་ནམས་བྱས་པའི་དགེ་ཚོགས་ཐམས་ཅད་ཡོངས་སུ་བསྔོ་བའི་རྒྱས་འདེབས་པར་བྱེད་པ་ནི། མུ་སྟེགས་བྱེད་ཀྱི་གཞུང་དག་ལ་མ་གྲགས་པ། རྣམ་པ་ཐམས་ཅད་མཁྱེན་པ་ཆེན་པོ་ཉིད་ཀྱི་ཁྱད་པར་གྱི་ཆོས་ཏེ། ཁྱད་པར་དུ་འཕགས་པའི་བསྟོད་པ་ལས། བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བ། ། བཅོམ་ལྡན་ཁྱོད་ཀྱིས་གང་གསུངས་པ། །
དེ་གཞན་བསྟན་བཅོས་ལས་མ་བཤད། ། ཅེས་སོ། ། དེས་ན་སྟོན་པ་བཅོམ་ལྡན་འདས་ཐུབ་པའི་དབང་པོ་དེའི་རྗེས་སུ་སློབ་ཅིང༌། རྗེས་སུ་སྒྲུབ་པ་ལ་མི་སྤྲོ་བ་མེད་པའི་བློ་དང་ལྡན་པ་རྣམས་ཀྱིས། བསོད་ནམས་ཀྱི་དངོས་པོ་གང་དག་བསགས་པ་ཐམས་ཅད་ཡོངས་སུ་བསྔོ་བའི་རྒྱས་འདེབས་པ་ལ་ཤིན་ཏུ་གུས་པར་བྱ་དགོས་པ་ཡིན་ནོ། ། གལ་ཏེ་ན་དགེ་བའི་རྩ་བ་ཆུང་ངུ་ཞིག་ནའང་བརྙས་པར་མི་བྱ་བར་མི་གནས་པའི་མྱ་ངན་ལས་འདས་པའི་གོ་འཕང་དུ་ཡོངས་སུ་བསྔོ་བས་ཡོངས་སུ་བསྔོས་ན། ནམ་ཞིག་བྱང་ཆུབ་ཀྱི་སྙིང་པོ་ལ་ཐུག་གི་བར་དུ་བར་མ་དོར་ཟད་པར་མི་འགྱུར་བ་དང༌། བསམ་གྱིས་མི་ཁྱབ་པར་འཕེལ་བར་འགྱུར་བ་དང༌། བྱང་ཆུབ་ཀྱི་རྒྱུར་སྨིན་པ་ལ་སོགས་པའི་དགོས་པ་དཔག་ཏུ་མེད་པ་ཡོད་དེ། དཔེར་ན་ཆུའི་ཐིགས་པ་གཅིག་ཅིག་རྒྱ་མཚོ་ཆེན་པོའི་ནང་དུ་ལྷུང་བའི་རྒྱུན་དེ་ནི་བསྐལ་པའི་བར་དུ་ཡང་འཛད་པར་འགྱུར་བའི་གནས་ཡོད་པ་མ་ཡིན་པ་ལྟ་བུའོ། །
དེ་སྐད་དུ་ཡང་བློ་གྲོས་རྒྱ་མཚོས་ཞུས་པའི་མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། ། རྒྱ་མཚོ་མ་ཟད་བར་དུ་དེ་མི་ཟད། ། དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། ། བྱང་ཆུབ་མ་ཐོབ་བར་དུ་དེ་མི་འཛད། ། ཅེས་དང༌། བློ་གྲོས་མི་ཟད་པའི་མདོ་ལས་ཀྱང་དེ་དང་མཐུན་པར་འབྱུང་ངོ༌། ། གཞན་ཡང་དེང་གི་ལེགས་བྱས་སྒྲུབ་པ་པོ་འབྲེལ་པ་དང་བཅས་པས་བྱས་པའི་དགེ་བ་ཁོ་ནར་མ་ཟད། ཕྱོགས་ཐ་དད་པ་དང༌། དུས་ཐ་དད་པ་དང༌།
གང་ཟག་ཐ་དད་པ་དག་གིས་བསགས་པའི་དགེ་བ་ཐམས་ཅད་ཀྱང༌། འཁོར་གསུམ་གྱི་རྣམ་པར་རྟོག་པས་མ་བསྒྲིབས་པར་ཡོངས་སུ་བསྔོས་ན་ཆུ་ཀླུང་མང་པོ་རྒྱ་མཚོར་འབབ་པ་གཞོལ་བ་དེ་བཞིན་དུ། འཁོར་འདས་ཀྱི་དགེ་བ་ཐམས་ཅད་ཀྱང་བྱང་ཆུབ་མཆོག་གི་རྒྱུར་འགྱུར་བའི་དགོས་པ་ཡོད་དེ། ནམ་མཁའ་མཛོད་ཀྱི་མདོ་ལས། ཐ་དད་ཕྱོགས་ནས་ཆུ་ཀླུང་མང་པོ་དག ། རྒྱ་མཚོ་ཆེར་འབབ་རོ་གཅིག་འགྱུར་བ་ལྟར། ། ཐ་དད་ཕྱོགས་ནས་དགེ་བ་བསགས་བྱས་པ། ། བྱང་ཆུབ་བསྔོས་པ་རྣམས་ཀྱང་རོ་གཅིག་འགྱུར། ། ཞེས་སོ། །

གཞན་ཡང་དགེ་བ་ཇི་ལྟ་བུའི་སྟོབས་དང་ལྡན་པ་བསགས་ཀྱང་བྱང་ཆུབ་ཏུ་མ་བསྔོས་ན་བར་མ་དོར་ཆུད་འཛའ་བར་འགྱུར་བ་སྟེ། ཇི་སྐད་དུ། ཕལ་ཆེར་དོན་མེད་དོན་ཡོད་དང༌། ། རྣམ་པ་ཀུན་དུ་དོན་ཡོད་པ། ། ཞེས་གསུངས་པས། མོས་པས་སྤྱོད་པའི་དགེ་བ་ཕལ་ཆེར་དོན་མེད་འགྲོ་བ་མང་སྟེ། དགེ་བའི་ལས་ཀྱི་འཕེན་པས་གནས་སྐབས་སུ་བདེ་འགྲོའི་གནས་སུ་འཕངས་ནས་དེར་བདེ་བ་ཅུང་ཟད་ཅིག་མྱོང་བའི་སྐལ་བ་ཅན་དུ་གྱུར་ནས། དེ་ཙམ་གྱིས་ཟད་པར་གྱུར་པའམ། ཡོངས་སུ་ཟད་པར་མ་གྱུར་ནའང་བསོད་ནམས་ཀྱི་སྟོབས་ཆུང་ངུར་གྱུར་ཏེ། ཕྱི་ནས་འབྲས་བུ་འབྱིན་པའི་མཐུ་དམན་པར་འགྱུར་བ་དང༌། ཡུལ་ཁྱད་པར་ཅན་ལྟ་བུ་ལ་ཁོང་ཁྲོ་བ་སྐྱེས་པ་ལ་སོགས་པའི་སྡིག་པའི་ལས་རེ་རེས་ཀྱང་ཡོངས་སུ་གཏུགས་པར་འགྱུར་བ་ཡོད་དེ།
དབུ་མ་འཇུག་པ་ལས། སྤྱད་དང་དངོས་སུ་ཡོངས་སུ་ཟད་པ་ན། ། ཕྱིན་ཆད་དེ་ལས་ལོངས་སྤྱོད་འབྱུང་མི་འགྱུར། ། ཞེས་དང༌། ལིཙྪ་བཱིས་ཞུས་པའི་མདོ་ལས། མང་པོ་ཡང་ཉུང་ངུར་རིག་པར་བྱ་སྟེ། ཀུན་མཁྱེན་དུ་མ་བསྔོས་པའི་ཕྱིར་རོ་ཞེས་དང༌། སྤྱོད་འཇུག་ལས་ཀྱང༌། བསྐལ་པ་སྟོང་དུ་བསགས་པ་ཡི། ། སྦྱིན་དང་བདེ་གཤེགས་མཆོད་ལ་སོགས། །
ལེགས་སྤྱད་གང་ཡིན་དེ་ཀུན་ཀྱང༌། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་སོ། ། དེས་ན་དགེ་བའི་རྩ་བ་ཡོངས་སུ་བསྔོས་པ་ནི་དེ་ལྟ་བུའི་རྐྱེན་གྱིས་འཇིག་པར་མི་འགྱུར་བ་ལ་སོགས་པའི་དགོས་པ་དཔག་ཏུ་མེད་པ་ཡོད་དོ། ། གཉིས་པ་སོ་སོར་བཤད་པ་ལ། གང་ཞིག་བསྔོ་བར་བྱ་བ་བསོད་ནམས་ཀྱི་ཁྱད་པར། གང་དུ་བསྔོ་བ་ཡུལ་གྱི་ཁྱད་པར། ཇི་ལྟར་བསྔོ་བ་ལམ་གྱི་ཁྱད་པར་ཏེ་གསུམ་ལས། དང་པོ་བསྔོ་བར་བྱ་བའི་བསོད་ནམས་ནི། སྤྱིར་དགེ་བའི་མིང་གིས་བཏགས་པ་ཐམས་ཅད་བསྔོ་བས་བསྒྱུར་དུ་རུང་ངམ་སྙམ་ན།
མ་ཡིན་ཏེ། མངོན་པའི་གཞུང་རྣམས་ལས་དེ་བཞིན་ཉིད་ལའང་དགེ་བ་ཞེས་གསུངས་པ་ཡོད་དེ། དེ་ནི་དགོངས་པའི་དབང་གིས་གསུངས་པ་ཡིན་པའི་ཕྱིར། བསྔོ་བར་བྱ་བའི་རྒྱུ་མ་ཡིན་པ་དང༌། བསྔོས་ཀྱང་འགྱུར་བ་མེད་པར་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། ཆོས་ཀྱི་དབྱིངས་ལ་ཡོངས་སུ་བསྔོ་བ་མེད་དོ་ཞེས་བྱ་བ་ལ་སོགས་པ་བསྔོ་བའི་རྒྱུར་བྱས་ན་གནོད་བྱེད་མང་དུ་ཡོད་པར་གསུངས་པའི་ཕྱིར་རོ། ། གལ་ཏེ་དེ་ལྟར་ཡིན་ན་བསྔོ་བའི་རྒྱུར་བཏུབ་པའི་དགེ་བའི་རྩ་བ་དེ་ནི་གང་དག་ཡིན་སྙམ་ན། བཤད་པར་བྱ་སྟེ། དུག་གསུམ་མེད་པའི་སེམས་ཀྱིས་ཀུན་ནས་བསླངས་པའི་སྒོ་གསུམ་གྱི་ལས་གང་དག་བསགས་པ་སྟེ།
རིན་ཆེན་ཕྲེང་བ་ལས། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བའོ། ། ཞེས་གསུངས་པ་ལྟར་རོ། ། དེ་ཉིད་ལེགས་པར་སྦྱར་བའི་སྐད་དུ། ཀུ་ས་ལ་མཱུ་ལ་ཞེས་འབྱུང་ངོ༌། ། དེའང་ཀུ་ས་ལ་ནི་དགེ་བ་དང༌། མཱུ་ལ་ནི་རྩ་བ་སྟེ། དོན་དུ་རྣམ་པར་སྨིན་པ་བདེ་བ་སྐྱེད་པས་ན་དགེ་བ་སྟེ། དེའང་ཇི་སྐད་དུ།
དགེ་བ་ལེགས་པར་སྤྱད་པ་སྟེ། ། རྣམ་སྨིན་བདེ་བ་སྐྱེད་པའོ། ། ཞེས་སོ། ། དེ་ཉིད་ཀྱང་བསོད་ནམས་བྱ་བའི་དངོས་པོའི་སྒོ་ནས་དབྱེ་ན། སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང༌། བསྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ་གསུམ་དུ་འགྱུར་བ་ལས། དེང་འདིར་སྐབས་སུ་བབ་པ་ནི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ། དེའང་སྦྱིན་པའི་སྒྲ་ནི་དབུལ་བ་འདོར་བའི་དོན་ཏེ། འཇིག་རྟེན་དང་འཇིག་རྟེན་ལས་འདས་པའི་དབུལ་བ་འདོར་བར་བྱེད་པས་སྦྱིན་པ་ཞེས་སམ།
ཡང་ན་འཆི་བ་དང་ཆོས་དང་སྲིད་པ་གཞན་གོ་བར་བྱེད་པས་སྦྱིན་པ་སྟེ། སློབ་དཔོན་འཕགས་པ་ལྷས། འཆི་དང་ཆོས་དང་སྲིད་པ་གཞན། ། སྦྱིན་པའི་སྒྲ་ཡིས་གསལ་བར་བྱེད། ། དེས་ན་བྱང་ཆུབ་སེམས་དཔའ་ལ། ། སྦྱིན་པའི་སྒྲ་ནི་ཤིན་ཏུ་བསྟན། ། ཞེས་སོ། ། དེ་ལྟ་བུའི་སྦྱིན་པ་ལའང་དབྱེ་ན། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། །
ཞེས་པ་ལྟར་རྣམ་པ་བཞི་ལས། འདིར་སྡོམ་བརྩོན་སྐྱེ་དགུའི་བདག་པོའི་ཐུགས་བསྐྱེད་རྒྱ་མཚོ་ལྟ་བུ་ལས་བྱུང་བའི་ལེགས་བྱས་ཀྱི་ཕུང་པོ་འདི་ནི་སྦྱིན་པ་རྣམ་པ་བཞི་ག་ཚང་བའི་སྒོ་ནས་སྒྲུབ་དགོས་ཤིང༌། བྱེ་བྲག་ཏུ་ཟང་ཟིང་གི་སྦྱིན་པ་དང་ཆོས་ཀྱི་སྦྱིན་པ་གཉིས་ནི་ཤིན་ཏུ་གཙོ་ཆེ་བ་སྟེ། དང་པོ་ནི། དུས་སུ་སྦྱིན་དང་འགྱོད་པ་མེད་པ་དང༌། ། ཡིད་འོང་སྦྱིན་དང་རྣམ་སྨིན་མི་རེ་བ། ། ཞེས་གསུངས་པ་ལྟ་བུ་སྟེ་སངས་རྒྱས་ཀྱི་རྒྱུ་ཉིད་དུ་བསྔོར་མི་རུང་བ་མེད་པ་དང༌། ཆོས་ཀྱི་སྦྱིན་པ་ནི་གོང་དུ་ལུང་དྲངས་པ་རྣམས་ལས་ཇི་ལྟར་འབྱུང་བའི་ཕན་ཡོན་བསམ་གྱིས་མི་ཁྱབ་པ་དང་ལྡན་པ་དེ་ཉིད་དོ། ། དེར་ཡང་མ་ཟད་ས་སྐྱོང་བསྟན་པའི་སྲི་ཞུ་པ་ཆེན་པོ་ནས་དཀོན་མཆོག་མཆོད་པ་ལ་སོགས་པ་དུས་གསུམ་དང་རྗེས་སུ་འབྲེལ་བར་རང་ཉིད་ཀྱིས་བསགས་པ་དང་གཞན་ལ་བསྐུལ་བ་ལ་སོགས་པ་ལེགས་བྱས་ཀྱི་ཚོགས་ཇི་སྙེད་མཆིས་པ་རྣམས་དང༌། གཞན་ཡང་ཕྱོགས་བཅུའི་འཇིག་རྟེན་གྱི་ཁམས་ཀྱི་འགྲོ་བ་སུ་ཡང་རུང་བ་དང༌།
དུས་ནམ་ཡང་རུང་བ་དང༌། བསོད་ནམས་གང་ཡང་རུང་བ་བྱས་པ་ཐམས་ཅད་ཀྱང་འདིར་བསྔོར་རུང་བ་ཡིན་ཏེ། ཤིན་ཏུ་རྒྱས་པའི་སྡེ་སྣོད་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོར་རེད་གྱུར་ཅིག ། ཅེས་གསུངས་སོ། ། གཞན་ཡང་ཕྱོགས་བཅུའི་འཇིག་རྟེན་གྱི་ཁམས་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྲངས་མེད་པ་ཡོད་དེ། དེ་དག་ཏུ་ཇི་ལྟར་འདས་པའི་སངས་རྒྱས་བཅོམ་ལྡན་འདས་བགྲང་ལས་འདས་པ་གང་དག་བྱུང་བ་རྣམས་ཀྱིས།
དང་པོར་བྱང་ཆུབ་ཏུ་སེམས་བསྐྱེད་པ་ནས་བཟུང་སྟེ། མངོན་པར་རྫོགས་པར་སངས་རྒྱས་པའི་བར་དང༌། ཡོངས་སུ་མྱ་ངན་ལས་འདས་པ་ནས་དམ་པའི་ཆོས་ཡོངས་སུ་ཟད་ཀྱི་བར་ཏེ། དེ་དག་གི་བར་དུ་སངས་རྒྱས་བཅོམ་ལྡན་འདས་དེ་དག་གིས་ཕ་རོལ་ཏུ་ཕྱིན་པ་དྲུག་ལས་བརྩམས་པའི་དགེ་བའི་རྩ་བ་གང་དག་བསགས་པ་དང༌། ཡོན་ཏན་གྱི་ཚོགས་བསམ་གྱིས་མི་ཁྱབ་པ་བརྙེས་པ་དང༌། ཆོས་ཀྱི་འཁོར་ལོ་བསྐོར་བ་དང༌། ཆོས་དེ་དག་ལ་བསླབས་པའི་བྱང་ཆུབ་སེམས་དཔའ་བྱང་ཆུབ་ཏུ་ལུང་བསྟན་པ་དང༌། རང་སངས་རྒྱས་དང༌། ཉན་ཐོས་སློབ་པ་དང༌། མི་སློབ་པ་དང༌།
སངས་རྒྱས་བཅོམ་ལྡན་འདས་དེ་དག་གིས་རྗེས་སུ་བསྟན་པ་རྗེས་སུ་ཐོས་པའི་ལྷ་དང་མི་ལ་སོགས་པས་དགེ་བའི་རྩ་བ་ཟག་བཅས་དང་ཟག་མེད་གང་དག་བསྐྲུན་པ་རྣམས་ཀྱང་ཡོངས་སུ་བསྔོ་བར་བྱ་བ་ཉིད་དེ། དེ་སྐད་དུ་ཡང་སྡུད་པ་ཚིགས་སུ་བཅད་པ་ལས། འདས་དུས་སྔོན་གྱི་སངས་རྒྱས་བྱེ་བ་ཁྲག་ཁྲིག་གང༌། ། ཞིང་མང་མཐའ་ཡས་བྱེ་སྟོང་དག་ན་གང་བཞུགས་དང༌། ། གང་ཡང་མྱ་ངན་འདས་པ་འཇིག་རྟེན་མགོན་པོ་རྣམས། ། སྡུག་བསྔལ་ཟད་པར་བྱ་ཕྱིར་རིན་ཆེན་ཆོས་སྟོན་པ། ། དང་པོ་བྱང་ཆུབ་མཆོག་ཏུ་སེམས་བསྐྱེད་བསྐྱེད་པ་ནས། ། རྣམ་པར་འདྲེན་པ་རྣམས་ཀྱི་དམ་ཆོས་ཟད་ཀྱི་དུས། ། དེ་བར་རྒྱལ་བ་དེ་དག་བསོད་ནམས་གང་ཡིན་པ། ། ཕ་རོལ་ཕྱིན་དང་ལྡན་དང་སངས་རྒྱས་ཆོས་གང་དང༌། །
གང་ཡང་སངས་རྒྱས་སྲས་རྣམས་དང་ནི་ཉན་ཐོས་དང༌། ། སློབ་དང་མི་སློབ་དགེ་བ་ཟག་བཅས་ཟག་མེད་པ། ། བསྡུས་ནས་བྱང་ཆུབ་སེམས་དཔའ་རྗེས་སུ་ཡི་རངས་ཤིང༌། ། འགྲོ་བའི་དོན་རྒྱུ་བྱང་ཆུབ་ཕྱིར་ནི་ཐམས་ཅད་བསྔོ། ། ཞེས་དང༌། ཕལ་པོ་ཆེ་ལས། ཕྱོགས་བཅུའི་འཇིག་རྟེན་དག་ན་གང་ཡོད་པའི། ། དགེ་བ་དེ་དག་ཡང་ཡང་བསྒྲུབས་པས་ན། ། འགྲོ་བ་ཀུན་ལ་ཕན་དང་བདེ་སེམས་ཀྱི། ། ཡེ་ཤེས་མཁས་པ་དེ་དག་ཡོངས་སུ་བསྔོ། །
ཞེས་པ་ལྟར་ཏེ། མདོར་ན་སྒོ་གསུམ་གྱིས་མངོན་པར་འདུ་བགྱིས་པའི་བསོད་ནམས་ཀྱི་ཚོགས་ཇི་སྙེད་པ་དག་ནི་རྫོགས་པའི་བྱང་ཆུབ་ཀྱི་ཕྱིར་ཡོངས་སུ་བསྔོ་བར་བྱ་བའི་ཆོས་སོ། ། གཉིས་པ་གང་དུ་བསྔོ་བའི་ཡུལ་ནི། དགེ་བ་དེ་དག་ཀྱང་སངས་རྒྱས་ཀྱིས་ལས་གཞན་པ་འཇིག་རྟེན་པའི་ཆེན་པོ་ཚངས་པ་དང༌། བརྒྱ་བྱིན་དང༌། སྟོང་འཁོར་ལོས་སྒྱུར་བའི་རྒྱལ་པོ་དང༌། ཁམས་ཀྱི་རྒྱལ་ཕྲན་དང༌། འཁོར་དང་ལོངས་སྤྱོད་ཆེན་པོ་དང་ལྡན་པ་ལ་སོགས་པ་འཁོར་བའི་བདེ་འབྲས་སྒྲུབ་པའི་ཆེད་དུ་བསྔོ་བར་བྱ་བ་ནི་མ་ཡིན་ཏེ། དེ་དག་ནི་དངོས་སམ་བརྒྱུད་ནས་སྡུག་བསྔལ་རྒྱུ་དང་བཅས་པ་ལས་མ་བརྒལ་བ་ཡིན་ལ། དགེ་བ་ནི་གཏན་གྱི་འདུན་མ་བསྒྲུབ་པའི་ཕྱིར་བསགས་པ་ཡིན་པས་སོ། །
དེར་མ་ཟད་རང་ཉིད་གཅིག་པུ་སྡུག་བསྔལ་དང་བྲལ་བ་ཙམ་གྱི་འབྲས་བུ་ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོ་བ་ཡང་མ་ཡིན་ཏེ། དེ་དག་ནི་རང་དོན་ཞི་བའི་བདེ་བ་ལྷུར་བྱེད་པས། གཞན་དོན་དུ་རྫོགས་པའི་བྱང་ཆུབ་ཐོབ་པའི་གེགས་སུ་བྱེད་པའི་ཕྱིར་རོ། ། དེ་བས་ན་སྲིད་པ་དང་ཞི་བའི་མཐའ་ལ་མི་གནས་པ་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་ས་འབའ་ཞིག་ནི་བསྔོ་བའི་ཡུལ་དུ་གྱུར་པ་ཡིན་ནོ། ། དེ་སྐད་དུ་ཡང་རྒྱལ་བའི་ཡུམ་ལས། དགེ་བའི་རྩ་བ་ཐམས་ཅད་རྣམ་པ་ཐམས་ཅད་མཁྱེན་པ་ཉིད་མ་གཏོགས་པར་ཉན་ཐོས་ཀྱི་སའམ། རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པ་ཡིན་ནོ་ཞེས་དང༌། མགོན་པོ་བྱམས་པས་ཀྱང༌། ཁམས་གསུམ་གཏོགས་པ་མ་ཡིན་དང༌། ། ཞེས་བྱ་བ་ལ་སོགས་པ་གཞན་ཡང་མང་དུ་འབྱུང་ངོ༌། །
གལ་ཏེ་དེ་ལྟར་ཡིན་དུ་ཆུག་ཀྱང༌། ཚེ་རིང་བ་དང༌། ནད་མེད་པ་དང༌། དཔལ་འབྱོར་རྒྱས་པ་དང༌། རིགས་བཟང་པོར་སྐྱེ་བ་ལ་སོགས་པ་གནས་སྐབས་ཀྱི་ཕུན་སུམ་ཚོགས་པའི་ཆེད་དུ་བསྔོ་བའང་དངོས་སུ་མཐོང་བ་ཅི་ཞིག་ཅེ་ན། གནས་སྐབས་ཀྱི་ཕུན་སུམ་ཚོགས་པ་འབའ་ཞིག་གི་ཕྱིར་བསྔོ་བ་ནི་དམིགས་པ་དམན་པ་ཡིན་པས་འཇིག་རྟེན་པའི་བསྔོ་བ་ལས་མ་འདས་པའི་ཕྱིར་བསྔོ་ཉེས་པ་ཡིན་ལ། མཐར་ཐུག་གི་འབྲས་བུ་ཐམས་ཅད་མཁྱེན་པའི་ཕྱིར་གཙོ་བོར་དམིགས་ནས། དེ་ཉིད་མངོན་དུ་མ་གྱུར་བར་གྱི་སྐྱེ་བ་དང་ཚེ་རབས་ཐམས་ཅད་དུ་གནས་སྐབས་ཀྱི་འབྲས་བུ་ཕུན་སུམ་ཚོགས་པའི་ཕྱིར་བསྔོ་བ་ནི་མི་འགལ་ཏེ། བྱང་ཆུབ་སྒྲུབ་པ་ལའང་འགལ་རྐྱེན་མེད་པ་དང༌། མཐུན་རྐྱེན་ཕུན་སུམ་ཚོགས་པ་ནི་ལམ་མྱུར་དུ་མཐར་ཕྱིན་པའི་གྲོགས་སུ་འགྱུར་བའི་ཕྱིར་དང༌།
བརྒྱུད་ནས་གཞན་དོན་དུ་རྫོགས་པའི་བྱང་ཆུབ་ཀྱི་རྒྱུར་འགྱུར་བའི་ཕྱིར་རོ། ། གསུམ་པ་ཇི་ལྟར་བསྔོ་བ་ལམ་ལ་གཉིས་ལས། དང་པོ་མི་མཐུན་པའི་ཕྱོགས་སྤོང་བར་བསྟན་པ་ནི། གལ་ཏེ་བསོད་ནམས་བྱས་པ་བསྔོ་བ་ལ་གུས་པ་ལྷུར་བྱེད་ནའང་འཁོར་གསུམ་དུ་དམིགས་པ་མེད་པའི་ཤེས་རབ་ཀྱིས་མ་ཟིན་པའི་བསྔོ་བ་ནི་ཡོངས་སུ་བསྔོ་བར་མི་ཆུད་དེ། དཔེར་ན་སྐྱེས་བུ་གང་ལ་ལ་ཞིག་གིས་ལུས་ཟུང་བརྟས་པའི་ཆེད་དུ་ཁ་ཟས་རོ་བཟང་པོ་དང་ལྡན་པ་གཡོས་ནའང༌། དུག་དང་སྦྲགས་ཏེ་ཟོས་པས་ཕན་པར་མི་འགྱུར་བ་ཁོ་ནར་མ་ཟད་ལུས་འཇིག་པའི་རྐྱེན་དུ་འགྱུར་བ་ལྟར། སངས་རྒྱས་ཀྱི་བྱང་ཆུབ་མངོན་པར་འདོད་པས་ཀུན་ནས་བསླངས་ཏེ་བསོད་ནམས་བྱ་བའི་དངོས་པོ་མངོན་པར་འདུས་བྱས་ནས་བསྔོ་བ་ན་འཁོར་གསུམ་དུ་མཚན་མར་འཛིན་པའི་འདུ་ཤེས་ཅན་གྱིས་བསྔོ་བ་བྱས་ན་དེ་ནི་དམིགས་པ་དུག་དང་བཅས་པའི་བསྔོ་བར་འགྱུར་ཏེ། བརྒྱད་སྟོང་པ་ལས། དམིགས་པའི་འདུ་ཤེས་ཅན་ལ་ཡོངས་སུ་བསྔོ་བ་མེད་དོ། ། དེ་ཅིའི་ཕྱིར་ཞེ་ན།
དམིགས་པ་ནི་དུག་དང་བཅས་པའོ་ཞེས་དང༌། སྡུད་པ་ལས་ཀྱང༌། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། ། ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། ། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། ། དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། ། ཞེས་སོ། ། གཞན་ཡང་དེ་ལྟ་བུའི་རྣམ་པར་རྟོག་པ་དེ་ནི་ཤེས་བྱའི་སྒྲིབ་པའང་ཡིན་ཏེ། མགོན་པོ་བྱམས་པས། འཁོར་གསུམ་རྣམ་པར་རྟོག་པ་གང༌། །
དེ་ནི་ཤེས་བྱའི་སྒྲིབ་པར་འདོད། ། ཅེས་སོ། ། དེས་ན་དམིགས་པའི་ཟུག་རྔུ་ཅན་གྱི་བསྔོ་བ་ནི་སྤོང་བར་བྱ་བ་ཉིད་དུ་བསྟན་ཏོ། ། གཉིས་པ་མཐུན་པའི་ཕྱོགས་སྒྲུབ་པར་བསྟན་པ་ནི། ཐབས་དང་ཤེས་རབ་ཀྱིས་ཟིན་པའི་བསྔོ་བས་ཡོངས་སུ་བསྔོས་ན་བཟང་པོ་བཞི་དང་ལྡན་པའི་བསྔོ་བར་ཡང་འགྱུར་ཏེ། དམིགས་པ་བཟང་དང་སྟོན་པ་བཟང༌། ། ཐབས་བཟང་བ་དང་ངེས་འབྱུང་དང༌། ། སྤྱོད་པ་བཟང་པོའི་བདག་ཉིད་ཀྱིས། ། ཡང་དག་སྨོན་ལམ་ཡིན་པར་བཤད། ། ཅེས་པ་ལྟར་རོ། །
དེ་ལས་ཐབས་ནི་བྱང་ཆུབ་ཀྱི་སེམས་ཀྱི་རྩིས་ཟིན་པ་སྟེ། ཇི་ལྟར་བསྒྲུབས་པའི་དགེ་བ་ཐམས་ཅད་ཀྱང་ནམ་མཁའ་དང་མཉམ་པའི་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་དུ་ཐོབ་པའི་ཕྱིར་ཡོངས་སུ་བསྔོ་སྙམ་པའི་འདུན་པ་དང་མ་བྲལ་བ་སྟེ། སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང༌། ། སེམས་ཅན་དོན་ལས་གཞན་མི་སྤྱད། ། སེམས་ཅན་ཁོ་ནའི་དོན་གྱི་ཕྱིར། ། ཐམས་ཅད་བྱང་ཆུབ་ཕྱིར་བསྔོའོ། ། དེ་ལྟ་བུའི་བྱང་ཆུབ་སེམས་ཀྱི་སྟོབས་ཀྱིས་ཡོངས་སུ་ཟིན་པའི་བསོད་ནམས་ཀྱི་འབྲས་བུ་ནི་ནམ་ཡང་ཟད་པ་མེད་ཅིང་འཕེལ་བར་འགྱུར་བའི་ཕྱིར་དགེ་བ་གཞན་ཐམས་ཅད་ལས་མཆོག་ཏུ་གྱུར་པ་དཔག་བསམ་གྱི་ཤིང་གི་དཔེས་བསྟན་ཏེ། ཇི་སྐད་དུ། དགེ་བ་གཞན་ཀུན་ཆུ་ཤིང་བཞིན་དུ་ནི། །
འབྲས་བུ་སྤྱད་པས་ཟད་པར་འགྱུར་བ་ཉིད། ། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། ། འབྲས་བུ་འབྱིན་པས་མི་ཟད་འཕེལ་བར་བྱེད། ། ཅེས་དང༌། སེམས་ཅན་ཚད་མེད་པ་ལ་དམིགས་པས་བསོད་ནམས་ཀྱང་ཚད་མེད་པ་འབྱུང་སྟེ། རིན་ཆེན་ཕྲེང་བ་ལས། སེམས་ཅན་ཁམས་ནི་ཚད་མེད་ལ། ། ཕན་འདོད་དེ་ནི་དེ་འདྲའོ། ། ཞེས་སོ། ། ཅིག་ཤོས་ཤེས་རབ་ནི་ཆོས་ཐམས་ཅད་ལྟ་བ་བདག་མེད་པས་ཟིན་པ་སྟེ།
དེའང་དོན་དམ་པར་ཆོས་ཐམས་ཅད་ཀྱི་རང་བཞིན་སྤྲོས་པའི་མཐའ་ཐམས་ཅད་དང་བྲལ་བར་ཤེས་ནས། འདིར་དངོས་པོ་དང་བསམ་པ་དང་ཡུལ་ཏེ། འཁོར་གསུམ་པོ་ཡོངས་སུ་དག་པའི་ཚུལ་གྱིས་མི་དམིགས་པའི་རྣམ་པ་ཅན་ཏེ། སྡུད་པ་ལས། གལ་ཏེ་འདི་ལྟར་ཆོས་འདི་འགགས་ཤིང་ཟད་པ་དང༌། ། གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། ། ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། ། དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། ། ཞེས་དང༌། མངོན་པར་རྟོགས་པའི་རྒྱན་ལས།
དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། ཞེས་སོ། ། ཐ་སྙད་ཀུན་རྫོབ་ཏུ་སྒྱུ་མ་མཁན་གྱིས་སྤྲུལ་པའི་སྤྲུལ་པ་ལྟར་སྣང་ཡང་རང་བཞིན་མི་དམིགས་པ་ཉིད་དུ་བསྔོ་བ་སྟེ། མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་འདྲར་ཤེས་པར་གྱིས། ། ཞེས་གསུངས་སོ། །
དེ་ལྟ་བུའི་ཚུལ་གྱིས་བསྔོ་བའང༌། སྤྱོད་འཇུག་ལས། སངས་རྒྱས་བྱང་ཆུབ་སེམས་དཔའ་དག ། ཀུན་ཏུ་ཐོགས་མེད་གཟིགས་པ་ལྡན། ། དེ་དག་ཀུན་གྱི་སྤྱན་སྔ་ན། ། བདག་ནི་རྟག་པར་གནས་སོ་ཞེས། ། ཞེས་གསུངས་པ་ལྟར་ཕྱོགས་བཅུ་རབ་འབྱམས་མུར་ཐུག་པ་མེད་པའི་ཞིང་ཁམས་རྣམས་སུ་བཞུགས་པའི་བཅོམ་ལྡན་འདས་སྲས་དང་སློབ་མར་བཅས་པ་ཐམས་ཅད་དཔང་པོར་བཞུགས་ནས་ཇི་ལྟར་བསྔོས་པ་དེ་ལྟར་དུ་འགྲུབ་པར་བྱིན་གྱིས་རློབས་པར་མོས་ནས་བསོད་ནམས་བྱ་བའི་དངོས་པོ་ཐམས་ཅད་བླ་ན་མེད་པའི་བྱང་ཆུབ་ཀྱི་ཕྱིར་ཡོངས་སུ་བསྔོ་བ་ནི་ཇི་ལྟར་བསྔོ་བའི་ཚུལ་དུ་བཤད་པ་ལགས་སོ། ། གསུམ་པ་དེ་བྱང་ཆུབ་ཏུ་བསྔོ་བ་ནི། དེའང་ཇི་ལྟར་སྔོན་གྱི་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་དང་ཀུན་ཏུ་བཟང་པོ་ལ་སོགས་པ་འཕགས་པ་རྣམས་ཀྱི་སྤྱོད་པའི་རྗེས་སུ་སློབ་ཅིང་རྗེས་སུ་སྒྲུབ་པའི་འདུན་པ་དང་བཅས་ཏེ། གཞལ་དུ་མེད་པའི་ལེགས་བྱས་ཀྱི་ཕུང་པོ་འདི་ཉིད་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་ཆུབ་ཀྱི་རྒྱུར་ཡོངས་སུ་བསྔོ་སྟེ།
དེའང་མདོ་སྡེ་དྲན་པ་ཉེ་བར་གཞག་པ་ལས། སངས་རྒྱས་ཆོས་དང་དགེ་འདུན་ལ་བསྟོད་པ། ། གསལ་བར་འགྱུར་བའི་སྙན་དངགས་འབད་པར་བྱ། ། ཞེས་དང༌། དམ་པའི་ཆོས་ཤིན་ཏུ་གསལ་བར་བྱེད་པའི་སྙན་དངགས་བྱའོ། ། དེ་ལས་མྱ་ངན་ལས་འདས་པའི་མཐར་ཐུག་པར་འགྱུར་རོ། ། ངལ་བ་འབྲས་བུ་དང་བཅས་པར་འགྱུར་རོ། ། གཞན་དག་གིས་དེ་རབ་ཏུ་བསྔགས་པར་འགྱུར་རོ། ། ལུས་ཞིག་ནས་ཤི་བའི་འོག་ཏུའང་ལྷ་རྣམས་སུ་སྐྱེ་བར་འགྱུར་རོ་ཞེས་གསུངས་པ་ལྟར་འདིར་ཇི་ལྟར་བསྔོ་བའི་ཚིགས་སུ་བཅད་པའང་འཕགས་པའི་ཡུལ་གྱི་པཎྜི་ཏ་ཆེན་པོ་དཔལ་ལྡན་དབྱུག་པ་ཅན་གྱི་གཞུང་གི་རྗེས་སུ་འབྲངས་ནས། རྒྱན་གྱི་སྦྱོར་བ་ཕུན་སུམ་ཚོགས་པའི་ཁོངས་ལས་ཉེ་བར་དྲངས་ཏེ་ཅུང་ཟད་ཅིག་བརྗོད་པ་ནི།
འདི་ལྟ་སྟེ། ཨོཾ་སྭསྟི་སིདྡྷོ་བྷ་ཝ་ཏུ།
རང་བཞིན་བརྗོད་པ་ལས་ཡོན་ཏན་གྱི་རང་བཞིན་བརྗོད་པ།་་་་་ གང་གི་རང་བཞིན་སྐྱེ་དང་གནས་དང་འཇིག་ལས་རྣམ་གྲོལ་འདུས་མ་བྱས། ། ལྷུན་གྲུབ་ཞི་བ་ཆེན་པོའི་སྐུ་ནི་སྤྲོས་མཐར་ནམ་ཡང་གནས་པ་མིན། ། འགྲོ་བ་ཐམས་ཅད་རང་གི་གོ་འཕང་འཁྲིད་པའི་ཐབས་མཁྱེན་ཐུགས་རྗེ་ཆེ། ། བསམ་གྱིས་མི་ཁྱབ་ནུས་པའི་བདག་ཉིད་སངས་རྒྱས་རྣམས་ལ་སྐྱབས་སུ་མཆི། ༡ ། རྙོག་བྲལ་ ་་་་་ཡན་ལག་གཅིག་པའི་གཟུགས་ཅན། ཡེ་ཤེས་དམ་པ་ལས་གཞན་སྒྲ་རྟོག་ཡུལ་ལས་རིང་དུ་འདས། །
གཉིས་སུ་བགྱི་དང་ཀུན་དུ་རྟོག་པའི་སྒྲིབ་པ་ཀུན་གྱིས་མ་བསྒྲིབས་པ། ། དེ་ཉིད་ཐོབ་བྱེད་མཐོང་དང་བསྒོམ་ལམ་རྨོངས་པ་ཟ་བའི་གསུས་པོ་ཆེ། ། ཤེས་བྱའི་གནས་ལུགས་ཡང་དག་སྣང་བྱེད་དམ་པའི་ཆོས་ལ་སྐྱབས་སུ་མཆི། ༢ ། རིང་ ་་་་་ཆ་ཤས་ཀྱི་གཟུགས་ཅན། མོའི་དུས་ནས་ལེགས་སྦྱངས་བློ་གྲོས་སྣང་བའི་གཏེར་གྱི་དཀྱིལ་འཁོར་རྒྱས། ། ཟབ་ཡངས་ཆོས་ཚུལ་ཡིད་བཟངས་རྐང་པ་བཀོད་པའི་གནས་སུ་ཆགས་ཐོགས་བྲལ། ། ཕྲིན་ལས་འོད་རླབས་གཞལ་དུ་མེད་པས་ལུང་རྟོགས་ཆོས་ཀྱི་འདབ་སྟོང་ཚལ། ། རྒྱ་ཆེར་འབྱེད་པའི་རྩ་ལག་རྨད་བྱུང་འཕགས་པའི་ཚོགས་ལ་སྐྱབས་སུ་མཆི། ༣ །
འགྲོ་ ་་་་་གཟུགས་ཅན་གྱི་གཟུགས་ཅན། ལ་ཕན་པའི་བློ་གྲོས་འབྲུག་སྒྲའི་གར་གྱི་གླུ་དབྱངས་ལེན་པ་མོས། ། དགེ་ཚོགས་བྱང་ཆུབ་སྨིན་པའི་ཡོན་ཏན་སྤྲིན་གྱི་མཛའ་བོ་ལ་ཆགས་ནས། ། ལེགས་བྱས་སྤུ་སྡུག་མཐའ་དག་བསྡེབས་པའི་སྣ་ཚོགས་གོས་ཀྱིས་ལེགས་པར་བརྒྱན། ། འབྲས་བུ་ཡིད་འོང་འགུགས་པའི་སྨོན་ལམ་འཕྲིན་ཡིག་སྙན་པའི་རྒྱུད་མངས་འཁྲོལ། ༤ ། བྱ་བའི་རང་བཞིན་བརྗོད་པ།་་་་་ བཟོད་པར་ལྡན་པས་བརྒྱན་པའི་འཇིག་རྟེན་འདི་ཡི་གདུལ་བྱ་རིགས་ཅན་གསུམ། ། ཐ་དད་བློ་དང་འཚམ་པར་ཐེག་པའི་ཆོས་ཀྱི་འཁོར་ལོ་ལེགས་བསྐོར་བས། ། མངོན་མཐོ་ངེས་པར་ལེགས་པའི་ཕན་པ་ཅི་ཡང་འབྱུང་གནས་བླ་ན་མེད། །
བསྟན་པ་འདི་ཡི་བྱེད་པོར་གྱུར་པ་སྟོན་མཆོག་དམ་པ་ཤཱཀྱའི་གཙོ། ༥ ། རྐང་པ་གསུམ་གྱི་ཐོག་མར་ཡོད་པའི་ཟུང་ལྡན།་་་་་ དེ་ཉིད་ཀྱིས་མཚོན་ཕྱོགས་བཅུ་དག་ཏུ་ལྷ་ཡི་རྫིང་རིང་རབ་སོང་བ། ། དེ་དག་རྣམས་སུ་ཁྱབ་པར་བརྡལ་བར་ཕྲ་རབ་རྡུལ་གྱི་གོ་སར་ཡང༌། ། བགྲང་བ་ལས་འདས་ཞིང་གི་བཀོད་པ་ཚར་དུ་དངར་བས་གཏམས་གྱུར་པ། ། དེ་དག་ཀུན་དུ་བྱོན་དང་འབྱོན་འགྱུར་འཚོ་ཞིང་གཞེས་པའི་སངས་རྒྱས་རྣམས། ༦ ། ངག་དོན་ཀྱི་དཔེ་ལས་བཞིན་སྒྲ་གཅིག་པ་ཅན།་་་་་ སྟོན་མཆོག་དེ་དག་རེ་རེ་ལ་ཡང་གདུང་འཚོབ་འགྱུར་བ་རྒྱལ་བའི་སྲས། །
སློབ་མར་གྱུར་པའི་འཕགས་པ་དང་བཅས་འཁོར་ཚོགས་བྱེ་བ་ཁྲག་ཁྲིག་གིས། ། མདུན་ནས་ལེགས་པར་བདར་བའི་ངོ་མཚར་རྒྱུ་སྐར་ཚོགས་ཀྱི་དོ་ཤལ་ཅན། ། ཀུན་དུ་ཕན་པ་གཞོན་ནུས་བརྒྱན་བཞིན་མཛེས་པར་གྱུར་པ་གང་དག་ཡོད། ༧ ། འདི་ ་་་་་བསྡུས་ཤིང་མ་བསྡུས་པའི་གཟུགས་ཅན། ན་བསོད་ནམས་མྱུ་གུ་གཞོན་ནུས་ཕྱོགས་རབ་དཀྲིགས་པ་དབྱར་གྱི་དཔལ། ། གནས་སྐབས་མཐར་ཐུག་སྙིང་པོ་གང་ཡིན་སྟོན་དུ་ཉེ་བར་བསུ་བའི་ཚེ། ། གང་བསམ་དོན་གྱི་སྙེ་མ་ཀུན་ནས་སྨིན་བྱེད་དུས་ཀྱི་རྒྱལ་མོ་ཡིས། ། བསྔོ་བྱ་སྨོན་པའི་དངོས་པོ་ཐམས་ཅད་སྙན་དངགས་དམ་པའི་རྒྱང་གླུ་ལེན། ༨ །
རབ་ཏུ་སྤེལ་བ།་་་་་ འོན་ཏེ་སྐྱེ་བའི་འཁྲི་ཤིང་གར་མའི་ལག་པ་བཞིན་དུ་བསྒྱུར་བའི་ཚེ། ། གཡོ་སྒྱུའི་གཏམ་དང་ཀྱལ་བ་ལ་སོགས་འཕྱོན་འདྲིད་སྤངས་པ་ཡང་མི་དྲན། ། དྲང་སྲོང་ངག་གི་མཚོན་ཆ་རྣོན་པོར་ལྡན་པའི་སྐྱེ་བ་ཉིད་ཀྱང་མིན། ། རིག་སྔགས་གྲུབ་པའི་གཙུག་ཏོར་ཡང་མིན་དེ་སྲིད་ཐམས་ཅད་གཞན་གྱི་དབང༌། ༩ ། སྤང་གནས་མེད་པའི་བྱེད་རྒྱུ།་་་་་ དེ་སླད་དུ་ནི་བགྲང་ལས་འདས་པའི་སྐྱེ་བར་སྐྱོན་རྣམས་བསྐམས་བྱས་པས། ། ཡོན་ཏན་མཐའ་དག་ལྷུན་གྲུབ་རང་བཞིན་དབུགས་ཀྱི་རྒྱུ་བའི་རྒྱུན་རེར་ཡང༌། ། གཞན་དོན་ཉིད་དུ་མི་འགྱུར་འགའ་ཡང་མེད་པའི་དབང་བཅུ་ལྡན་པ་རྣམས། །
དེ་རིང་བདག་ཅག་ཇི་ལྟར་སྨོན་པ་སྙིང་པོ་ཀུན་གྱིས་ལྕི་བར་མཛོད། ༡༠ ། རབ་རྟོག་བཞིན་སྒྲ་ཅན།་་་་་ ཕྱག་གི་འོས་གྱུར་དེ་དག་སོ་སོའི་སྤྱན་སྔ་རུ། ། གྲངས་མེད་སྤྲུལ་པའི་སྨྲ་བ་མཁས་པ་དང་འགྲོགས་ཏེ། ། ཡོན་ཏན་ཕུང་པོ་གཏམ་དུ་གླེང་བའི་ཁུར་ལྕི་བས། ། ཡན་ལག་ལྔ་ཡང་དུབ་པས་ས་ལ་ངལ་བསོ་བཞིན། ༡༡ ། བསྡུས་ཤིང་མ་བསྡུས་པའི་གཟུགས་ཅན།་་་་་ རང་སེམས་སྒྱུ་མའི་རྒྱལ་པོ་འདིས་ནི་སྐད་ཅིག་རེར། །
བསྐལ་པ་ཀུན་གྱི་ཉེར་སྤྱད་ཉིད་དུ་རྟག་འཇོ་བའི། ། གྱ་ནོམ་མེ་ཏོག་བདུག་པ་ལ་སོགས་ལྷ་མིའི་དཔལ། ། སྣང་སྟོང་མཆོད་པའི་ལྟད་མོ་ཅི་ཡང་ངོམ་ལ་དགའ། ༡༢ ། རིགས་མཐུན་ལྡོག་པ་ཅན།་་་་་ ཞོ་འཐུང་རུས་པའི་སྤྱད་ཀྱིས་བརྡར་ཡང་ཉམས་པ་མེད། ། པཀྵུའི་རྒྱུན་གཙང་ཕབ་པས་ཀྱང་ནི་དག་མིན་པའི། ། རང་བཞིན་བཅས་པར་བགོས་པའི་དྲི་མ་ནག་པོ་ཡིས། ། ཐར་པ་སྒྲིབ་པར་བྱེད་དེ་སྟོབས་བཞིའི་ཆོ་གས་སྦྱང༌། ༡༣ །
རྨད་དུ་བྱུང་བའི་དཔེ།་་་་་ ཟླ་གཞོན་ཡིད་འོང་ཟེར་གྱི་ཐིགས་པ་འཛག་པ་འདིས། ། འཁོར་བ་མྱ་ངན་ལས་འདས་དགེ་བ་དཀར་པོ་ཡང༌། ། ཆེས་དཀར་བྱེད་པའི་ནུས་པ་ཡོད་ན་ད་ལྟ་བདག ། དགེ་ལ་ཡི་རངས་བསྒོམས་པའི་རྗེས་སུ་ཅིས་མི་འགྲོ། ༡༤ ། འོས་ཤིང་མི་འོས་པའི་དོན་གཞན་བཀོད་པ།་་་་་ ཡོན་ཏན་མ་རྫོགས་དེ་སྲིད་དབེན་པ་ལ་དགའ་མོད། ། མི་མཆོག་བདུད་རྩིའི་གཏམ་ལ་སྤྲོ་མེད་རིགས་པ་མིན། ། གོང་བུར་འཐུམས་པའི་ཆུ་སྐྱེས་སྒྲ་མེད་ཡུར་བའི་ལས། །
འདབ་སྟོང་ཡོངས་སུ་གྲོལ་བས་མི་འོས་པ་མིན་ནམ། ༡༥ ། གཞན་གྱི་དབང་གིས་འགོག་པ།་་་་་ ཟབ་ཞི་བདེ་དབྱིངས་སྤྲོས་པ་བརྟུལ་ལ་དགྱེས་པ་རྣམས། ། རྒྱལ་བའི་སྲས་ཆེན་འགྲོ་ལ་སྙིང་རྗེས་སེམས་འཁྲུགས་ནས། ། དུས་དྲུག་རྒྱལ་བའི་ཐུགས་རྗེས་བསྐུལ་བ་ཐམས་ཅད་ལ། ། གྲོས་སུ་དྲིས་དང་བདག་ཀྱང་དེ་དང་མཐུན་པར་སྨྲ། ༡༦ ། མ་བསྡུས་པའི་གཟུགས་ཅན།་་་་་ དེ་ལྟའི་ཞིང་བསམ་སྦྱོར་བ་དག་པའི་མྱོས་བུམ་ལས། །
དགེ་བའི་ཟིལ་མངར་མུ་ཏིག་མདངས་འཚེར་རབ་འཐུངས་པས། ། ཡོན་ཏན་མི་ཟད་མཆོག་གི་ལང་ཚོ་དར་བའི་འཛུམ། ། ཆོས་ཀྱི་འོད་རླབས་བྱེ་བ་ཕྲག་མང་གསལ་གྱུར་ཅིག ༡༧ ། འདི་ ་་་་་ཡན་ལག་གཅིག་པའི་གཟུགས་ཅན། ན་རིང་མོའི་དུས་ན་རྒྱལ་བའི་བསྟན་པ་ལ། ། ཕན་པའི་སྨོན་ལམ་སྙན་དངགས་དམ་པའི་སྐུད་པ་ཡིས། ། ལན་བརྒྱར་བཙེམས་པ་དུས་འདིར་སྡོམ་བརྩོན་རྒྱལ་པོ་ཡི། ། བརྟུལ་ཞུགས་ལ་བརྟེན་དམ་པའི་ཚུལ་ལ་སྤྲོ་བ་ཅན། ༡༨ །
གང་དེ་ཇེ་ མ་བསྡུས་པའི་གཟུགས་ཅན།་་་་་ མཐོའི་རིགས་ཀྱི་མ་ལ་ཡ་ཡི་ནགས། ། སྐྱེ་བ་དམ་པའི་དཔལ་གྱི་དུམ་བུར་འཁྲུངས་གྱུར་པ། ། གང་ཚེ་མཆེད་ཟླར་གྱུར་པའི་སཱ་ལ་ཟུང་དང་བཅས། ། བྱང་ཆུབ་སྤྱོད་པར་ཡང་དག་ཞུགས་པའི་དགའ་སྟོན་དུ། ༡༩ ། བྱ་བ་བརྗོད་པ་ཐ་མའི་གསལ་བྱེད།་་་་་ དྲང་སྲོང་ཆེན་པོའི་བཀའ་ལུང་ཡོངས་ཀྱི་རྣམ་པར་འགྲེལ། ། འཇིག་རྟེན་ཁམས་སུ་རིང་པོར་བརྟན་པའི་ཆོ་ག་རུ། ། མི་ཟད་ཆོས་ཀྱི་གཏོང་བ་རྟག་ཏུ་འབྱུང་བའི་དཔྱིད། །
པར་ཞེས་བྱ་བའི་ཡི་གེ་རབ་ཏུ་གསལ་བ་བསྐྲུན། ༢༠ ། ཚུལ་ ་་་་་ཡོན་ཏན་བརྗོད་པ་ཐ་མའི་གསལ་བྱེད། འདི་ཐོག་མར་མངོན་པར་བརྩམས་པའི་གཡར་དམ་བཅས། ། བར་དུ་སྙིང་སྟོབས་ཞུམ་པ་མེད་པར་གཏོང་བ་རྩོམ། ། ཐ་མར་ལེགས་པར་ཕ་རོལ་ཕྱིན་ལ་དགྱེས་པའི་འཛུམ། ། བརྒྱ་ཕྲག་གྲོལ་བ་ལས་བྱུང་དགེ་བ་དཀར་པོ་དང༌། ༢༡ ། སྟོང་བ་མཚུངས་པའི་རབ་སྤེལ།་་་་་ དེ་ཡི་དྲིན་གྱིས་སྲིད་པ་གསུམ་གྱི་ཁོངས་དག་ཏུ། །
བསོད་ནམས་གོམ་པ་བགྲང་དུ་མེད་པ་གང་དག་བཀོད། ། དུས་གཞན་དུ་ཡང་སྡིག་པའི་སྙིང་ལ་འབིགས་སྙམ་ཅན། ། བདེ་བའི་འབྱུང་གནས་ཟླ་འོད་འདྲ་བ་བསགས་པ་དང༌། ༢༢ ། མི་ ་་་་་དངོས་པོའི་དཔེ། བདག་འཁོར་ལོ་རིན་ཆེན་གང་དུ་བགྲོད་པ་དེར། ། དཔུང་གི་ཚོགས་ཀྱང་དེ་ན་མངོན་ཕྱོགས་རྒྱུ་བ་བཞིན། ། དེང་འདིར་ས་བདག་ཆེན་པོས་དགེ་བ་བརྩམས་རྗེས་སུ། ། དངོས་དང་བརྒྱུད་པའི་གྲོགས་ལྡན་གང་དག་ཡོད་པ་དང༌། ༢༣ །
ལེགས་ ་་་་་ཡོངས་སུ་བརྗེས་པ། བྱས་གང་ལས་འཕོས་པར་གྱུར་པའི་ཡི་གེའི་འཛུམ། ། ཕྱོགས་ཀྱི་དཀྱིལ་འཁོར་མཛེས་པའི་རྒྱན་དུ་ལེགས་བྱིན་པས། ། དེ་དག་ཀུན་ནས་དམ་པའི་ཆོས་ཕྱིར་དམིགས་པའི་རྫས། ། གང་དག་ལེགས་བསྟབས་འགྲོ་བ་རྣམས་ཀྱི་དགེ་བས་མཚོན། ༢༤ ། ཕྱོགས་ ་་་་་ཡོན་ཏན་བརྗོད་པ་ཐ་མའི་གསལ་བྱེད། བཅུའི་དེ་བཞིན་གཤེགས་པ་སྲས་དང་སློབ་མར་བཅས། ། དང་པོར་ཐེག་པ་གང་དང་གང་དུ་ཞུགས་པ་ནས། ། དེ་དེའི་བྱང་ཆུབ་སྙེ་མ་ཉིད་དུ་རབ་སོང་བ། །
ཕྲིན་ལས་འགྲོ་བའི་དཔལ་དུ་གནས་གྱུར་དགེ་བ་དཀར། ༢༥ ། དེ་ ་་་་་ལྡན་པའི་གཟུགས་ཅན། བཞིན་སོ་སོ་སྐྱེ་བོར་གཏོགས་པ་གང་དག་གིས། ། ཀུན་གཞིའི་ཞིང་ལ་བཅས་དང་རང་བཞིན་རྣམ་པར་དཀར། ། ས་བོན་མ་རྨས་གང་དག་བཏབ་པ་ཡི་རང་གི ། འཛུམ་རླབས་མུ་ཏིག་མདངས་སུ་གསལ་བས་མདུན་བསུའོ། ༢༦ ། ཨེ་ ་་་་་སྤངས་ནས་མེད་པའི་བྱེད་རྒྱུ། མ་ཡོངས་བསྔོ་མཁས་པ་རྣམས་ཀྱི་བློ་གྲོས་ལ། །
མཚན་མར་དམིགས་པའི་ཟུག་རྔུ་གཞར་ཡང་ཡོད་མ་ཡིན། ། དེ་ཕྱིར་དམ་པ་རྣམས་ཀྱི་རྣམ་པར་བྱང་བ་ཡི། ། ཡོན་ཏན་ཐམས་ཅད་ལྷུན་གྱིས་གྲུབ་པའི་ཚུལ་དུ་འཕེལ། ༢༧ ། འདི་ནས་བརྩམས་ཤིས་པ་བརྗོད་པའི་རྒྱན་ཏེ་མ་བསྡུས་པའི་གཟུགས་ཀྱིས་སྤྱིར་ཤེས་པ་བརྗོད་པ་ནི།་་་་་ དེ་བཞིན་འདིར་ཡང་སྨན་འདོད་སེམས་ཀྱི་རྒྱལ་པོ་དང༌། ། མཉམ་འགྲོགས་དམིགས་པས་སྟོང་པའི་ཤེས་རབ་འཁོར་ལོ་ཡིས། ། བསོད་ནམས་ཚོགས་ཀྱི་རྒྱ་མཚོའི་ཕ་རོལ་ཕྱིན་འགྲོ་བས། ། བྱང་ཆུབ་མཆོག་ཏུ་སྒྱུ་མའི་རོལ་པས་འཇུག་གྱུར་ཅིག ༢༨ །
ཚུལ་ཆེན་ ་་་་་གཞི་གཅིག་གིས་ལས་འགལ་བའི་ཤིས་བརྗོད། གང་གིས་དགེ་བ་བཟང་པོར་རློམ་པ་ཡི། ། མཚན་མས་བྱང་ཆུབ་རེག་པར་བགྱི་བ་མེད་ན་ཡང༌། ། དེ་མཐུས་འགྲོ་བ་ཐམས་ཅད་མི་གནས་མྱ་ངན་ལས། ། འདས་པའི་གོ་འཕང་སྟེར་བའི་བདེན་པས་སྲུང་གྱུར་ཅིག ༢༩ ། ཡན་ལག་གཅིག་པའི་གཟུགས་ཅན།་་་་་ དེ་འདྲའི་གོ་འཕང་བླ་ནས་བླ་མར་བྱར་མེད་པའི། ། ཡོན་ཏན་གཞལ་དུ་མེད་པའི་ཁང་པ་ཉམས་དགའ་བར། ། བདེ་བར་འདོད་པ་སྣ་ཚོགས་ཐེག་པའི་རིམ་པ་ཅན། །
ཐུབ་དབང་བསྟན་པ་སྐྱེ་དགུའི་བླ་ན་བརྟན་གྱུར་ཅིག ༣༠ ། དགའ་བའི་འགྱུར་བ་སྒེག་པའི་ཉམས་དང་ལྡན་པ།་་་་་ བཀའ་དོན་ཟབ་དང་རྒྱ་ཆེའི་དགོངས་པ་མ་ལོན་པར། ། ཕལ་ཆེར་མ་རྟོགས་ལོག་རྟོགས་འཕྱང་མོ་ཉུག་གི་གཡང༌། ། འཕྱན་པ་གང་ཚེ་ཡང་དག་ཉིད་དུ་རྣམ་བཀོད་པའི། ། འཆོས་སྐྱོབ་དམ་པའི་ཆོས་འདི་འགྲོ་བས་འཇི་ལྟར་ཐོབ། ༣༡ ། ཁྱད་པར་བཅས་པའི་གཟུགས་ཅན།་་་་་ ད་ཀོ་ལེགས་པར་ཐོབ་པ་མཁས་པའི་ཚོགས་རྣམས་ཀྱིས། །
བཤད་དང་སྒྲུབ་པའི་གོས་མཆོག་རྣམ་པར་བརྩེགས་པའི་རྩེར། ། ཡང་དག་བཀོད་པ་ས་གསུམ་དགེ་བའི་རྒྱལ་མཚན་དུ། ། གཟི་བྱིན་རབ་ཏུ་འབར་བར་རྟག་ཏུ་རྒྱལ་གྱུར་ཅིག ༣༢ ། ཆ་ཤས་ཅན་གྱི་གཟུགས་ཅན།་་་་་ ལུགས་མཆོག་དེ་དག་མ་ནོར་ཐུགས་ཀྱི་དཔལ་བེའུ་རུ། ། ཡོངས་སུ་བཟུང་ནས་ལེགས་པར་འདོམས་ལ་ཟླ་མེད་པའི། ། གཟུངས་དང་ཏིང་ངེ་འཛིན་དང་ཤེས་རབ་སྤོབས་པའི་གཏེར། ། ས་སྐྱ་པ་སྟེ་ཁམས་གསུམ་ཆོས་ཀྱི་སྒྲོན་མ་ཆེ། ༣༣ །
མ་བསྡུས་པའི་གཟུགས་ཅན།་་་་་ གང་དེའི་ལུང་རྟོགས་ཆོས་ཀྱི་རྒྱལ་སྲིད་མཐོན་པོ་ནས། ། ཕྲིན་ལས་དམ་པའི་གསེར་སྦྱངས་འཁོར་ལོ་རིང་སོང་བ། ། ཐུབ་པའི་རྒྱལ་ཚབ་ཡོངས་ཀྱི་རྒྱལ་པོ་ཨེ་ཝཾ་པའི། ། ལུགས་མཆོག་སྲིད་པ་གསུམ་གྱི་ཁོངས་སུ་གསལ་གྱུར་ཅིག ༣༤ ། མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ།་་་་་ དེ་སོགས་གངས་ལྡན་རི་བོའི་དོ་ཤལ་གྱིས་མཛེས་པའི། ། ལྗོངས་སུ་རྒྱལ་བའི་རིང་ལུགས་ཡང་དག་སྨྲ་བའི་མཆོག ། མང་པོས་བྱི་དོར་ལེགས་བྱས་ཕྲིན་ལས་གང་དག་ཡོད། །
ཆར་ལྡན་དུས་ཀྱི་ཆུ་ཡི་གཏེར་ལ་འགྲན་གྱུར་ཅིག ༣༥ ། སོ་ ་་་་་མཐའ་དག་གི་གཟུགས་ཅན། སོ་ཐར་པའི་བསླབ་གཞིའི་རྩ་བ་ཤིན་ཏུ་བརླིང༌། ། རྒྱལ་སྲས་སྤྱོད་པའི་ཡུལ་འདབ་ཁོར་ཡུག་ཡངས་པར་བརྐྱང༌། ། གསང་ཆེན་གདམས་པའི་འབྲས་བུ་གཡུར་དུ་ཟ་གྱུར་པའི། ། ཡོངས་འཛིན་འདོད་དགུའི་ལྗོན་པ་ཐམས་ཅད་བརྟན་གྱུར་ཅིག ༣༦ ། བྱ་བའི་རང་བཞིན་བརྗོད་པ།་་་་་ ཚིག་དོན་གཟུང་བདེ་རྟོགས་པར་སླ་དང་ཟབ་རྒྱ་ཆེ། །
སྐབས་སུ་གང་བབས་གཞུང་གི་དགོས་པ་བསྡུས་པའི་དོན། ། སྒྲ་དོན་མཚམས་སུ་སྦྱོར་དང་བརྒལ་ལན་བཅས་པ་ཡིས། ། ལེགས་པར་འདོམས་པས་ས་སྟེངས་ཐམས་ཅད་མཛེས་གྱུར་ཅིག ༣༧ ། རིག་བྱེད་གཞུང་གི་ལོ་རྒྱུས་ལས་དྲངས་པའི་མཐའ་དག་གཟུགས་ཅན།་་་་་ གཞལ་བར་བྱ་བ་ཕ་རོལ་ཕྱིན་དཀའི་ས་ཆེན་གསུམ། ། འཇལ་བྱེད་ཚད་མའི་གོམ་པ་གསུམ་གྱིས་གནོན་བྱེད་པའི། ། རིགས་ལུང་འདོམས་པའི་བློ་གྲོས་པད་དཀར་མིག་ཅན་གྱིས། ། ལོག་པར་སྨྲ་བའི་བཅུད་བྲལ་རྐང་འོག་འཆིང་གྱུར་ཅིག ༣༨ །
ཉམས་ ་་་་་མ་བསྡུས་པའི་གཟུགས་ཅན། འགྱུར་རོ་ལྡན་སྒྲ་དོན་རྒྱན་གྱི་ནགས་ཁྲོད་ནས། ། གཙུག་ལག་རབ་འབྱམས་བཅད་ལྷུག་སྤེལ་མའི་ལེགས་བཤད་ཀྱི། ། གླུ་རུ་འཇོ་བས་མང་ཐོས་སེམས་ཀྱི་རི་དྭགས་ཀྱང༌། ། དཀའ་བ་མེད་འཛིན་སྨྲ་མཆོག་བྱེ་བས་མཛེས་གྱུར་ཅིག ༣༩ ། དཔེ་ལས་དཔེ་ཅན་ལྷག་པའི་ལྡོག་པ་ཅན།་་་་་ གུར་གུམ་རྒྱས་པའི་ནགས་སྟུག་བུང་བའི་སྒྲ་སྙན་ཅན། ། ཚུལ་ཁྲིམས་དག་པའི་དྲི་ཡིས་རྣམ་དབེན་ཀློག་འདོན་གྱི། ། སྒྲ་དབྱངས་རྫོགས་པ་མིན་ནོ་ཡོན་ཏན་དེ་དག་གིས། །
རིང་པོར་འཕགས་པ་འདུས་པའི་ཚོགས་ཀྱིས་གཏམས་གྱུར་ཅིག ༤༠ ། སྐྱེད་བྱེད་འགྲུབ་པའི་རྒྱུ།་་་་་ དེ་མཐུས་ལྗོངས་ཀྱི་ཐིག་ལེ་འདིས་མཚོན་འཇིག་རྟེན་ཁམས། ། དཀར་པོའི་ཕྱོགས་སུ་འཛུམ་བརྒྱ་གྲོལ་བའི་ཡིད་བཟངས་རྣམས། ། དུས་སུ་ཡིད་འོང་ཆུ་འཛིན་སྟུག་པོ་ཉིད་དུ་བྲེས། ། ཆར་ཟིམ་ཨུཏྤ་ལ་ཡི་འདབ་འདྲ་འབེབས་པ་དང༌། ༤༡ ། རྨད་དུ་བྱུང་བའི་ཉམས་ལྡན།་་་་་ ལྗོན་ཤིང་ལོ་འདབ་སྟུག་པོར་རྒྱས་པའི་གུར་ཁྱིམ་འབུབ། །
རྩ་ལྗང་ལོ་མས་སེར་བུ་འཇོ་བའི་རླུང་ཡབ་གཡོབ། ། རེས་འགའ་ཆུ་གཙང་ཟིལ་པ་སྦྲེང་བའི་འཐོར་ཡབ་བྱེད། ། མེ་ཏོག་གད་མོར་དགོད་པ་བཅས་པས་མཛེས་གྱུར་ཅིག ༤༢ ། ཕྱི་ཤེས་པར་བྱེད་པ།་་་་་ རྨ་མེད་ཆུ་བས་བཏུང་བ་ལན་མང་འཐུངས་པའི་རོས། ། སྡོང་ལྕུག་ལོ་འདབ་སྟུག་པོར་འཁྲུངས་པའི་རྩེ་མོ་ནས། ། དུས་སུ་ལང་ཚོ་དར་ལ་བབ་གྱུར་འབྲས་བུའི་ཚོགས། ། ལེགས་པར་ཡོངས་སུ་དུད་པའི་ཁུར་གྱིས་ལྕི་གྱུར་ཅིག ༤༣ །
མ་བསྡུས་པའི་གཟུགས་ཅན།་་་་་ གདེངས་ཀ་རབ་ཏུ་གཡོ་བས་མཛེས་པའི་ལྟོས་འཕྱེ་རྣམས། ། རངས་པའི་རྣམ་འགྱུར་དུས་སུ་ཉལ་འགྲོའི་བུ་མོ་དག ། ཆབ་སྒྲ་སྙན་པའི་གླིང་བུ་བསྒྱུར་བས་རི་ཀླུང་དང༌། ། ནགས་ཚལ་མཛེས་པའི་གར་སྟབས་བསྒྱུར་བ་སྤེལ་གྱུར་ཅིག ༤༤ ། ནང་ཤེས་པར་བྱེད་པ།་་་་་ གང་ཚེ་མཐོང་བའི་ཆོས་ཀྱི་བདེ་ལ་རབ་སྲེད་པའི། ། འགྲོ་འདི་ཇི་ལྟར་མངོན་པར་འདོད་པའི་ལོངས་སྤྱོད་ཕྱིར། ། ལུས་སེམས་མནར་གྱིས་དོགས་པའི་རྒྱ་ལས་གྲོལ་བའི་ཁས། །
སྙན་པའི་གླུ་ལེན་གར་གྱི་རྩེ་འཇོར་རོལ་གྱུར་ཅིག ༤༥ ། སྐབས་མ་ཡིན་པར་བསྟོད་པ།་་་་་ མ་ལ་སྙིགས་མའི་རང་སྟོབས་ཤིན་ཏུ་བདོ་གྱུར་པའི། ། རྐུ་དང་འཕྲོག་དང་ཚོང་འཕྲུལ་འཁོར་བའི་སོ་ནམ་སོགས། ། བློ་མང་རྗེས་སུ་མི་རྒྱུག་ནགས་ཀྱི་རི་དྭགས་རྣམས། ། རྩ་དང་མྱུ་གུས་འཚོ་ལ་འཚེ་བར་མ་གྱུར་ཅིག ༤༦ ། སྙིང་རྗེའི་ཉམས་ལྡན།་་་་་ རིང་ནས་ལན་གྲངས་བསྟེན་པའི་ཉེར་འཚོས་བོར་བའི་ལུས། །
རིང་པོར་གྱུར་པ་འདོད་པ་གོམ་པའི་སྟབས་འཁྱོར་ཞིང༌། ། བཟའ་དང་བཅའ་བའི་ཡི་གེ་རྣམ་འཁྲུགས་བཟླས་བརྗོད་ལ། ། བརྩོན་པའི་དུས་དེ་མིང་གི་ལྷག་མ་ཉིད་གྱུར་ཅིག ༤༧ ། ཆོས་ཀྱི་དཔེ།་་་་་ ཚ་དང་གྲང་བ་འདུས་པ་ལས་གྱུར་མི་བཟད་པའི། ། ཟུག་རྔུ་དྲག་པོ་རལ་གྲིའི་ལྕེ་བཞིན་རྐྱོང་བ་ཡིས། ། བདེ་བའི་འཚོ་བ་དུས་མ་ཡིན་པར་བཟའ་ཕྱིར་དུ། ། རྣམ་པར་གླལ་བའི་འཇིགས་པ་ཐམས་ཅད་མེད་གྱུར་ཅིག ༤༨ །
འཇིགས་རུང་གི་ཉམས་ལྡན།་་་་་ ཁྲག་དམར་རླངས་པའི་ན་བུན་འཕྱུར་བ་ཀླད་པའི་སྣོད། ། བཏུང་བས་ཆེར་མྱོས་མིག་གིས་གཞན་སྲོག་ལ་བལྟ་བས། ། ཕྱོགས་ཕྱོགས་རྒྱུག་པའི་སྲིན་པོ་འབྱུང་པོ་ཡི་དྭགས་རྣམས། ། བྱམས་པའི་སེམས་ཀྱིས་འགྲོ་ལ་མཉེས་གཤིན་གནས་གྱུར་ཅིག ༤༩ ། དྲག་ཤུལ་གྱི་ཉམས་ལྡན།་་་་་ ཁྲག་གིས་གཡོས་པའི་མིག་བསྒྱུར་སྨིན་མ་རབ་གཅུས་ནས། ། རྣོ་མཚོན་མི་བཟད་འཕེན་ཞིང་འདེབས་པའི་ཚེག་སྒྲ་དང༌། ། སོད་རྒྱོབ་ང་རོ་དྲག་པོས་གནམ་སའི་དཀྱིལ་འཁོར་ཡང༌། །
དོག་མོར་བགྱིད་པའི་འཁྲུག་རྩོད་ཐམས་ཅད་ཞི་གྱུར་ཅིག ༥༠ ། ཏིང་ངེ་འཛིན་གྱི་རབ་རྟོག་་་་་ འགྲོ་བ་ཀུན་ཀྱང་འཇིག་རྟེན་ཡང་དག་ལྟ་ལ་གཞོལ། ། རང་དབང་དཔལ་གྱིས་ཆོག་ཤེས་འཐུང་ལ་རབ་དགའ་བས། ། མཛའ་གཅུགས་བྱམས་པའི་ཡོན་ཏན་བཞིན་ལ་འཁྱུད་མཐོང་ནས། ། རུས་པའི་གེ་སར་དགའ་བས་དགོད་བཞིན་བསྟི་གྱུར་ཅིག ༥༡ ། མཐའ་དག་གཟུགས་ཅན།་་་་་ བསོད་ནམས་དཔལ་འབྱོར་པདྨའི་རྫིང་ཆེན་འཁྱིལ་བའི་ནང༌། ། རིང་འཚོའི་རྟེན་གྱི་ངང་མོས་རྣམ་པར་རྩེན་པ་ཡིས། །
བདེ་སྐྱིད་ཁོང་ནས་རྒྱས་པའི་གད་མོ་རྫ་རྔ་ཡི། ། དབྱངས་སུ་རྟག་པར་འབྱིན་པས་འཇིག་རྟེན་མཛེས་གྱུར་ཅིག ༥༢ ། འདི་ནས་བརྩམས་ཏེ་བྱེ་བྲག་ཏུ་ཤིས་པ་བརྗོད་ཅིང་བསྔོ་བ་ཡོན་ཏན་གྱི་རང་བཞིན་བརྗོད་པ།་་་་་ ཁྱད་པར་འཕགས་པའི་ཡུལ་འཁྲུངས་མཁས་པའི་མཆོག་རྣམས་ཀྱིས། ། ལེགས་པར་བཤད་པ་འདི་ན་མི་བདག་བསོད་ནམས་སྟོབས། ། གང་དག་ཐོབ་པ་རྒྱས་པར་སྤེལ་བའི་ཕྲིན་ལས་འདི། ། ཕྱོགས་ཀྱི་དཀྱིལ་འཁོར་ཀུན་དུ་ཡོངས་སུ་དར་བ་དང༌། ༥༣ ། དེ་ རིགས་པའི་རྒྱུ།་་་་་
དེར་གང་དག་གུས་པས་ཉན་དང་ཀློག་དང་འཛིན། ། བསམ་གྱིས་མི་ཁྱབ་བཀུར་སྟི་རྒྱ་ཆེར་བགྱིས་པ་ཡི། ། བསོད་ནམས་ཕུང་པོ་དང་འགྲོགས་བྱིན་གྱིས་བརླབས་པ་ཡིས། ། ཐོག་མ་བར་མཐའ་ཀུན་དུ་དགེ་ལེགས་འཕེལ་གྱུར་ཅིག ༥༤ ། རང་བཞིན་བརྗོད་པ་ལ་རབ་རྟོག་གིས་བརླིང་བ།་་་་་ འཇམ་དཔལ་གཞོན་ནུས་མངོན་པར་སྤྲུལ་པའི་སྐྱེས་བུ་ཆེ། ། མང་དུ་ཐོས་པ་ཀུཾན་དགཾའ་བསྐྱེད་པའི་བླཾོ་གྲོཾས་གཏེར། ། གྲཾགས་པཾའི་ཡི་གེའི་གད་མོ་ལྷང་ལྷང་དགོད་སྙམ་ཅན། ། ལྷར་བཅས་འགྲོ་བའི་གཙུག་ན་རྟག་པར་བརྟན་གྱུར་ཅིག
༥༥ ། ཡོན་ཏན་གྱི་རང་བཞིན་བརྗོད་པ།་་་་་ སྲིད་པ་གསུམ་པོ་ཆོས་ཀྱི་བཾཀྲ་ཤིཾས་སྙིང་པོ་ཅན། ། མངོན་པར་སྒྲུབ་ལ་མཁྱེན་དང་བརྩེ་བ་ནུས་པའི་བདག ། གང་དེས་དོན་གཉིས་ལྷུཾན་གྱིས་གྲུཾབ་པའི་གོ་འཕང་ནས། ། བཞེད་པའི་སྙིང་པོ་གང་ལ་བཅིང་དེ་རྫོགས་གྱུར་ཅིག ༥༦ ། དཔཾལ་ ་་་་་ཡོན་ཏན་གྱི་རང་བཞིན་བརྗོད་པ། ལྡཾན་གཉིས་སུ་མེད་པར་གསུང་བ་སྲས་དང་བཅས། ། མ་ལུས་དཀྱིལ་འཁོར་གཅིག་ཏུ་རྫོགས་པའི་སྒྱུ་འཕྲུལ་གྱིས། །
ལུང་རྟོགས་ཆོཾས་ཚུལ་སྐྱོངཾ་བ་ཡོངས་ཀྱི་གཙུག་ཏོར་ཆེ། ། ཕྲིན་ལས་ས་ཆེན་གསུམ་དུ་ཁྱབ་པར་བརྟན་གྱུར་ཅིག ༥༧ ། སྐྱེ་བ་ བསམ་པ་རྒྱ་ཆེ་བ།་་་་་ དུ་མར་དམ་པའི་སྤྱོད་པར་གོམས་པའི་བློ། ། བདེ་གཤེགས་བསྟཾན་པཾ་རྣམ་པར་རྒྱས་པའི་དཔུང་གཉེན་དུ། ། ཚེཾ་རབས་རིཾང་མོའི་དུས་ནས་འབྲེལ་པ་རྒྱལ་བའི་སྲས། ། དུས་འདིར་མི་བདག་ཚུལ་གྱིས་བྱ་བ་ལེགས་བྱས་པ། ༥༨ ། ཡན་ལག་གཉིས་པའི་གཟུགས་ཅན།་་་་་
གང་དེ་དགེ་བའི་ལས་ལ་འདུན་ལྡན་བཙུན་མོར་བཅས། ། ཚོགས་གཉིས་རྒྱ་མཚོ་རྣམ་པར་བརྒལ་བའི་ཕ་མཐའ་ནས། ། སྤངས་དང་རྟོགས་པའི་ཡོན་ཏན་རིན་ཆེན་མི་ཟད་གཏེར། ། རིང་པོར་མི་ཐོགས་ཐོབ་པའི་སྐལ་བ་སྦོམ་གྱུར་ཅིག ༥༩ ། འབྱུང་མིན་གྱི་དཔེ།་་་་་ ལུས་ཅན་སྤྱི་ཡིས་ལེགས་བྱས་ཕུང་པོ་གང་དག་བསགས། ། ཐམས་ཅད་ཁྱབ་འཇུག་ལྟེ་བ་ལས་སྐྱེས་མེས་པོ་དེས། ། འདི་ན་གཅིག་ཏུ་སྤུངས་པ་ལྟ་བུའི་ས་གཞི་སྐྱོང༌། ། གནམ་གྱི་མཐོངས་ནས་བསྐོས་པའི་སྡོམ་བརྩོན་བླ་མ་ཆེ།
༦༠ ། ཀུཾན་ རིག་བྱེད་གྱི་ལོ་རྒྱུས་ལས་དྲངས་པའི་མཐའ་དག་གཟུགས་ཅན།་་་་་ དགཾའ་བསྐྱེད་པའི་སྙིང་སྟོབས་བིཥྞུའི་འཇུག་པ་ཡིས། ། ཕྲིནཾ་ལསཾ་རྒྱཾ་མཚོཾའི་འཇིང་ནས་ལངས་པའི་ཕྲག་པ་རུ། ། གཞལ་དུ་མེད་པའི་ལེགས་བྱས་ས་གཞི་ཆེན་པོ་འདི། ། གྱེན་དུ་ཁྱེར་ལ་བསྙེངས་པ་ཕྲལ་བའི་སྡོམ་བརྩོན་ཆེ། ༦༡ ། གང་ ་་་་་ལྡན་པའི་གཟུགས་ཅན། དེའི་སྐྱེ་བའི་སྙུག་གུ་གང་དག་བསྒྱུར་བ་ཡིས། ། རབ་དང་ཡིད་ལ་དམ་བཅའི་ཡི་གེ་རྣམ་བཀོད་པ། །
ཀུན་གྱི་སྙིང་པོ་བླ་ན་མེད་པ་ཁམས་གསུམ་པའི། ། དོན་བྱེད་ཆོས་ཀྱི་རྒྱལ་པོའི་གོ་འཕང་དེ་ཉིད་དོ། ༦༢ ། དེ་ ་་་་་ཏིང་ངེ་འཛིན་གྱི་རབ་རྟོག ནི་མངོན་པར་འགྲུབ་བྱེད་དཔག་ཏུ་མེད་རང་བཞིན། ། དེ་མཐའ་མཁའ་འདིས་ཕྱོགས་བཅུར་བཙལ་ཡང་མ་རྙེད་པར། ། ད་དུང་དངོས་པོ་ཀུན་ལ་ཁྱབ་པར་ཉུལ་འདྲ་ཡི། ། ཟབ་དང་ཡངས་པའི་ཚོགས་གཉིས་ཤིན་ཏུ་འཕེལ་གྱུར་ཅིག ༦༣ ། མཐའ་དག་གཟུགས་ཅན།་་་་་
ཡང་འབྱུང་སྲིད་པར་ཚུལ་ཁྲིམས་དག་པའི་ཤིང་རྟར་བརྟན། ། རྒྱལ་བའི་གསུང་རབ་ཀུན་གྱི་སྣང་བ་ལེགས་བཟུང་ནས། ། ཕྱོགས་བཅུའི་སེམས་ཅན་ཁམས་སུ་ལེགས་པར་བཤད་པའི་འོད། ། རྒྱ་ཆེར་གཏོང་བ་སྨྲ་བའི་ཉི་མ་ཐོབ་གྱུར་ཅིག ༦༤ ། སྐྱེ་ ་་་་་རབ་ཏུ་སྤེལ་པ། བ་འདིར་ཡང་ཞབས་སེན་འཆར་ཀའི་དམར་མདངས་ཅན། ། བརླིང་བར་བཀོད་པས་ཤིན་ཏུ་མཛེས་བྱས་གསེར་གྱི་ཁྲི། ། ཆེར་རློམ་མི་བདག་ཕལ་གྱི་སྤྱི་བོའི་ང་རྒྱལ་གཞུ། ། དགེ་བའི་རྒྱུད་མངས་དག་གིས་དགུག་ལྡན་དེ་ཉིད་དུ།
༦༥ ། རིམ་པ་ཅན་གྱི་རྒྱན།་་་་་ བསྐལ་པར་འཚོ་བ་སྲོག་གི་རྒྱན་དང་བསོད་ནམས་སྟོབས། ། ཕྲིན་ལས་ཆབ་འབངས་བདོ་བ་གངྒཱའི་ཆབ་རྒྱུན་དང༌། ། གསེར་དང་ལྡན་མ་རྡོ་རྗེའི་ཤུགས་དང་ཉི་མའི་འོད། ། རིན་ཆེན་འབྱུང་གནས་དཔལ་གྱི་རིམ་པར་སྤྱོད་གྱུར་ཅིག ༦༦ ། ས་ བྱ་བ་ཐ་དད་པའི་སྦྱར་བ།་་་་་ འཛིན་བྱེ་བའི་བླ་ན་ཐོགས་པ་མེད་རྒྱུ་ཞིང༌། ། གཟི་བརྗིད་འབར་བས་བླང་དོར་འབྱེད་པའི་སྡོམ་བརྩོན་གྱི། །
བཀའ་ཁྲིམས་འདའ་དཀའ་ཉིད་དང་ཉི་མའི་འོད་ཀྱིས་ཀྱང༌། ། འགྲོ་ཁམས་སྙོམས་པ་བདེ་ལ་འགོད་འདི་རྒྱལ་གྱུར་ཅིག ༦༧ ། ཡན་ལག་གཉིས་པའི་གཟུགས་ཅན།་་་་་ སྐྱབས་གསུམ་འདུས་པ་བླ་མའི་མཆོག་ཏུ་གྱུར་རྣམས་ལས། ། ཟབ་དང་རྒྱ་ཆེ་ཐོས་པའི་ཆོས་དོན་དཔྱོད་པ་དང༌། ། བསྒོམས་པའི་ཤེས་རབ་རྣམ་སད་མིག་གིས་ལེགས་མཐོང་བའི། ། ལུང་རྟོགས་ཡོན་ཏན་གཏེར་ལ་དགས་དགུར་སྤྱོད་གྱུར་ཅིག ༦༨ ། དེ་ ་་་་་ཏིང་ངེ་འཛིན་གྱི་རབ་རྟོག
སོགས་བཀྲ་ཤིས་ཐམས་ཅད་རྟག་ཏུ་འཕེལ་བ་ལ། ། མཐུན་པ་མིན་པའི་ཕྱོགས་སུ་གཏོགས་པ་གང་དག་ཡོད། ། བསྐལ་པ་འདི་ཡི་ཕ་རོལ་ལེགས་མཐོང་རེ་བ་ཡིས། ། སྟོང་པའི་སྔས་ལ་རྨི་ལམ་སྒུགས་སྙམ་བྱེད་གྱུར་ཅིག ༦༩ ། སྐྱེས་ ་་་་་མཐའ་དག་གཟུགས་ཅན། སྦྱངས་བློཾ་གྲོཾས་དཀྱིལ་འཁོར་ཀུན་ནས་གང་གྱུར་པའི། ། བྱམས་ལྡན་རྒྱལ་བའི་མྱུ་གུའི་ཟླ་བ་གསར་པ་གང༌། ། གནས་ལྔའི་གཞུང་ལུགས་ལེགས་པར་འདོམས་པའི་ཟེར་ཕྲེང་གིས། ། རྒྱལ་བསྟན་རྒྱཾ་མཚོཾ་རྟག་ཏུ་རྒྱས་པར་བྱེད་གྱུར་ཅིག
༧༠ ། ངག་དོན་གྱི་དཔེ་ལས་བཞིན་སྒྲ་དུ་མ་ཅན།་་་་་ གསེར་མངལ་ཅན་བཞིན་བསོདཾ་ནམཾས་མཐུ་ཆེན་མི་ཡི་བདག ། རིག་བྱེད་འབྱིན་པའི་གདོང་བཞིན་ལེགས་བཤད་འབྱུང་བའི་གནས། ། འཆི་བ་མེད་པའི་ཚོགས་ཀྱིས་བཞིན་དུ་ཁེངས་ལྡན་གྱི། ། སྤྱི་བོས་བཏུད་པའི་མགོཾན་པོཾ་ཉིད་དུ་རྒྱལ་གྱུར་ཅིག ༧༡ ། མཐའ་དག་གཟུགས་ཅན།་་་་་ ས་སྐྱོང་རྣམས་ཀྱི་བསོད་ནམས་ཁང་པ་རབ་ཡངས་པར། ། ཆོས་ཀྱི་བློན་ཆེན་མགྲོན་དུ་གཉེར་བྱས་ཐམས་ཅད་ཀྱང༌། །
དགོངས་པའི་གོམ་པ་དགེ་བའི་ལམ་བཀོད་བཀའ་ཁྲིམས་ཀྱི། ། ཁ་ལོ་སྒྱུར་ལ་ནམ་ཡང་གཡོ་བར་མ་གྱུར་ཅིག ༧༢ ། ཕྲེང་བའི་གསལ་བྱེད།་་་་་ མི་བདག་མཐུ་ཡིས་ས་སྟེངས་ཐམས་ཅད་བདེ་བར་སྐྱོང༌། ། བདེ་བས་ཆབ་འབངས་ཕྱོགས་དང་ཕྱོགས་བྲལ་ཀུན་དུ་རྒྱས། ། མངའ་རིས་རྒྱས་པས་སྡེ་བཞིའི་དཔལ་འབྱོར་རྟག་ཏུ་འཛིན། ། དེས་ནི་དགེ་ལེགས་གྲགས་པ་བརྟན་པར་བྱེད་གྱུར་ཅིག ༧༣ ། རབ་སྤེལ།་་་་་
རྣམ་དཀར་ལས་བཟང་འཆི་བ་མེད་པའི་གྲོང་ཁྱེར་བཞིན། ། མངོན་པར་འདེགས་ལ་བློ་གྲོས་རི་ཡི་རྒྱལ་པོའི་སྟོབས། ། མི་དམན་ལྷག་པའི་བསམ་པས་ཤིན་ཏུ་བརླིང་བྱས་པ། ། ཆོས་ཀྱི་མདུན་ན་འདོན་ཆེན་བཞུགས་པ་གང་ཡིན་དང༌། ༧༤ ། བྱ་བའི་རང་བཞིན་བརྗོད་པ།་་་་་ དེ་བཞིན་བདེན་པའི་ཡི་གེ་སྙིང་ལ་རྣམ་བཀོད་ནས། ། ངལ་བ་ཐམས་ཅད་དམ་པའི་ཆོས་སྤྱིར་གསོད་པ་ཡི། ། རྟུན་པའི་ཁུར་གཉེར་བརྡ་དག་བྱེད་དང་འདྲི་བརྐོས་སོགས། ། ཚུལ་འདིར་དྭང་བའི་འབད་པ་ཐང་རེར་བགྱིས་པ་བཅས།
༧༥ ། མཐའ་དག་གཟུགས་ཅན།་་་་་ ཐམས་ཅད་ཀྱང་ནི་ཚེ་རབས་ཀུན་དུ་སྐྱེ་བའི་ཤིང༌། ། དལ་བ་འབྱོར་བའི་ཡལ་ག་མ་ཚང་མེད་རྫོགས་ནས། ། ཐོས་དང་བསམ་དང་བསྒོམ་པའི་ལོ་འདབ་རྒྱས་པའི་ཁྲོད། ། ཡོན་ཏན་འབྲས་བུ་གཡུར་དུ་ཟ་བས་མཛེས་གྱུར་ཅིག ༧༦ ། ཡན་ལག་གཉིས་པའི་གཟུགས་ཅན།་་་་་ བདག་ཀྱང་བྱང་ཆུབ་སྙིང་པོ་སྲིད་དུ་ཚུལ་ཁྲིམས་གསུམ། ། རྣམ་དག་བསླབ་ལྡན་དེས་ནི་ཕྱི་ནང་རིག་པ་ཡི། །
གཞུང་ལུགས་རིན་ཆེན་སྒྲོན་མ་མཐའ་དག་ལེགས་བཟུང་ནས། ། སེམས་ཅན་ཁམས་སུ་ལེགས་བཤད་སྣང་ཆེན་འགྱེད་པར་ཤོག ༧༧ ། འདི་ནས་བརྩམས་ཏེ་ཐམས་ཅད་ཐུན་མོང་དུ་ཤིས་པ་བརྗོད་ཅིང་བསྔོ་བ་ལས་མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ།་་་་་ མདོར་ན་ངེས་པར་བཀར་བྱས་འགྲོ་བ་རྣམས་ཀྱིས་མཚོན། ། མར་གྱུར་སེམས་ཅན་ནམ་མཁའི་མཐའ་ལ་འཕྱ་བ་རྣམས། ། ཡོན་ཏན་ཀུན་གྱི་གཞི་མ་རྨད་བྱུང་དད་གསུམ་གྱིས། ། ནོར་ལྡན་བརྟན་མའི་གྲགས་པ་དམའ་ཡང་འབེབས་གྱུར་ཅིག ༧༨ ། སུ་ ་་་་་མཐའ་དག་གཟུགས་ཅན།
ཞིག་གང་ལ་ངེས་པར་སྐྱབས་སུ་མཆིས་ཙམ་ནས། ། ཡེ་ཤེས་གཟིགས་པའི་མེ་ཏོག་ཚོགས་ནི་ཅི་ཡང་བཀྲ། ། བརྩེ་དང་ནུས་པའི་ཡལ་འདབ་ནམ་ཡང་མ་བསྐུམས་པའི། ། སྐྱབས་མཆོག་དཔག་བསམ་གསུམ་གྱི་གྲིབ་མར་བསྟི་གྱུར་ཅིག ༧༩ ། གཞི་གཅིག་གིས་ཆོས་དུ་མ་འགལ་བ།་་་་་ བྱམས་པའི་སེམས་བརླིང་སྙིང་རྗེའི་མཆི་མ་འཁྲུངས་པ་སླ། ། སྐྱོན་རྣམས་རབ་སྤོང་ལེགས་པའི་ཡོན་ཏན་སྡུད་ལ་དགའ། ། གཞན་དོན་ལ་འཇུག་རང་དོན་རེ་བ་ཆད་གྱུར་པའི། ། ཐེག་པ་དེ་ལས་བློ་གྲོས་གཡོ་བར་མ་གྱུར་ཅིག
༨༠ ། སློང་ ་་་་་བྱ་བའི་རང་བཞིན་བརྗོད་པ། བ་དབུགས་སུ་འབྱིན་པའི་གཏམ་གྱིས་སྔུན་བསུ་བས། ། འདོད་སྟེར་དཔུང་པའི་མཆེལ་པ་རབ་ཏུ་བརྐྱངས་པ་ལས། ། རེ་བའི་སྙིམ་པ་ཀུན་ནས་གདངས་པ་དེ་དང་དེས། ། བདེ་བར་འགེངས་པའི་གཏོང་ཕོད་མཐའ་རུ་ཕྱིན་གྱུར་ཅིག ༨༡ ། རྙོག་ ་་་་་སེམས་མེད་ཀྱི་རབ་རྟོག པ་ཀུན་གྱིས་བསླད་པ་མེད་པའི་བསིལ་བ་གསུམ། ། འཁོར་བའི་གདུང་བ་རབ་ཏུ་འཕྲོག་ལ་མངོན་ཕྱོགས་ཚེ། །
དཔལ་གྱི་དུམ་བུ་རང་གི་རིན་ཐང་ཉམས་དོགས་ཀྱིས། ། མ་ལ་ཡ་ཡི་ནགས་འདབས་བྲོས་སྙམ་བྱེད་གྱུར་ཅིག ༨༢ ། ནང་ཤེས་པར་བྱེད་པའི་རྒྱུ།་་་་་ གཤེ་དང་བརྡེག་དང་མཚང་འདྲུའི་སྐྱེ་བོ་བརྒྱ་སྟོང་གིས། ། ཉེ་བར་གཙེ་ལ་བཟོད་པའི་ངང་ཚུལ་མི་བསྐྱུད་པར། ། ཡིད་འོང་འཛུམ་པའི་འོད་རླབས་དཀར་པོ་རབ་གཡོ་བས། ། རིངས་པར་བསུ་ཞིང་ཕན་པར་སྨྲ་ལ་སྤྲོ་གྱུར་ཅིག ༨༣ ། ཐེ་ཚོམ་ཕུལ་བྱུང༌།་་་་་
དགེ་དང་གོ་ཆ་སེམས་ཅན་དོན་སྦྱོར་རྟུན་པ་ཡིས། ། བསྐལ་པ་མང་པོའི་ཚོགས་གཉིས་ཕ་རོལ་འགོངས་པ་ལ། ། ཉིན་མཚན་འཁོར་ལོའི་གོ་སྐབས་ཡོད་དམ་མ་ཡིན་ཞེས། ། འཕྱང་མོ་ཉུག་ལ་འགྲོ་བའི་བློ་གྲོས་མཆོངས་གྱུར་ཅིག ༨༤ ། མཚན་ ་་་་་སྔ་ན་མེད་པའི་གཟུགས་ཅན། རྟོག་སྒྲིབ་པའི་དུརྦཱ་རོཿདང་མི་ལྡན་ཞིང༌། ། འོག་འགྱུ་ཀུན་རྟོག་རྒྱུན་གྱི་བགྲོད་པ་ཡང་མེད་པར། ། དགའ་བ་གྱ་ནོམ་ཡོན་ཏན་མི་ཟད་རིན་ཆེན་གྱི། ། འབྱུང་གནས་ཟབ་གསལ་གཉིས་སུ་མེད་དེ་འཕེལ་གྱུར་ཅིག
༨༥ ། ཡོན་ཏན་མ་ཚང་བའི་ཁྱད་པར་བརྗོད་པ།་་་་་ བདེན་པ་ཟུང་གི་ཆོས་དོན་རྣམ་པར་དཔྱོད་པའི་བློ། ། རྩུབ་མོའི་དབལ་དང་མཁྲེགས་པའི་བེམས་ཆོས་མི་ལྡན་ཡང༌། ། སྒྲིབ་གཉིས་གཅོད་ལ་རྣོ་བ་རབ་ཀྱི་རྩེར་ཕྱིན་པས། ། སྲིད་པ་གསུམ་པོ་སྐད་ཅིག་ཧྲུལ་པོར་བྱེད་གྱུར་ཅིག ༨༦ ། བྱ་བའི་རང་བཞིན་བརྗོད་པ།་་་་་ ནམ་མཁའི་མཐའ་དང་མཉམ་པར་འབྱམས་པའི་སེམས་ཅན་ལ། ། དམིགས་པ་མེད་པའི་ཚད་མེད་སྒྱུ་མའི་རྩེ་འཇོ་བཞིའི། །
སྣ་ཚོགས་ཐབས་ལ་མཁས་པའི་སྤྱོད་པ་ཅི་དང་ཅིས། ། ནམ་ཡང་མི་གཏོང་ཕྲིན་ལས་མཐའ་རུ་ཕྱིན་གྱུར་ཅིག ༨༧ ། དགག་པའི་དཔེ།་་་་་ མངོན་པར་ཤེས་སོགས་ཡོན་ཏན་དུ་མས་དབེན་པའི་ཕྱིར། ། བཻ་ཌཱུརྻ་མཆོག་ཏོག་གི་བློ་གྲོས་གྲགས་པས་ཀྱང༌། ། མཚུངས་པར་དཀའ་བ་སྨོན་པའི་ལམ་གྱི་མཐུ་བོ་ཆེས། ། ཇི་ལྟར་འདོད་པ་ལྷུན་གྱིས་གྲུབ་པ་ཉིད་གྱུར་ཅིག ༨༨ ། རྐང་པ་བཞི་པའི་དབུས་ན་ཡོད་པ་ཆོད་པའི་ཟུང་ལྡན།་་་་་
བསམ་སོགས་སྟོབས་ཀྱི་རྒྱ་མཚོའི་རླབས་ནི་ཆེར་གཡོ་བས། ། སངས་རྒྱས་ཞིང་ཁམས་རྒྱ་མཚོ་ཡོངས་སུ་དག་པ་དང༌། ། སེམས་ཅན་ཁམས་ཀྱི་རྒྱ་མཚོ་ཡོངས་སུ་སྨིན་བྱས་ཏེ། ། ཐུབ་དབང་ཡོན་ཏན་རྒྱ་མཚོ་ཐམས་ཅད་མཐོང་གྱུར་ཅིག ༨༩ ། སྟོབས་མཚུངས་པའི་རབ་སྤེལ།་་་་་ སོ་སོ་ཡང་དག་རིག་པའི་ཆོས་མིག་གྲུངས་པོ་མས། ། ཇི་སྙེད་ཏིང་ངེ་འཛིན་གྱི་ལྟད་མོ་མཚར་མཐོང་ནས། ། ཕྱོགས་བཅུ་རྣམས་སུ་མུ་མེད་འོད་གཏོང་དོན་ཡང་བྱེད། ། ཐམས་ཅད་མཁྱེན་པའི་ཡེ་ཤེས་དབང་བསྐུར་ཐོབ་གྱུར་ཅིག
༩༠ ། བྱ་བ་མ་ཚང་བའི་ཁྱད་པར་བརྗོད་པ།་་་་་ མི་སྡུག་ཉམས་ཀྱི་འགྱུར་བ་གཅིག་ཅིག་བསྟན་པ་མེད། ། སྨིན་མ་ཡོན་པོས་ལྟ་བ་ཙམ་ཡང་མ་བྱས་པར། ། ཞི་འཛུམ་བརྟན་པའི་རང་བཞིན་ཡིད་འོང་མཐོང་ཙམ་གྱིས། ། ཆུ་སྲིན་རྒྱལ་མཚན་སྡེ་དང་བཅས་ལས་རྒྱལ་གྱུར་ཅིག ༩༡ ། ཁྱད་པར་འཕགས་པའི་ཕུལ་བྱུང༌།་་་་་ ཨེ་མ་སྟོང་གསུམ་བྱེ་བ་ཕྲག་བརྒྱའི་འཇིག་རྟེན་གྱི། ། དགའ་བའི་རང་བཞིན་གཞན་ནི་ཅིག་ཅར་སྤུངས་པས་ཀྱང༌། །
མི་མཆོག་གང་གི་མཚན་ཙམ་ཐོས་པའི་བརྒྱ་སྟོང་ཆ། ། མཚོན་དུ་མེད་དེ་ཉིད་དུ་ནི་ཐོབ་གྱུར་ཅིག ༩༢ ། རིག་བྱེད་གཞུང་གི་ལོ་རྒྱུས་དང་སྦྱར་བའི་མཐའ་དག་གཟུགས་ཅན།་་་་་ སྐུ་གསུམ་རིན་ཆེན་གཞལ་དུ་མེད་པའི་ཁང་པ་རུ། ། མི་ཟད་རྒྱན་གྱི་འཁོར་ལོ་ཡོངས་སུ་གྲུབ་པའི་གཟུགས། ། ཅི་ཡང་འཕོས་པ་དེ་ཡི་རང་བཞིན་དཔྱོད་བཟོད་པ། ། ཀུན་མཁྱེན་ཡེ་ཤེས་ཨཉྫ་ན་ཡི་བུ་ཙམ་མོ། ༩༣ ། རྐང་པ་བཞི་གང་ཡོད་པ་ཆོད་པའི་ཟུང་ལྡན།་་་་་
བསམ་གྱིས་མི་ཁྱབ་ཡོན་ཏན་ཕུང་པོ་ཐོབ་ནས་ནི། ། བསམ་གྱིས་མི་ཁྱབ་ཞིང་དུ་བཀོད་པ་གྲངས་མེད་ཀྱིས། ། བསམ་གྱིས་མི་ཁྱབ་ཆོས་ཀྱི་འཁོར་ལོ་ལེགས་བསྐོར་ནས། ། བསམ་གྱི་མི་ཁྱབ་འགྲོ་བ་འཚང་རྒྱར་དགོད་གྱུར་ཅིག ༩༤ ། ངག་དོན་གྱི་དཔེ་ལས་བཞིན་སྒྲ་གཅིག་པ་ཅན།་་་་་ དེ་ནས་ཀྱང་ནི་འཁོར་བ་སྲིད་དུ་རྣམ་པར་འཕྲུལ། ། སྣ་ཚོགས་ཟློས་པའི་ཕྲིན་ལས་རྒྱུན་མི་ཆད་སྟོན་པ། ། ཆེ་བ་ཆུ་ཡི་གཏེར་ནས་ཆུང་ངུ་ཟིལ་པའི་གུར། ། དེ་སྙེད་ཟླ་བའི་གཟུགས་ཀྱིས་མཚོན་བཞིན་རྩེན་གྱུར་ཅིག
༩༥ ། ཆོས་ཅན་འགོག་པ།་་་་་ དེ་སྐད་སྨོན་ལམ་བཏབ་པ་དེ་ཡི་བསོད་ནམས་སྟོབས། ། ཤིན་ཏུ་ཆེའམ་མིན་ཞེས་ཚད་དུ་བརྗོད་པར་དཀའ། ། ཞིང་དང་བསམ་པ་དངོས་པོ་དག་པ་དགེ་ཆེན་དུ། ། གླེང་བ་ཙམ་ལས་ཕ་རོལ་མཐོང་བ་འགའ་ཡང་མེད། ༩༦ ། རྣམ་ ་་་་་བྱུང་བ་འགོག་པ། གཟིགས་སངས་རྒྱས་མདུན་དུ་སྲན་རྡོག་བདུན་གྱིས་གཏོར། ། སྨོན་ལམ་བཏབ་པས་ང་ལས་ནུ་གྱུར་གཏམ་དེ་རྫུན། །
ཡང་ན་ཞིང་དང་བསམ་པ་དག་པའི་སྟོབས་དག་ནི། ། ཚད་མེད་ངེས་པས་འདིར་ཡང་ཡིད་ཆེས་འཁྲུངས་གྱུར་ཅིག ༩༧ ། གཏན་ཚིགས་ཀྱི་ལྡོག་པ་ཅན།་་་་་ བརྗོད་པ་གང་ལ་སྙིང་པོ་མཆོག་ཏུ་རབ་ལྕི་ཞིང༌། ། གཅད་དང་གཞིག་མེད་དེ་ལྟ་ན་ཡང་དྲང་སྲོང་ཕལ། ། ངག་གི་ནུས་པས་སྡང་ཞེན་ཕྱོགས་སུ་རྒྱུག་པའི་ཕྱིར། ། དེ་ལས་ཁྱད་པར་འཕགས་པའི་དོན་འདི་འགྲུབ་གྱུར་ཅིག ༩༨ ། ཡན་ལག་གཅིག་པའི་གཟུགས་ཅན།་་་་་
ཚུལ་འདི་སྔོན་བྱུང་དམ་པ་རྣམས་ཀྱི་སྤྱོད་རྗེས་སུ། ། འཇུག་འདོད་གོམ་པ་བཀོད་པའི་སྨོན་པ་གང་དག་བཏབ། ། རྣམ་པ་ཐམས་ཅད་གང་དུ་འཕེལ་བའི་མཐུན་འགྱུར་གླུ། ། སྨོན་ལམ་མཐའ་རུ་སོན་པ་ཀུན་གྱིས་ལོངས་ཤིག་ཀྱེ། ༩༩ ། སྲིད་པ་མིན་པའི་དཔེ།་་་་་ ནམ་མཁའ་སྟོང་པའི་རང་བཞིན་ཞིག་པའི་དུམ་བུ་དང༌། ། ཉི་མའི་འོད་ཀྱིས་ཕྱེ་བའི་ཀུནྡའི་དགའ་ཚལ་བཞིན། ། དཀོན་མཆོག་གསུམ་གྱི་བདེན་པས་འགྲོ་བ་བསླུས་པའི་འཕྲིན། ། སྲིད་པ་མིན་མཐུས་སྨོན་ལམ་ཐམས་ཅད་གྲུབ་གྱུར་ཅིག
༡༠༠ ། ཆོས་དཔེ་གཟུགས་ཅན་རབ་རྟོག་རྣམས་སྟོབས་མཚུངས་པའི་རབ་ཏུ་སྤེལ་བ།་་་་་ གང་ཞིག་མཐོང་ན་མི་མཐུན་དབེན་པ་སྐུ་ཡི་བཀྲ་ཤིས་ཆུ་ཞིང་གབ་པ་རྒྱལ་མཚན་ལྟ་བུར་མ་བསྙལ་དྲང་པོ་ཉིད་དུ་བརྟན། ། འཕྲོ་འདུ་འོད་ཀྱི་རྒྱལ་པོས་རབ་དཀྲིགས་དབུ་ཡི་གཙུག་ཏོར་མཐོན་པོར་འཁྲུངས་པའི་ཏོག་གིས་ལེགས་མཚན་ཡན་ལག་མཆོག་གི་གདུགས་དེ་མཛེས། ། འདམ་ལས་སྐྱེས་པ་དམར་པོའི་ལང་ཚོའི་མཚར་སྡུག་ཐམས་ཅད་ཕྱག་ཞབས་མཐིལ་དུ་བརྐུས་པའི་མཚང་ནི་འཁོར་ལོའི་རྒྱ་ཡིས་བཏབ་བམ་སྙམ། ། གཞོམ་གཞིག་བྲལ་བ་ཐུབ་པ་ཆེན་པོའི་བཀྲ་ཤིས་གསུམ་གྱིས་སྐྱེ་དགུ་ཐམས་ཅད་རྣམ་པ་ཀུན་དུ་བཀྲ་ཤིས་དཔལ་གྱིས་ཕྱུག་པར་ཤོག ༡༠༡ ། བསྡུས་པ་དང་མ་བསྡུས་པ་བསྲེས་པའི་གཟུགས་ཅན།་་་་་ དབྱངས་ཀྱི་དཀྱིལ་འཁོར་མ་རྫོགས་མེད་པ་གསུང་གི་བཀྲ་ཤིས་ཉོན་མོངས་རིམས་ནད་འཕྲོག་ལ་མངོན་ཕྱོགས་སྐྱེ་བ་ལྔ་པའི་དབྱངས་སུ་ལྡིར། ། དགེ་བ་སུམ་ལྡན་ཆོས་ཀྱི་ཕུང་པོ་འཛད་པ་མེད་པའི་སྦྲང་རྩིས་རབ་མྱོས་གླུ་ཡིས་འབབ་སྟེགས་རོ་འཛིན་པདྨའི་འདབ་མ་ཡངས། །
ལེགས་པར་གསུངས་པ་ཟབ་དང་རྒྱ་ཆེའི་གཏོང་པ་ཐམས་ཅད་རྟག་ཏུ་འཇོ་བ་སྐྱེས་བུ་ཆེན་པོའི་མགུར་གྱི་བུམ་བཟང་ཟླུམ་ཞིང་རྒྱས། ། འགག་མེད་རྟག་པར་ཆོས་སྒྲ་འབྱིན་པའི་བཀྲ་ཤིས་གསུམ་གྱིས་སྐྱེ་དགུ་ཐམས་ཅད་རྣམ་པ་ཀུན་དུ་བཀྲ་ཤིས་དཔལ་གྱིས་ཕྱུག་པར་ཤོག ༡༠༢ ། མཆོག་གི་ངེས་བསྟན་གཟུགས་ཅན་དཔེ་རྒྱན་གསུམ་གྱི་སྟོང་པ་མཚུངས་པའི་རབ་ཏུ་སྤེལ་བ།་་་་་ ཆོས་དོན་ཇི་ལྟ་ཇི་སྙེད་གཟིགས་པ་ཐུགས་ཀྱི་བཀྲ་ཤིས་ཉེ་བར་མཚོན་བྱེད་དཔལ་གྱི་བེའུ་འཁྱིལ་བྲང་གི་ངོས་ཡངས་འོད་དུ་འབར། ། དུས་གསུམ་དངོས་པོ་ཕྲ་རགས་ཡུལ་གྱི་རྒྱ་མཚོ་ཀུན་དུ་ཐོགས་པ་མེད་འབྱོ་སྤྱན་གྱི་ཉ་མོ་བ་མཆོག་རྫི་འདབ་བསྐྱོད་ལ་མཁས། ། ཉིན་མོར་བྱེད་པས་མཁའ་ལ་བཞིན་དུ་ཡེ་ཤེས་གཟིགས་པ་འཇིག་རྟེན་ཀུན་དུ་རྣམ་པར་མི་རྟོག་བགྲོད་པ་དུས་ལས་ཡོལ་བ་མེད། ། སྒྲིབ་པ་མི་མངའ་གསལ་ལེར་གཟིགས་པའི་བཀྲ་ཤིས་གསུམ་གྱིས་སྐྱེ་དགུ་ཐམས་ཅད་རྣམ་པ་ཀུན་དུ་བཀྲ་ཤིས་དཔལ་གྱིས་ཕྱུག་པར་ཤོག ༡༠༣ ། ཅེས་པ་དཔལ་ལྡན་རྡོ་རྗེ་དབྱངས་ཀྱི་དབང་ཕྱུག་མ་རབ་ཏུ་དགྱེས་པར་བསྐྱེད་པའི་གཞུང་ལུགས་ཀྱི་ཏམྦུ་རའི་རྒྱུད་ལས་ཉེ་བར་འཕོས་པའི་འཁྱོག་ཚིག་གི་ལམ་ནས་ཉེ་བར་དྲངས་པའི་བསྔོ་བ་སྨོན་ལམ་གྱི་ཚིགས་སུ་བཅད་པ་བརྒྱ་ཕྲག་གཅིག་ལ་གསུམ་གྱིས་ཉེ་བར་ལྷག་པ་དག་གིས་དགེ་བའི་རྩ་བ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སྙིང་པོའི་གསོས་དམ་པར་ཡོངས་སུ་བསྔོས་ཟིན་ཏོ། །
སླར་ཡང་སྨྲས་པ། དུས་ ་་་་་ཡོན་ཏན་གྱི་རང་བཞིན་བརྗོད་པ། གསུམ་ཕྱོགས་བཅུའི་རྣམ་པར་འདྲེན། ། ཀུན་ཀྱང་དང་པོར་ཐུགས་མཆོག་བསྐྱེད། ། དེ་ཉིད་ནས་བརྩམས་ལམ་ཐམས་ཅད། ། བར་ཆོད་མེད་དེ་སྨོན་ལམ་མཐུ། ། ཡན་ལག་གཅིག་པའི་གཟུགས་ཅན།་་་་་ དེ་བཞིན་སྨོན་ལམ་རྒྱ་མཚོའི་མཐར། ། སོན་པ་ཐམས་ཅད་འཁོར་བ་སྲིད། ། སེམས་ཅན་དོན་ཆེན་རྟག་འབྱུང་བའི། །
ཡོན་ཏན་རྣམས་ཀྱང་དེ་མཐུས་སོ། ། མཐའ་དག་གཟུགས་ཅན།་་་་་ དེང་ཡང་བྱང་ཆུབ་སྙིང་པོའི་མངལ། ། འཛིན་འདོད་རྨ་བྱའི་རྒྱལ་མོ་འགའ། ། དགེ་བའི་སྤྲིན་ལ་མིག་གཏོད་ཅིང༌། ། སྨོན་ལམ་མགྲིན་པ་བསྒྱུར་བ་ཡོད། ། མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ།་་་་་ མ་བྱོན་དུས་ཀྱི་བློ་ལྡན་ཡང༌། ། མཐོང་བའི་ཆོས་དང་ཕྱི་མའི་བདེ། ། གེགས་མེད་འགྲུབ་བྱེད་སྨོན་པའི་ལམ། །
གྲོགས་མཆོག་བཞིན་དུ་ཅིས་མི་བསྟེན། ། དེ་ ་་་་་ལྡན་པའི་གཟུགས་ཅན། བསམས་འདིར་ཡང་དགེ་བ་ཡི། ། མྱུ་གུ་བླ་མེད་བྱང་ཆུབ་ཀྱི། ། སྙེ་མ་འཁྲུངས་གྱུར་དེ་སྲིད་དུ། ། མི་ཟད་བསྔོ་བ་སྨོན་ལམ་བགྱིས། ། ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་བའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ལས། བརྩམས་པ་དོན་ཡོད་ཆེད་དུ་དགེ་བ་བྱང་ཆུབ་ཏུ་བསྔོ་བའི་སརྒ་སྟེ་བརྒྱད་པའོ།། །། མཐའ་དག་གཟུགས་ཅན།་་་་་ དཔལ་དང་ལྡན་པའི་སྡོམ་བརྩོན་ཆེ་བའི་ལྷ། །
སྡེ་བཞིའི་དཔལ་གྱི་གདོང་པས་རབ་མཛེས་པ། ། དགེ་བའི་ལས་བཟང་ཚད་དུ་མེད་པ་བཞིས། ། མངོན་པར་བསྐྲུན་པའི་ས་བདག་ཚངས་པ་ཆེ། ༡ ། མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ།་་་་་ གང་དེས་བླ་མ་དཀོན་མཆོག་གསུམ་བཅས་པ། ། སྐྱབས་སུ་བསྟེན་དོན་དགྱེས་པའི་ལས་བསྒྲུབས་པས། ། བླ་མའི་བཀའ་ལས་མི་འདའ་རཱ་མ་ཎ། ། བརྟན་པའི་གཏམ་རྒྱུད་མཚར་ལ་ཕྲག་དོག་གོ ༢ །
མཆོག་ ་་་་་མཛེས་པའི་ཡོན་ཏན་བསྔགས་པ་ལ་སྦྱར་བ། ཏུ་ཁ་བའི་རྡུལ་བརྩེགས་རི་བོའི་ལྗོངས། ། དབྱངས་ལྡན་མགྲིན་པ་ལ་ཆགས་འཁྱོག་པོའི་ཚིག ། སྨྲ་བ་མཁས་དགུ་ཚོགས་པའི་བསྔགས་པས་ཀྱང༌། ། བརྗོད་པ་རྟག་ཏུ་འཕེལ་པའི་ངོ་མཚར་གཞི། ༣ ། ཡི་གེ་རིང་པོར་བསྐོར་བའི་རྗེས་ཁྲི།་་་་་ ཆེ་མཆོག་བསྟན་པ་འདི་ལ་ད་སྔན་ཆད། ། ཆེར་རློམ་འགའ་ཡིས་བརྩམས་པ་ལྟ་ཞོག་གི ། འཐིབས་བུའི་གཉིད་ཀྱི་རྨི་ལམ་ལྟད་མོར་ཡང༌། །
ཉམས་སུ་མྱོང་བ་མེད་པའི་ལེགས་བྱས་ཆེ། ༤ ། མཐའ་དག་གཟུགས་ཅན།་་་་་ གང་འདི་ཇི་ལྟར་བསྐྲུན་ལས་བརྩམས་པའི་གཏམ། ། ལེགས་པར་བཤད་པའི་ཟླ་བ་གསར་པ་གང༌། ། མཉན་འདོད་རྣམས་ཀྱི་ངོ་མཚར་ཆུ་ཡི་གཏེར། ། འཕེལ་བྱེད་བསྟན་པའི་མཁའ་ལ་འགྲོས་མཛེས་པ། ༥ ། དོན་གསལ།་་་་་ སྟོན་པ་བསྟན་པ་སྐྱོང་བ་ཆོས་དག་དང༌། །
པར་དུ་འགྲུབ་བྱེད་བདག་རྐྱེན་སྒྲུབ་པའི་ཚུལ། ། མཚན་གྱི་ཕྲེང་བ་ཡོངས་བསྔོ་དང་བཅས་པ། ། བཀྲ་ཤིས་གྲངས་སུ་རྫོགས་པའི་སརྒ་ཅན། ༦ ། བྱ་བ་བརྗོད་པ་ཐོག་མའི་གསལ་བྱེད།་་་་་ མངོན་པར་བརྩམས་སོ་སྤྲོས་པའི་རྩེ་མོ་མིན། ། ཧ་ཅང་བསྡུས་པའི་མཐར་ཡང་ལྷུང་བ་མེད། ། ཐུན་མོང་སྐྱེ་བོའི་བློ་དང་རྗེས་འཚམ་པར། ། དགོས་པའི་སྙེ་མ་མ་ཚང་མེད་པར་རོ། ༧ །
གཞན་ ་་་་་ཡན་ལག་གཉིས་པའི་གཟུགས་ཅན། དུ་དེ་དེའི་ཁྱད་པར་ཕྱོགས་རེ་ཡང༌། ། རྫོགས་པར་འདྲི་ལ་རིན་ཆེན་འབྱུང་གནས་བཞིས། ། ལེགས་སྦྱར་ཚོས་དང་སྟོང་གསུམ་རྐང་པས་འཐུང༌། ། འདྲི་བྱེད་ཉིད་དུ་སོང་ཡང་རྫོགས་མཐའ་མེད། ༨ ། སྔོན་ ་་་་་རྣམ་པའི་དོན། བྱུང་འཕགས་པའི་བློ་གྲོས་ལྡན་པ་དག ། འདི་དག་དོན་ལ་དཔྱོད་ཚེ་བ་སྤུ་ཡི། ། འཁྲི་ཤིང་དུས་མ་ཡིན་པར་གཡོ་བའི་ཕྱག །
ཡན་ལག་མཆོག་ཏུ་སྦྱར་བ་ཅིས་མ་བྱུང༌། ༩ ། འོས་པའི་ཆ་རྒྱན།་་་་་ དམ་པ་རྣམས་དྲི་ཡིད་ལ་བྱས་པ་འགའ། ། ཆེད་དུ་མ་གཉེར་སྤྱན་ལས་དག་བྱེད་མ། ། འཁྲུངས་དེ་ཆོས་ཀྱི་ཕུང་པོ་ཡོད་བཞིན་དུ། ། སྤངས་པའི་འགྲོ་ལ་སྙིང་རྗེ་སྐྱེས་པར་ངེས། ༡༠ ། ཚུལ་ ་་་་་འབྲུ་མང་པོའི་ཚིག་སྡུད། འདི་བརྟགས་ན་རྙོག་ལྡན་རྫིང་གི་བློར། །
སྐྱེ་བའི་ལྗོན་ཤིང་དབང་ཆེའི་སྙིགས་མས་བསྲུབས། ། དེ་ནང་ཟླ་བའི་གཟུགས་ཀྱི་ཤེས་བྱ་དག ། འཆར་འདོད་མཁའ་ཡི་རེ་བ་ངེས་མོད་ཀྱི། ༡༡ ། ཆོས་དུ་མ་བཀོད་པའི་ཏིང་ངེ་འཛིན་གྱི་ཡོན་ཏན།་་་་་ བུང་བའི་རྒྱང་གླུ་མཉན་འདོད་ཉི་མ་ཡིས། ། འོད་ཟེར་བརྐྱངས་ནས་ཆུ་སྐྱེས་ཁ་ཕྱེ་ཞིང༌། ། སྦྲང་རྩིའི་མྱོས་བྱེད་སྟོབ་པ་འཐུང་ཆེ་བས། ། མྱོས་པའི་ཅ་ཅོ་ཅི་དང་ཅི་མ་བསྒྲགས། ༡༢ །
དགོངས་པ་ཅན་གྱི་རྒྱན།་་་་་ གྲགས་པའི་སྤྲིང་ཡིག་ཕྱོགས་བྲལ་ཐོས་པ་འཛིན། ། འགོད་པའི་བློ་དང་དམན་པའི་བསྟི་གནས་ཀྱི། ། སྐྱོ་བ་མིན་ཡང་བཟློག་དཀའ་གསེར་གྱི་ལུང༌། ། འབབ་སྟེགས་བྱས་པ་གང་ཚེ་ངས་འདི་བརྩམས། ༡༣ ། འོན་ཏེ་ ་་་་་ངེས་པ་ཅན་གྱི་སྦྱར་བ། ཅུང་ཟད་སྤྲོས་པ་མཁས་པའི་ཚུལ། ། ཡིན་གྱི་ཉི་མ་འཕུལ་བའི་ཐབས་མ་ཡིན། ། དགོས་པ་ཆོས་དང་དམ་པའི་དྲིན་གཟོ་བར། །
ཡིན་གྱི་གཡར་དགའ་རྫུན་གྱི་འཁོར་ལོ་མིན། ༡༤ ། ཕན་ཚུན་མེད་པའི་བྱེད་རྒྱུ།་་་་་ སྡེ་བཞིའི་དཔལ་ནི་གཅེས་པའི་བུས་པ་མིན། ། བཅད་ལྷུག་སྤེལ་མ་དགའ་མའི་ལུས་མ་ཡིན། ། སྒྲ་དོན་གབ་ཚིག་ལུས་ཕྲའི་དོ་ཤལ་མིན། ། དེ་ཕྱིར་ལེགས་བཤད་རྩོམ་པ་བདག་སྤྲོའོ། ༡༥ ། ལུང་ ་་་་་དགའ་བའི་འགྱུར་བ་སྒེག་པའི་ཉམས། དང་རིགས་པ་གཉིས་སུ་འབྲེལ་ཆེ་བས། །
ཡུན་རིང་སྦྱང་བར་འོས་པ་བྱ་བའི་ཁུར། ། ཐོས་པ་ཉུང་ངུ་ངས་ནི་བདེ་བླག་ཏུ། ། བརྩམས་པ་འདི་ཡང་འདྲེན་མཆོག་བླ་མའི་དྲིན། ༡༦ ། ཏིང་ངེ་འཛིན་གྱི་རབ་རྟོག་་་་་ མཛུབ་རྩེས་ཤེལ་གྱི་ཏམྦུ་རབ་བསྣུན་པའི། ། རབ་སྙན་ཚིག་གི་འབྱུང་གནས་དམ་མ་དེ། ། འདི་ན་ངེས་པར་མཆིས་ཞེས་ཡི་གེའི་ཚོགས། ། ཁོང་ནས་ལན་བརྒྱར་འཛུམ་པ་ཡིན་ནམ་སྙམ། ༡༧ ། མང་བའི་དཔེ།་་་་་
ཚུལ་འདིར་རྣམ་པར་སྤྲོས་ལས་བྱུང་བ་ཡི། ། ལེགས་པར་བགྱིས་པ་ཟླ་བའི་འཁྲི་ཤིང་དང༌། ། མུ་ཏིག་ཀུ་མུ་དཱ་ཡི་མདངས་འདྲ་དེ། ། དཔལ་ལྡན་བླ་མ་མཉེས་པའི་མཆོད་པ་འབུལ། ༡༨ ། གཟུགས་ཅན་གྱི་རྒྱན་ལས་ལྡན་པའི་གཟུགས་ཅན།་་་་་ སེམས་ཅན་མོས་པའི་ཕྲ་རབ་རྡུལ་གྱི་ཕྲེང་བ་རབ་བརྩེགས་སྲིད་པའི་ས་གཞིའི་བླ་མ་རུ། ། དཔལ་གྱི་འབྱུང་གནས་སྟོབས་བཅུ་མངའ་བ་གང་གི་ཐུགས་རྗེ་གཞལ་དུ་མེད་པར་འཁྲིགས་པའི་སྤྲིན། ། འབད་རྩོལ་མཚན་མ་ཉེ་བར་ཞི་ལས་ཆོས་ཀྱི་ཆར་རྒྱུན་ཇི་སྙེད་བབ་པ་དགེ་ལེགས་ཀྱི། ། རིན་ཆེན་བྱེ་བའི་འབྱུང་གནས་ཉིད་དུ་ལེགས་པར་འཁྱིལ་འདི་འཇིག་རྟེན་ཁམས་སུ་གནས་གྱུར་ཅིག
༡༩ ། དེ་ལྟར་ཐམས་ཅད་མཁྱེན་པ་ཆེན་པོ་ཉི་མའི་གཉེན་གྱི་བཀའ་ལུང་སྤྱི་དང་བྱེ་བྲག་གི་དགོངས་དོན་རྣམ་པར་འགྲེལ་པའི་བསྟན་བཅོས་གངས་ཅན་པའི་སྐད་དུ་འགྱུར་རོ་འཚལ་གྱི་ཆོས་སྦྱིན་རྒྱུན་མི་ཆད་པའི་ངོ་མཚར་འཕྲུལ་གྱི་ཕྱི་མོ་རྫོགས་ལྡན་བསྐལ་པའི་བསོད་ནམས་ཀྱི་སྤྲིན་ཕུང་རྒྱས་པར་དཀྲིགས་པའི་ཚུལ་ལས་ཉེ་བར་བརྩམས་པའི་གཏམ་ངོ་མཚར་ཆུ་གཏེར་འཕེལ་བའི་ཟླ་བ་གསར་པ་ཞེས་བྱ་བ་འདི་ནི་བོད་ཆེན་པོར་གྲགས་པའི་འཛིན་མའི་དཀྱིལ་འཁོར་རྣམ་པར་ཡངས་པ། མཚུངས་པ་མེད་པའི་སྟོབས་དང་དགེ་བ་བཅུ་དང་རྗེས་སུ་མཐུན་པའི་བཀའ་ཁྲིམས་ཀྱི་འཁོར་ལོས་སྒྱུར་བ་ལ་བསྙེངས་པ་དང་བག་ཚ་བ་མི་མངའ་བའི་སྡེ་དགེ་ས་སྐྱོང་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་བྱ་བའི་བཀའ་ལུང་ཡིད་བཞིན་གྱི་ནོར་བུ་རིན་པོ་ཆེ་ལྟ་བུ། ཕྱོགས་ཀྱི་ནོར་འཛིན་སྐྱོང་བ་མང་པོའི་གཙུག་ན་ངལ་བསོར་སྤྱོད་པ་སྙམ་བགྱིད་པ་དེ་ཉིད་མགོ་བོར་བཅིངས་ཏེ་བསྐུལ་བར་བརྟེན། ཛམྦུ་རྐང་འཐུང་གི་རྒྱལ་མཚན་དམ་པས་མངོན་པར་སྤུད་པའི་གླིང་གི་རྒྱལ་པོ་འདིའི་ཁོངས་སུ། སྟོན་པ་བླ་ན་མེད་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ཡུན་དུ་གནས་པའི་བྱ་བ་རྨད་དུ་བྱུང་བ། འཆད་པ་དང་རྩོད་པ་དང་རྩོམ་པའི་ཕྲིན་ལས་གཞལ་དུ་མ་མཆིས་པའི་སྣང་བ་ཆེན་པོས། ཕྱོགས་ནས་ཕྱོགས་དང༌། ཁོར་ཡུག་ནས་ཁོར་ཡུག་ཏུ་དར་བར་བྱེད་པ་ལ་མཚུངས་ཟླ་འགའ་ཡང་ཡོད་པ་མ་ཡིན་པའི་ཐུགས་རྗེ་ཆེན་པོ་དང་ལྡན་པ་ནི་དཔལ་ས་སྐྱ་པ་ཆེན་པོ་ཡབ་སྲས་བརྒྱུད་པ་དང་བཅས་པ་རྣམས་ཏེ། གང་དེའི་ལུང་དང་མངོན་པར་རྟོགས་པའི་ཆོས་ཀྱི་རྒྱལ་སྲིད་ཆེན་པོ་བདག་གིར་མཛད་པ་ལ་འཇིགས་པ་མེད་པའི་མཁྱེན་རབ་ཀྱི་དཔལ་ནི་རྒྱལ་བ་ཉིད་ལས་དམིགས་སུ་མ་མཆིས་པའི་བསྟན་པ་འཛིན་པའི་སྐྱེས་བུ་ཆེན་པོ།
རྒྱ་མཚོ་བློ་འཛིན་ནམ་རྗེ་བཙུན་དམ་པ་ཀུན་དགའ་བཟང་པོ་ཞེས་ས་གསུམ་གྱི་ཁོངས་སུ་སྤོབས་པ་རབ་ཏུ་དགེ་བའི་གྲགས་པ་དང་རྣམ་པར་དཀར་བའི་ཕྲིན་ལས་ཅིག་ཅར་དུ་འདྲེས་ནས་དར་ཞིང་རྒྱས་པར་གྱུར་པ་གང་ཡིན་པ་སྟེ། དེའི་ཞབས་སྟེགས་མི་འཇིགས་བཞི་དང་ལྡན་པའི་རྟགས་སུ་སེང་གེ་ཆེན་པོ་བརྒྱད་ཀྱིས་རྣམ་པར་བསྒྱིངས་པ་གང་ལ་ཞབས་ཀྱི་པདྨ་རྣམ་པར་བཀོད་དེ། དེ་དག་གིས་ལེགས་པར་བཞག་པའི་བཀའ་སྲོལ་གྱི་བདུད་རྩིའི་རྒྱུན་ཆེན་པོ། སྲིད་པའི་ཟུག་རྔུ་མཐའ་དག་འཕྲོག་པར་བྱེད་པའི་རང་བཞིན་ཅན་གྱི་གསང་མཛོད་མ་ལུས་པ་ཡོངས་སུ་བཟུང་ནས། མཐའ་མེད་པའི་འགྲོ་བ་རྒྱ་མཚོའི་རྒྱུད་ལ་ཐམས་ཅད་མཁྱེན་པའི་བྱང་ཆུབ་ཀྱི་འཚོ་བ་བརྟན་པར་བྱེད་པའི་བསྟན་འཛིན་གྱི་སྐྱེས་བུ་ཚད་མར་གྱུར་པ་བདག་ཅག་གི་སྐལ་བས་ཐོབ་པ་རྣམས་ནི་འདི་ལྟ་སྟེ། འཇམ་པའི་དབྱངས་བསོད་ནམས་བཟང་པོ་པ་དང༌། རྡོ་རྗེ་འཆང་བཀྲ་ཤིས་ལྷུན་གྲུབ་པ་དང༌། རྒྱ་ཆེན་ཆོས་ཀྱི་སྤྱན་ལྡན་ཚུལ་ཁྲིམས་ལྷུན་གྱིས་གྲུབ་པ་དང༌། རྡོ་རྗེ་འཛིན་དབང་ནམ་མཁའ་བསམ་འགྲུབ་པ་དང༌། ཐམས་ཅད་མཁྱེན་པ་ཆེན་པོ་དཔལ་ལྡན་ཆོས་སྐྱོང་བ་དང༌།
མཁས་བཙུན་ཆེན་པོ་མཁན་ཆེན་སངས་རྒྱས་དཔལ་བཟང་པོ་དང༌། གཞན་ཡང་མདོ་སྔགས་བསྟན་པའི་སྣང་བྱེད་ཆེན་པོ་ཀུན་དགའ་ལྷུན་གྲུབ་པ་དང༌། གནས་ལྔ་རིག་པར་སྨྲ་བའི་དབང་ཕྱུག་འཆི་བ་མེད་པ་ཐུབ་བསྟན་རབ་ཏུ་གསལ་བ་ཞེས་བྱ་བ་ལ་སོགས་པ་སའི་སྟེང་ན་ཡོངས་སུ་གྲགས་པའི་བསྟན་འཛིན་གྱི་སྐྱེས་བུ་མང་པོ་དག་གི་ཞབས་རྡུལ་རྙོག་པ་མེད་པ་གཙུག་ཏུ་གུས་པར་བསྟེན་ཅིང་ལེགས་པར་གསུངས་པ་བདུད་རྩིའི་རྒྱ་མཚོ་ཆེན་པོ་ལྟ་བུ་ལས། རྩྭ་མཆོག་གི་རྩེ་མོར་ཆགས་པའི་ཟིལ་པ་ཙམ་རེ་འཐུངས་པས་སྐལ་བ་མི་དམན་པར་གྱུར་པའི་སློབ་མའི་ཐ་ཆུངས། བསྟན་པའི་རྗེས་སུ་ཞུགས་པའི་མིང་ནི་བནྡེ་ཚུལ་ཁྲིམས་རིན་ཆེན་ཞེས་འབོད་ཅིང༌། འབྱུང་དུ་རུང་བའི་ཡོན་ཏན་ལ་སྨོན་ལམ་དུ་བྱེད་པའི་ཐ་སྙད་ནི་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེ་ཞེས་བཏགས་པའི་སྙོམ་ལས་པ་དེས། དངོས་གཞི་ཆོས་ཚན་རྣམས་ཀྱི་བཞུགས་བྱང་དང་གོ་རིམས་ཀྱི་ཕྲེང་བ་རྣམས་ནི་ཀུན་མཁྱེན་བུ་སྟོན་རིན་པོ་ཆེའི་དཀར་ཆག་ཉིད་གཙོ་བོར་བཟུང་ནས། དཀྱུས་དང་བསྟུན་པའི་དབྲི་བསྣན་ལ་སོགས་པའང་གང་རིགས་བགྱིས་ཤིང༌། རྒྱུད་འགྲེལ་གྱི་བཞུགས་ཚུལ་ལ་སོགས་པ་ཅུང་ཟད་རེ་ནི་ངོར་ཆེན་རྡོ་རྗེ་འཆང་ལ་སོགས་པའི་དཀར་ཆག་དང་ཡང་ལེགས་པར་བསྟུན་ནོ། །
ས་དཔྱད་གཞན་བདུན་པོ་རྣམས་ནི་ཁམས་གསུམ་ཆོས་ཀྱི་རྒྱལ་པོ་མཁན་ཆེན་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པའི་བཀའི་བཀོད་པ་དང༌། ཐོ་གསལ་ཅི་རིགས་པར་ཕེབས་པ་རྣམས་ཡིད་ལ་ངེས་པར་བྱས་ཏེ། བཀའ་དང་བསྟན་བཅོས་རྣམས་ལས་བྱུང་བའི་ལུང་དོན་གཙོ་བོར་བཟུང༌། བློ་དང་ལྡན་པ་དགའ་བར་བྱེད་པའི་ལུས་དང༌། སྲོག་དང༌། རྒྱན་གྱི་ཚོགས་རྣམས་ནི་སྙན་དངགས་པའི་ལུགས་ཀྱི་རྗེས་སུ་འབྲངས་ཏེ་ཅུང་ཟད་སྤྲོས་པའི་ཚུལ་གྱིས་གསར་བསྐྲུན་གྱི་ཁུལ་དུ། རབ་བྱུང་བཅུ་གཉིས་པའི་ནང་གསེས་གྱི་གནམ་ལོའི་རྒྱལ་པོ། གཙུག་ལག་སྤོར་ཐང་གི་དགོངས་པས་དབང་ཐང་དང་བསྟུན་པའི་ཐ་སྙད་དུ་ཆུ་མོ་ཕག་ཅེས་འབོད་པ། བསྐལ་པ་བཟང་པོའི་རྣམ་འདྲེན་བཞི་པ་ཤཱཀྱའི་རྒྱལ་པོས་ཚེས་གཅིག་ནས་བཅོ་ལྔའི་བར་དུ་ཆོ་འཕྲུལ་བསྟན་པའི་ཟླ་དུས་ལ་བབ་པའི་དཀར་ཕྱོགས་ཀྱི་གང་བ་གསུམ་པ། རེས་གཟའ་བརྡ་སྤྲོད་རིག་པ་སྨྲ་བའི་བློ་ལྡན་ལྷའི་བླ་མ་ཞེས་བྱ་བ།
རྒྱུ་སྐར་རྒྱལ་གྱི་ལྷ་མོས་དོན་ཐམས་ཅད་འགྲུབ་པའི་དགའ་སྟོན་གསར་པ་ལ་གཡར་འདྲེན་བགྱིད་པའི་ཉིན་མོ་ནས་འདྲི་བའི་འགོ་བརྩམས་སོ། ། དེ་ནས་བཟུང་སྟེ་ཐུན་མཚམས་ཀུན་དུ་འབད་པས་འདྲི་བའི་ཟོལ་དུ་བགྱིས་ཀྱང༌། རང་ཉིད་འབྱུང་ཚོགས་ཀྱི་ལུས་ལ་ཕྱི་དང་ནང་གི་ཀེག་རྩིས་རྩུབ་མོའི་སྟེང་དུ་སོན་པར་བཅས། བར་སྐབས་རྣམས་སུ་ལུས་ཀྱི་ཚོར་བ་བདེ་སྡུག་སྤེལ་མར་བྱུང་བས་ཅུང་ཟད་འགྱང་བར་གྱུར་ཀྱང༌། ནམ་ཞིག་ཡོངས་སུ་གྲུབ་པར་བགྱིས་པའི་དུས་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཐུབ་པའི་དབང་པོ་རྣམ་བྱུང་ས་འབྲུག་གི་ལོ་ལ་འཇིག་རྟེན་གསུམ་པོ་བཀྲ་ཤིས་པའི་ལྟས་ཀྱིས་རྒྱས་པར་བཀང་སྟེ་སྐུ་བལྟམས་པ་ནས་བརྩམས་ཏེ་བགྲང་གཞི་སུམ་སྟོང་དང་དགུ་བརྒྱ་དགུ་བཅུ་རྩ་ལྔ་བརྒལ་ལོ། ། དཔལ་ས་སྐྱ་པ་ཀུན་དགའ་སྙིང་པོ་པ་དེ་ཉིད་འཕགས་པ་སྤྱན་རས་གཟིགས་དབང་ཕྱུག་ཁ་སརྤ་ཎི་བར་སྲིད་ཀྱི་རྣམ་པས་ལྷུམས་སུ་ཞུགས་ཤིང་ཆུ་ཕོ་སྤྲེའུའི་ལོ་ལ་སྐུ་བལྟམས་པ་ནས་ལོ་དྲུག་བརྒྱ་དང་ལྔར་ཕྱིན་ཏོ། ། མི་འཕྲོགས་པའི་མཁྱེན་རབ་དང་ཐུགས་རྗེའི་དབང་ཕྱུག་ངོར་ཆེན་རྡོ་རྗེ་འཆང་ཀུན་དགའ་བཟང་པོ་པ་ཉིད་རྔ་ཆེན་ཞེས་བྱ་བའི་ལོ་ལ་བལྟམས་ནས་བགྲང་གཞི་སུམ་བརྒྱ་དང་དྲུག་ཅུ་རྩ་གཅིག་གོ ། ཤིང་སྦྲུལ་གྱི་ལོ་ལ་སྐྱེ་བ་ནས་སྐྱེ་བར་རྗེ་བཙུན་འཇམ་པའི་རྡོ་རྗེས་བྱིན་གྱིས་བརླབས་པས། སྐྱེ་བ་འདི་ཉིད་དུ་གཞུང་ལུགས་འབུམ་ཕྲག་མང་པོའི་ཕ་རོལ་ཏུ་སོན་ཅིང་སྨྲ་བའི་དབང་ཕྱུག་ཆེན་པོ་གྲུབ་པ་མཁན་ཆེན་ཚུལ་ཁྲིམས་ལྷུན་གྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དེ་ཉིད།
རྗེ་བཙུན་ཨེ་ཝཾ་པ་ཆེན་པོའི་ཞབས་སྟེགས་དམ་པའི་ཆོས་ཀྱིས་མཐོ་བར་བྱས་པ་གང་ལ་རྩིབས་སྟོང་འཁོར་ལོའི་གཟུགས་ཀྱིས་ཉེ་བར་སྤུད་པའི་ཞབས་ཟུང་རྣམ་པར་བཀོད་དེ་འཆད་རྩོད་རྩོམ་པའི་ཕྲིན་ལས་ཀྱི་སྣང་བ་དཀར་པོས་ཕྱོགས་ཀྱི་དཀྱིལ་འཁོར་རྫོགས་པར་དཀྲིགས་པ་ནས་བརྩམས་ཏེ་བགྲང་གཞི་བཅུ་དགུ་སྔོན་དུ་བརྒལ་ལོ། ། དོན་གྲུབ་ཅེས་བྱ་བའི་ལོ་ལ་སྡོམ་བརྩོན་སྐྱེ་དགུའི་བདག་པོ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་ཡོངས་སུ་གྲགས་པ་འདི་ཉིད། བསོད་ནམས་དང་སྟོབས་ཀྱི་དབང་ཕྱུག་ཏུ་གྱུར་པ་དཔལ་སྡེ་དགེ་གོང་མའི་བསྟན་སྲིད་ཟུང་གི་འབྱོར་པས་མངོན་པར་མཐོ་བའི་གདན་སའི་ཁྲི་དམ་པ་ལ། ཞབས་མཐིལ་བནྡྷུ་ཛཱི་བ་ཀའི་ཁ་དོག་ཅན་དག་མི་འགྱུར་རྡོ་རྗེའི་ཁམས་ཀྱི་རང་བཞིན་དུ་རྟག་པར་བཀོད་ནས། རྒྱལ་བའི་བསྟན་པ་དང་འགྲོ་བའི་བདེ་སྐྱིད་ཀྱི་ཉི་མ་དང་པོ་ཤར་བ་ནས་བརྩམས་ཏེ་བགྲང་གཞི་ལྔ་ཕྲག་གཅིག་སྔོན་དུ་བརྒལ་བའི་གསར་ཚེས་ཀྱི་གནམ་ལོ། ལེགས་པར་སྦྱར་བའི་སྐད་དུ་རཀྟཱ་ཀྵི་ཞེས་པ། བོད་སྐད་དུ་བསྒྱུར་ན་མིག་དམར་དུ་འགྱུར་བ། མ་ཧཱ་ཙི་ནའི་མི་བདག་གི་མདུན་ས་ཆེན་པོར་གྱ་ཙིར་བརྗོད་པ། དབང་ཐང་དང་བསྟུན་པའི་མིང་དུ་ཤིང་བྱིར་གྲགས་པའི་འབྱུང་བ་སུམ་ལྡན། སེ་ཞིག་གི་ལོ།
དུས་འཁོར་བའི་སྟོན་རྭ་བ་རགས་པ་གྲོ་བཞིན་གྱིས་ཉ་བ། ཡར་ངོ་སྔོན་དུ་འགྲོ་བ་སེང་གེའི་ཁྱིམ། ཧོར་ལུགས་ཀྱི་བདུན་པ་ཁྱིའི་ཟླ་བ། དམར་པོའི་ཕྱོགས་ཀྱི་བཟང་པོ་གསུམ་པ། དུས་འཁོར་བའི་ལུགས་ཀྱི་དབྱངས་ཨཱུ། གསལ་བྱེད་བྷཱུ། འདོད་ཡོན་གཟུགས་སོ། ། དབྱངས་འཆར་བའི་ལུགས་ཀྱི་དབྱངས་ཨཱི། གསལ་བྱེད་ཌྷ། འདོད་ཡོན་རོའོ། །
གཉིས་ཀ་མཐུན་པའི་འབྱུང་བ་ཆུ། དར་གུད་གཞོན་པ། རྟེན་འབྲེལ་སྐྱེ་བ། ཉི་མ་འབྲུག སྤར་ཁ་དྭ། སྨེ་བ་དྲུག་དཀར་རོ། ། ལྷའི་བླ་མ་རྒྱལ་སར་ཕེབས་པའི་དགའ་སྟོན་གྱི་ཐོག་མར་འཆི་བ་མེད་པའི་དྲང་སྲོང་ཆེན་པོ་ཨ་གསྟྱའི་བདེན་ཚིག་གིས་གྲུབ་པའི་ནུས་པ་ངོམ་པའི་སླད་དུ། རྒྱ་མཚོ་དང༌། ཆུ་ཀླུང་དང༌། ཆུ་ཕྲན་དང༌།
འབབ་ཆུ་དང༌། ལུ་མ་མཐའ་དག་ཡན་ལག་བརྒྱད་དང་ལྡན་པའི་བདུད་རྩིའི་རྒྱུན་དུ་བསྒྱུར་བའི་མཆོད་ཡོན་དུ་སྟོབ་པ་དང་ཆབ་ཅིག སྐྱེ་འགྲོ་ཐམས་ཅད་ཀྱི་བྲོ་ནད་གཞོམ་པ་ལ་རིངས་པར་ཆས་པའི་དུས་ཚེས་དགེ་བའི་ཉིན་མོ། ཀུན་མཁྱེན་ཆོས་ཀྱི་རྒྱལ་པོ་བུ་རམ་ཤིང་པའི་ལུགས་བཟང་གི་ཉིན་མོར་བྱེད་པའི་དཀྱིལ་འཁོར་ཡོངས་སུ་འཆར་བའི་ལྗོངས་དང་ཡུལ་དང་ཡུལ་གྲུ་ཆེན་པོ་རྣམས་ཀྱི་ནང་ནས་འཛམ་གླིང་བྱང་ཕྱོགས་ཀྱི་འཛིན་མའི་ཆའོ། ། དེ་ལས་ཀྱང་བོད་ཆེན་པོར་གྲགས་པའི་སའི་ཐིག་ལེ། མཁས་པ་དང་གྲུབ་པའི་གོ་ས་མཐོན་པོ་ལ་གང་དག་བཞུགས་པའི་བསྟན་པ་འཛིན་པའི་སྐྱེས་བུ་དམ་པ་རྣམས་ཀྱི་ཞབས་ཀྱི་འཁོར་ལོས་ལེགས་པར་བཅགས་ཤིང༌། སྡེ་སྣོད་གསུམ་གྱི་བཤད་པ་དང་སྒྲུབ་པའི་འཁོར་ལོས་དུས་ཚིགས་འདའ་བར་བྱེད་པའི་གདན་ས་ཆེན་པོ་དཔལ་ལྷུན་གྲུབ་སྟེང་གེ་གནྡྷོ་ལ་བསམ་འགྲུབ་མཐོང་གྲོལ་ཞེས་བྱ་བ་སྟེ། དེ་དང་ཟུང་འབྲེལ་དུ་ཡོད་པའི་རྒྱལ་ཁབ་ཆེན་པོ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་ཞེས་ཡོངས་སུ་གྲགས་པ་དེ་ཉིད་ཡོད་དེ། དེའི་ནང་གསེས་སུ་གྱུར་པའི་བསྟི་གནས་དམ་པ་ཕྱོགས་ཀྱི་བདག་པོ་མིག་སྟོང་དང་ལྡན་པས་ལེགས་པར་བསྲུངས་པའི་ཕྱོགས་ག་ལ་བ་ཞིག་སྟེ། དེའི་བ་གམ་གཉིས་པ་ཉིད་དུ་ལེགས་པར་གྲུབ་པར་བགྱིས་པའི་དགེ་ལེགས་ཀྱི་སྣང་བ་འཇིག་རྟེན་གྱི་ཁམས་ཐམས་ཅད་དུ་ཆེས་ཤིན་ཏུ་གསལ་བར་གྱུར་ཅིག
སརྦ་མངྒ་ལཾ་བྷ་ཝནྟུ།། །། ༄༅། །ཛམྦཱུདྲུམེནལིངྒསྱ སདྡྭཱིཔེདྷརྨསརྦཛྙ པྲསཱདབྷཱསྐྲིཏཱཎཱཾཀིཾ བིཥྞུསྠཱནེནཏུལྱཱནྟ།།
༄༅། །འཛམ་ ་་་་་ཁྱད་འཕགས་ཕུལ་དུ་བྱུང་བ། བུ་རྐང་འཐུང་གིས་མཚན་པའི། ། གླིང་གི་དམ་པར་ཀུན་མཁྱེན་ཆོས། ། སྣང་བྱས་རྣམས་ཀྱི་བཀའ་དྲིན་མཐའ། ། ཁྱབ་འཇུག་གནས་ཀྱིས་གཞལ་དུ་ཅི། ། ཆོས་ ་་་་་ཡན་ལག་གསུམ་པའི་གཟུགས་ཅན། འདུལ་ཁྲིམས་ཀྱི་རྩ་བ་བརྟན། །
གཞན་ཕན་སྤྱོད་པའི་ཡལ་འདབ་རྫོགས། ། རིམ་གཉིས་ཟུང་འཇུག་འབྲས་བུས་དུད། ། དངོས་གྲུབ་ལེགས་བརྙེས་གང་དག་བྱོན། ། མ་བསྡུས་པའི་གཟུགས་ཅན།་་་་་ བཟོ་དང་གསོ་བའི་གོམ་སྟབས་བདེ། ། སྒྲ་ཚད་རིག་པའི་མཆེ་བ་རྣོ། ། མདོ་རྒྱུད་གདམས་པའི་ཁུར་ཆེན་འདེགས། ། རིག་སྨྲའི་ཁྱུ་མཆོག་ཇི་སྙེད་དང༌། ། རྣམ་ ་་་་་ཡོན་ཏན་རང་བཞིན་བརྗོད་པ། པ་ཐམས་ཅད་མཁྱེན་པའི་བཀའ། །
འཇིག་རྟེན་སྣང་བྱེད་བླ་ན་མེད། ། ཡང་དག་མཁས་པའི་ཕྲིན་ལས་གསུམ། ། དབང་འབྱོར་གང་དག་བྱོན་པ་རྣམས། ། མཁྱེན་ ་་་་་གཞི་གཅིག་གི་ཆོས་དུ་མ་འགལ་བ། པས་འབྱོར་ཡང་རྨོངས་པས་དབུལ། ། བརྩེ་བས་འཁྱུད་ཀྱང་ཆགས་པས་བཏང༌། ། ནུས་ལྡན་གྱུར་ཀྱང་གཞན་དག་ལ། ། འཚེ་མེད་གྲུབ་དབང་བརྒྱད་ཅུ་བཞི། ། དེ་དག་ ་་་་་ཡོན་ཏན་གྱི་རང་བཞིན་བརྗོད་པ། ཀུན་དང་ཕྱོགས་བཅུ་ཡི། །
འགྲོ་ལ་གཟིགས་པ་སྒྲིབ་མེད་སྤྱན། ། དཀྱུས་རིང་སྤྲོས་པའི་རྫོགས་སངས་རྒྱས། ། སྲས་དང་སློབ་མར་བཅས་མང་བལྟ། ། རབ་རྟོག་་་་་ སོ་སོའི་མདུན་ན་སྤྲུལ་པའི་ལུས། ། གྲངས་མེད་བཏུད་ཀྱང་ཡོན་ཏན་ཆ། ། བགྲང་བར་མ་ནུས་ཡན་ལག་ལྔ། ། དུབ་པས་ས་ལ་ངལ་བསོ་བཞིན། ། རང་ བསྡུས་ཤིང་མ་བསྡུས་པའི་གཟུགས་ཅན།་་་་་ སེམས་སྒྱུ་མ་བྱེད་པོ་གང༌། ། སྐད་ཅིག་རྣམ་པའི་སྟང་སྟབས་ཀྱིས། །
རྣམ་རྟོག་བག་ཆགས་བརྟན་མིན་པའི། ། སྣང་སྟོང་མཆོད་པའི་མིག་འཕྲུལ་ངོམ། ། མཆོད་ ་་་་་རྫས་རང་བཞིན་བརྗོད་པ། ཡོན་ཞབས་བསིལ་མེ་ཏོག་སྤོས། ། མར་མེ་དྲི་ཆབ་ཞལ་ཟས་དང༌། ། སྒྲ་སྙན་མ་རྣམས་རང་རྟགས་རྫས། ། བསྣམས་ཤིང་སྒྱུ་མའི་རྩེ་འཇོས་མཆོད། ། བདག་ལུས་ལོངས་སྤྱོད་དུས་གསུམ་དང༌། ། འབྲེལ་བའི་གེ་རྩ་ཇི་སྙེད་དག །

ས་གཞི་རི་གླིང་ཉི་ཟླ་དང༌། ། ལྷ་མིའི་དཔལ་འབྱོར་ཚང་བར་སྤྲུལ། ། ཤེས་རབ་ ་་་་་ཡན་ལག་གཉིས་པའི་གཟུགས་ཅན། འཁོར་ལོའི་འཁྲུལ་འཁོར་གྱིས། ། འཁོར་གསུམ་མངོན་པར་ཞེན་པའི་གཟེབས། ། ཡོངས་སུ་ ་་་་་སྦྱོར་པ་རྒྱ་ཆེ་བ། དྲལ་ཏེ་མཆོད་འོས་ཀུན། ། དགྱེས་པར་སྐྱེད་པའི་ཡོན་དུ་འབུལ། ། དལ་ ་་་་་བསྡུས་པའི་གཟུགས་ཅན། འབྱོར་རྟེན་མཆོག་བསམ་འཕེལ་ནོར། ། གཏི་མུག་ལག་པ་དབང་མོ་ཆེས། །
སྡིག་ལྟུང་འདམ་དུ་བསྐྱུར་བྱས་པ། ། སྟོབས་བཞི་ཚད་ལྡན་ཆབ་ཀྱིས་འཁྲུད། ། འཕགས་ ་་་་་ལྡན་པའི་གཟུགས་ཅན། དང་སོ་སོ་སྐྱེ་ཚོགས་ཀྱིས། ། ལེགས་བྱས་ཟླ་འོད་སྤྲོས་པའི་རྗེས། ། སེམས་ཀྱི་ཀཱ་ཤི་མཛེས་དགའ་མོ། ། ཡི་རང་གྲོགས་དང་འཁྱུད་པ་ཐོབ། ། ཕྱོགས་ ་་་་་ཡན་ལག་གཅིག་པའི་གཟུགས། བཅུར་བཞུགས་པའི་ཆོས་སྟོན་ཆེ། ། ཀུན་ཀྱང་འགྲོ་ལ་སྨན་སླད་དུ། །
ཐོག་མཐའ་བར་དགེའི་ཆོས་ཀྱི་སྒྲ། ། འབྱིན་པར་ངག་གི་གླིང་བུས་བསྐུལ། ། རྟག་པར་ ་་་་་བྱ་བའི་རང་བཞིན་བརྗོད་པ། འཛིན་རྣམས་གདུལ་བའི་ཕྱིར། ། ཆོས་དབྱིངས་བས་མཐའ་ཚོལ་བཞེད་པའི། ། སངས་རྒྱས་འགྲོ་བ་མགོན་མེད་ངོར། ། མྱ་ངན་མི་འདའ་བཞུགས་པར་གསོལ། ། དེ་ལྟར་ ་་་་་མང་བའི་དཔེ། བགྱིས་པའི་དགེ་བས་བདག ། ཡིད་བཞིན་ནོར་བུ་དཔག་བསམ་ཤིང༌། །
གཏེར་བཞིན་གདུལ་བྱའི་བསམ་པ་ཀུན། ། རྫོགས་བྱེད་བྱང་ཆུབ་ཆེན་པོར་བསྔོ། ། ཤིས་པ་བརྗོད་པ་ལ་ཆ་ཤས་ཅན་གྱི་གཟུགས།་་་་་ གལ་ཏེ་སྔོན་བསགས་ལས་ཤུགས་ཀྱིས། ། དབང་བྱས་རེ་ཞིག་བྱང་ཆུབ་མཆོག ། སྟེར་མིན་དེ་སྲིད་དལ་འབྱོར་གྱི། ། འདོད་དགུའི་ལྗོན་པ་མཆོག་གྱུར་ཅིག ། སེམས་ ་་་་་ལྡན་པའི་གཟུགས་ཅན། ཀྱི་གླང་པོ་འདོད་ལྷ་ཡི། ། གཡོ་སྒྱུའི་འཕྲུལ་ལ་མ་ཆགས་པར། །
ཆོས་འདུལ་པདྨའི་སྐྱེད་ཚལ་དུ། ། བག་ཡོད་རྭ་བར་ཆུད་གྱུར་ཅིག ། ཐམས་ཅད་མཁྱེན་ ་་་་་རབ་རྟོག པའི་རྒྱུ་ཡི་གཙོ། ། སྙིང་རྗེ་ཤིན་ཏུ་མཉེན་ལྡན་གྱིས། ། འགྲོ་ལ་ལན་བརྒྱར་དཀྲིས་པ་བཞིན། ། བྱང་ཆུབ་སེམས་མཆོག་འབྱང་བར་ཤོག ། སྔགས་སྤྱོད་ ་་་་་བསྡུས་དང་མ་བསྡུས་པ་སྲེས་པའི་གཟུགས། གསེར་གྱི་འཁོར་ལོ་ཡིས། ། ཅིར་སྣང་ལྷན་སྐྱེས་ཡེ་ཤེས་ཀྱི། །
འཁོར་དུ་བསྡུས་ནས་རྣམ་བཞིའི་སྐུ། ། ཟུང་འཇུག་རྒྱལ་ས་ཟིན་པར་ཤོག ། དེ་བརྙེས་ ་་་་་ཆ་ཤས་ཅན་གྱི་གཟུགས། ནས་ནི་སྐུ་གསུང་ཐུགས། ། སྒྱུ་འཕྲུལ་བཀོད་པ་དཔག་ཡས་ཀྱིས། ། ཕྱོགས་བཅུའི་གདུལ་བྱ་མ་ལུས་པའི། ། ཆོས་རྔ་ཆེན་པོར་བདག་གྱུར་ཅིག ། དེ་སྐད་སྨོན་ ་་་་་རྒྱུ་མ་ཚང་བའི་ཁྱད་པར་བརྗོད་པ། བདག་གསུང་རྡོ་རྗེ། ། མངོན་དུ་གྱུར་མིན་བདེན་ཚིག་མཚོན། །
གྲུབ་པ་མིན་ཡང་ལྷག་བསམ་མཐུས། ། གང་སྨྲས་དོན་མེད་མ་གྱུར་ཅིག ། ཉི་ ་་་་་ངག་དོན་གྱི་དཔེ། བཞིན་སྟོན་པས་འཇིག་རྟེན་བརྒྱན། ། དེ་ཡི་འོད་བཞིན་ཆོས་རབ་གསལ། ། འདབ་བརྒྱ་པས་བཞིན་དཔལ་འཐུངས་པའི། ། བཀྲ་ཤིས་ཀུན་གྱིས་དགེ་གྱུར་ཅིག ། ཅེས་བླ་མ་རྡོ་རྗེ་གདན་པ་ཆེན་པོས་མཛད་པའི་གྲུབ་བརྙེས་བརྒྱད་ཅུ་རྩ་བཞིའི་བསྟོད་པའི་ཁ་འགེངས་སམ། འདི་ཁོ་ནས་ལོགས་སུ་བསྟོད་ཀྱང་རུང་བ་ལ། ཡན་ལག་བདུན་པ་གསོལ་བ་འདེབས་པ་དང་བཅས་པའི་ཚིགས་སུ་བཅད་པ་ཚོགས་ཟུང་རྒྱ་མཚོ་འཕེལ་བའི་ཟླ་འོད་ཅེས་བྱ་བ་འདིའང༌།
རྗེ་བཙུན་ནམ་མཁའ་དཔལ་བཟང་བའི་བཀས་བསྐུལ་ལྟར་རྣམ་གྲངས་དགེ་བའི་རྟེན་འབྲེལ་དུ་བཙུན་པ་ཚུལ་ཁྲིམས་རིན་ཆེན་ཞེས་བོད་པས་ལྷུན་གྲུབ་སྟེང་གི་ཆོས་གྲྭར་བྲིས་པ་དགེ་ལེགས་འཕེལ་བར་གྱུར་ཅིག ། སླར་ཡང་དཔལ་ལྡན་སྡེ་དགེ་ཁྲི་ཆེན་པ། ། འཇིག་རྟེན་ཀུན་དུ་དགའ་སྟེར་དམ་པ་དེའི། ། ཕྲིན་ལས་རྒྱ་མཚོའི་གོས་ཅན་མཛེས་ཕྱིར་དུ། ། ངོ་མཚར་ཡི་གེར་འཁྲུངས་པའི་པར་དུ་བསྒྲུབས། སརྦ་མངྒ་ལ་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
