གསུང་འབུམ། ཚུལ་ཁྲིམས་རིན་ཆེན།
པོད ༡༢༤
སྒྲོལ་མ་དཀར་མོ་ཡིད་བཞིན་འཁོར་ལོའི་བསྙེན་པ་བྱ་ཚུལ་གྱི་ཡི་གེའི་ཟླ་འོད་གསར་པ།
༼ཉ༽ ༄༅། །སྒྲོལ་མ་དཀར་མོ་ཡིད་བཞིན་འཁོར་ལོའི་བསྙེན་པ་བྱ་ཚུལ་གྱི་ཡི་གེའི་ཟླ་འོད་གསར་པ་ཞེས་བྱ་བ་བཞུགས་སོ།། དཀར་མཛེས་དར་བབ་ནམ་མཁའི་རྣ་བ་ཡིས། ། ཉི་བུའི་དཔུང་ལས་རྣམ་རྒྱལ་གོ་འཕང་ཉིད། ། སྦྱིན་པའི་མཐུ་ཆེན་ཐོབ་ན་གང་སྐུ་ཡི། ། མཚུངས་དཔེར་བསྔགས་སོ་ཡིད་བཞིན་འཁོར་ལོ་མ། ། གང་གི་སྒྲུབ་ཐབས་ངག་དབང་གྲགས་པ་ཡིས། ། འཆི་བདག་བསླུ་བའི་རྟོག་པ་ལས་བྱུང་བའི། ། གཞུང་དོན་ཇི་བཞིན་མཁས་པའི་ཞལ་ལུང་བརྟེན། ། ཚེ་སྦྱིན་སྒྲོལ་མའི་བསྙེན་པ་བྱ་ཚུལ་འདྲི། །
དེའང་འདིར་སྒྲོལ་མ་དཀར་མོ་ཡིད་བཞིན་འཁོར་ལོའི་སྒྲུབ་ཐབས་ཀྱི་ཁྱད་ཆོས་མི་འདྲ་བ་མང་དུ་མཆིས་པ་ལས། འདིར་ངོར་ཆེན་རྡོ་རྗེ་འཆང་ནས་བརྒྱུད་པ་རྗེ་བཙུན་དཀོན་མཆོག་ལྷུན་གྲུབ་པས་མཛད་པའི་ཡིག་ཆའི་སྟེང་ནས་བསྙེན་པ་བྱེད་པ་ལ། སྦྱོར་བ། དངོས་གཞི། རྗེས་གསུམ་ལས། དང་པོ་ནི་གནས་དབེན་པར་བྱི་དོར་བྱས་པར་འབྱོར་ན་རྗེ་བཙུན་མའི་སྐུ་རྟེན་བྲིས་འབུར་གང་རུང་བཀྲམས་པའི་མདུན་དུ། ཡི་དམ་སྒྲོལ་མ་ལ་གཏོར་མ་ཅོག་ཟླུམ་གཅིག སྒྲོལ་མའི་བཀའ་སྡོད་ཀྵེ་ཏྲ་པཱ་ལ་དང་འཇིགས་བྱེད་ཆེན་མོ་གཉིས་ལ་འབུལ་བར་སྤྲོ་ན། ཐུན་མོང་དུ་ཅོག་ཟླུམ་གཅིག་བྱ། ཆ་གསུམ་གཏོར་མ་བཏང་བ་གྲུབ་ནའང་དེའི་གཏོར་མ་དང༌།
གཞན་ཉེར་སྤྱོད་བཤམ་པ་སོགས་སྤྱི་ལྟར་ཤེས་པར་བྱའོ། ། གཉིས་པ་སྒྲུབ་ཐབས་ཀྱི་སྔོན་འགྲོ་དང་དངོས་གཞི་གཉིས་ལས། དང་པོ་ལ་གསུམ་སྟེ་སྐྱབས་འགྲོ། སེམས་བསྐྱེད། ཚོགས་བསགས་པའོ། ། དང་པོ་སྐྱབས་འགྲོ་ལ། རྒྱུ་ཡུལ་ཚུལ་ལ་སོགས་གཞན་ནས་འབྱུང་བ་ལྟར་ཤེས་པར་བྱ་བ་ལས་འདིར་འདྲི་མི་དགོས་མོད། དེའི་ནང་ནས་སྐྱབས་སུ་འགྲོ་བའི་ཡུལ་གསལ་འདེབས་པའི་ཚུལ་ཅུང་ཟད་སྨོས་ན། རང་ཉིད་གནས་པའི་ཞིང་འདི་ཡེ་ཤེས་ཀྱི་སྣང་བ་ལས་གྲུབ་པའི་ས་གཞི་བཻ་ཌཱུརྻའི་རང་བཞིན་ཅན་གྱི་དབུས་སུ་རང་ཉིད་གནས་པའི་མདུན་གྱི་བར་སྣང་ལ་རིན་པོ་ཆེའི་ཁྲི་པདྨ་ཟླ་བའི་སྟེང་དུ་རྩ་བའི་བླ་མ་སྒྲོལ་མ་དཀར་མོའི་རྣམ་པ་ཅན་ལ་བརྒྱུད་པའི་བླ་མས་བསྐོར་བ་སོགས་འོག་ནས་འབྱུང་བ་ལྟར་གསལ་འདེབས་པའམ། ཡང་ན་མདུན་གྱི་ས་གཞི་ལས་ཡར་སྐྱེས་པའི་ཚུལ་གྱིས་དཔག་བསམ་གྱིས་ཡལ་ག་ལོ་མ་མེ་ཏོག་འབྲས་བུ་ཕུན་སུམ་ཚོགས་པའི་རྩེ་མོར་པདྨ་འདབ་མ་བཞི་པ་ཡངས་ཤིང་རྒྱ་ཆེ་བའི་ལྟེ་བར་རྩ་བའི་བླ་མ་དང་བརྒྱུད་པའི་བླ་མས་བསྐོར་བ་ཐམས་ཅད་ཀྱང་སྒྲོལ་མ་དཀར་མོའི་རྣམ་པ་ཅན་དང༌།
མདུན་གྱི་འདབ་མར་སྒྲོལ་དཀར་སོགས་ཡི་དམ་གྱི་ལྷ་ཚོགས། གཡས་ཀྱི་འདབ་མར་ལོངས་སྤྲུལ་གྱིས་བསྡུས་པའི་སངས་རྒྱས། རྒྱབ་ཀྱི་འདབ་མར་ལུང་རྟོགས་ཆོས་ཀྱི་ངོ་བོ་གླེགས་བམ་བརྩེགས་པ། གཡོན་གྱི་འདབ་མར་བྱང་ཆུབ་སེམས་དཔའ་རྣམས་དང་ཉན་ཐོས་དགྲ་བཅོམ་གྱི་ཚོགས། གཞན་ཡང་ཆོས་སྲུང་ནོར་ལྷ་རྣམས་ཀྱང་མཐའ་སྐོར་དཔག་བསམ་ཤིང་གི་ལོ་འདབ་ཀུན་དུ་བཞུགས་པར་གསལ་གདབ། སྐྱབས་སུ་འགྲོ་བའི་ཚུལ་བདག་གཞན་སེམས་ཅན་ཐམས་ཅད་ཀྱིས་སྐྱབས་སུ་འགྲོ་བ་དང་སྐྱབས་ཡུལ་རང་ལ་བསྟིམ་པ་སོགས་སྤྱི་ལྟར་རོ། ། གཉིས་པ་སེམས་བསྐྱེད་ནི། དཀྱུས་ཀྱི་ཚིག་དེ་ཉིད་ངག་ཏུ་བརྗོད་ཅིང་སེམས་ཅན་གྱི་དོན་དུ་རང་ཉིད་སངས་རྒྱས་ཐོབ་པར་འདོད་པ་ནི་སྨོན་པའི་སེམས་དང༌། དེའི་ཆེད་དུ་སྒྲོལ་མ་དཀར་མོའི་བསྒོམ་བཟླས་ལ་འཇུག་པ་སེམས་བསྐྱེད་པ་ཡིན་ནོ། ། གསུམ་པ་ཚོགས་བསགས་པ་ལ་གཉིས།
བསོད་ནམས་དང་ཡེ་ཤེས་ཀྱི་ཚོགས་སོ། ། དང་པོ་ནི། ཚོགས་ཞིང་སྤྱན་དྲང་བ་དེ་ལ་ཕྱག་བྱ་བ་དང་མཆོད་པ་འབུལ་བ། དེ་དག་གི་སྤྱན་སྔར་ཡན་ལག་བདུན་པ་འབུལ་བ་རྣམས་སྒྲུབ་ཐབས་དཀྱུས་སུ་གསལ་བ་ལྟར་དོན་ཡིད་ལ་དྲན་པའི་སྒོ་ནས་འདོན་པ་རྣམས་ཡིན་ནོ། ། གཉིས་པ་ནི། རང་གི་ཕུང་ཁམས་སྐྱེ་མཆེད་ལ་སོགས་པའི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་གཏན་ལ་ཕབ་ནས་དེའང་ནམ་མཁའ་ལ་སྤྲིན་ཡལ་བ་ལྟར་མི་དམིགས་པར་བསམ་པ་ཉིད་དོ། ། དེ་རྣམས་ནི་སྔོན་འགྲོའི་རིམ་པའོ། ། གཉིས་པ་དངོས་གཞི་ལ་གསུམ་སྟེ་ལྷ་བསྐྱེད་པ། བཟླས་པ་བྱ་བ། སྦྱིན་བདག་གི་ཆེད་དུ་དམིགས་བསལ་བསྟན་པའོ། །
དང་པོ་ནི། སྔར་གྱི་སྟོང་ཉིད་དེའི་ངང་ལས་རང་སེམས་གསལ་བའི་གདངས་འགགས་མེད་ཡི་གེ་པཾ་དུ་གྱུར་པ། དེ་ལས་པདྨ་དཀར་པོ་འདབ་མ་རྒྱས་པ། ལྟེ་བ་གེ་སར་དང་བཅས་པར་བསམ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་བསམས་པའི་སྟེང་དུ་རང་སེམས་ཀྱི་ངོ་བོ་ཏཱྃ་དཀར་པོ། ་་་་་ བོད་ཡིག་དབུ་ཅན་གྱི་རྣམ་པ་ལ། རིང་ཆ་ཟླ་ཚེས་ཐིག་ལེ་ནཱ་ད་དང་བཅས་པར་བསམ། དེ་ལས་འོད་ཟེར་འཕྲོས་དོན་གཉིས་བྱས་ནས་འོད་ཟེར་ཚུར་འདུས་ཏཱྃ་ཡིག་ལ་ཐིམ་ཞིང༌། དེ་ཡོངས་སུ་གྱུར་པ་ལས་རང་ཉིད་སྒྲོལ་མ་ཡིད་བཞིན་འཁོར་ལོའི་སྐུར་གྱུར་པ་ནི། ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པར་གསལ་བཏབ་པ་ནི།
དམ་ཚིག་པ་བསྐྱེད་པ་བསྙེན་པའི་ཡན་ལག གནས་གསུམ་དུ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་འབྲུ་གསུམ་བསྒོམས་པ་ནི་བྱིན་གྱིས་བརླབས་པ་ཉེར་སྒྲུབ་ཀྱི་ཡན་ལག སྙིང་གའི་ཏཱྃ་གྱི་འོད་ཟེར་གྱིས་རྗེ་བཙུན་མ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བར་སྤྱན་དྲངས་ནས་དགུག་གཞུག་བཅིང་དང་དབྱེར་མེད་དུ་བྱ་བ་དང་གདན་འབུལ་བ་དང་བཅས་པ་ནི་སྒྲུབ་པའི་ཡན་ལག དབང་ལྷ་རིགས་ལྔ་འོད་དཔག་མེད་གཙོ་བོར་བྱས་པ་སྤྱན་དྲངས། དེ་ལ་གསོལ་བ་བཏབ་པས་དེ་རྣམས་ཀྱིས་བུམ་པའི་ཆུས་དབང་བསྐུར། རིགས་བདག་འོད་དཔག་མེད་སྤྲུལ་སྐུའི་རྣམ་པ་ཅན་གྱི་རྒྱས་འདེབས་པ་སྒྲུབ་པ་ཆེན་པོའི་ཡན་ལག་སྟེ། ཡན་ལག་བཞི་རྫོགས་སུ་བསྒྲུབས་ནས། དེ་ལ་རང་གི་ཐུགས་ཀ་ནས་སྤྲོས་པའི་ལྷ་མོ་མཆོད་རྫས་ཐོགས་པ་རྣམས་ཀྱིས། ཚུར་རང་ལ་མཆོད་པའི་བསམ་པས་མཆོད་བསྟོད་བྱ་བ་རྣམས་དཀྱུས་ནས་འབྱུང་བ་ལྟར་བྱ་བ་ནི་ལྷ་བསྐྱེད་ཅིང་མཆོད་པ་ཡིན་ནོ། ། གཉིས་པ་ནི།
བཟླས་པ་ལ་འཇུག་པ་ན། རང་གི་ཐུགས་ཀའི་དབུས་སུ་ཟླ་བ་ལ་གནས་པའི་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཏཱྃ་ཡིག་དཀར་པོ་ལངས་ཐབས་སུ་གནས་པའི་མཐར། མ་མ་ཨཱ་ཡུར་པུཎྱ་ཛྙཱ་ན་པུཥྚིཾ་ཀུ་རུ་ཞེས་པའམ། བདག་གི་ཚེ་དང་བསོད་ནམས་དང་ཡེ་ཤེས་རྒྱས་པར་མཛོད་ཅིག ཅེས་པ་གང་ཡང་རུང་བས་བསྐོར་བ་དང༌། དེའི་ཕྱི་རོལ་ཏཱྃ་གྱི་མདུན་ཕྱོགས་སུ་ཨོཾ་དང་རྒྱབ་ཕྱོགས་སུ་ཧཱ་བཀོད། རྩིབས་བརྒྱད་ལ་མདུན་རྩིབས་ནས་བརྩམས་ཏེ། ཡི་གེ་རེ་རེ་སྟེ་བརྒྱད་དང་བཅས་པ་གསལ་གདབ། འཁོར་ལོ་ཡིག་འབྲུ་དང་བཅས་པ་ལས་འོད་ཟེར་སྟོན་ཟླའི་འོད་ལྟར་འཕྲོས། རང་གི་ལུས་ཐམས་ཅད་དུ་ཁྱབ་པས་ཚེ་རབས་ཐོག་མ་མེད་པ་ནས་གཞན་གྱི་སྲོག་བཅད་པ་ལ་སོགས་པ་ཚེ་ཐུང་བར་འགྱུར་བའི་སྡིག་སྒྲིབ་གང་བསགས་བག་ཆགས་དང་བཅས་པ་སྦྱངས།
འོད་ཟེར་ཕྱིར་འཕྲོས་པས་སངས་རྒྱས་བྱང་སེམས་ཐམས་ཅད་དང་རྗེ་བཙུན་མའི་ཐུགས་རྒྱུད་བསྐུལ། དེ་དག་གི་ཐུགས་རྗེ་བྱིན་རླབས་ནུས་མཐུ་ཐམས་ཅད་བཅོམ་ལྡན་འདས་མའི་སྐུ་དང་འོད་ཟེར་དཀར་པོའི་རྣམ་པར་སྤྱན་དྲངས་ནས་རང་ལ་ཐིམ་པས། ཚེ་དང་བསོད་ནམས་དང་ཡེ་ཤེས་ཐམས་ཅད་རྒྱས་པར་བསམས་ལ། སྔགས་ཀྱི་བཟླས་པ་སྙིང་པོ་ཡི་གེ་བཅུ་པ་འབུམ་ཕྲག་བཅུ་དང༌། དེ་ཉིད་ཚེ་སྒྲུབ་སྔགས་དང་སྦྲེལ་བའང་ཅི་ནུས་བཟླ། ཚེ་སྒྲུབ་རྒྱས་པར་བསགས་ན་འབུམ་ཕྲག་བཞིའི་བསྙེན་པ་བྱ་བ་ཡིན་ནོ། ། གཞུང་དངོས་ལས་ནི། ཆེད་དུ་ཟླ་བ་དྲུག་གི་བར། ། སྒྲོལ་མའི་འཁོར་ལོ་བསྒོམ་བྱས་པས། ། དངོས་གྲུབ་ཐམས་ཅད་ཐོབ་འགྱུར་ཞིང༌། །
འཆི་བའི་སྐྱོན་གྱིས་མི་གོས་སོ། ། ཞེས་དང༌། ཟླ་བ་དྲུག་ཏུ་ཚང་ཡིད་ཀྱིས། ། ངེས་པ་བརྟན་པོ་དག་ཏུ་བྱ། ། ཡི་གེ་བཅུ་པའི་སྔགས་འདི་ནི། ། མི་སྐྱོ་ཡིད་ཀྱིས་བཟླས་པར་བྱ། ། ཞེས་སོགས་གསུངས་པ་ལྟར་ན་ཡི་གེ་བཅུ་པ་ཟླ་བ་དྲུག་ཏུ་བཟླ་བ་ཡང་གསུངས་པའི་དུས་ཀྱི་བསྙེན་པའོ། ། དེ་ལྟར་བསྙེན་པ་མཐར་ཕྱིན་པས་སྦྱིན་སྲེག་བྱེད་ན་མཁན་ཆེན་སངས་རྒྱས་ཕུན་ཚོགས་པ་ལ་སོགས་པས་མཛད་པའི་ཡི་གེ་ལྟར་བྱ་བ་ཡིན་ནོ། ། གསུམ་པ་ནི། བསྙེན་པ་དེ་སྦྱིན་བདག་གི་ཆེད་དུ་དམིགས་བསལ་དགོས་པའི་ཚེ།
དང་པོར་ལྷ་བསྐྱེད་བཞིའི་ས་བོན་ཏཱྃ་ཡིག་བསྒོམ་པ་དེ་ཡང་རང་དང་སྦྱིན་བདག་གཉིས་ཀའི་སེམས་ཉིད་ཀྱི་ངོ་བོ་ཡིན་སྙམ་པ་དང༌། དེ་ལས་འོད་ཟེར་སྤྲོ་བསྡུ་བྱས་པ་ལས་བྱུང་བའི་སྒྲོལ་མ་དཀར་མོའི་སྐུ་བསྒོམ་པ་དེའང་ངོ་བོ་རང་དང་སྦྱིན་བདག་དབྱེར་མེད་ཀྱི་ངོ་བོ་ཡིན་པ་ལ་རྣམ་པ་ལྷ་སྐུ་སྒྲོལ་མ་དཀར་མོའི་རྣམ་པ་ཅན་དུ་བསྒོམ་པ་སྟེ། དེའང་ཡེ་ཤེས་ཀྱི་སྣང་བ་ལས་གྲུབ་པ་སྣང་ཙམ་རང་བཞིན་སྟོང་པ་ཉིད་དུ་བསྒོམ་པ་ཡིན་ལ། སྔགས་བཟླ་བའི་ཚེ་ཐུགས་ཀར་ཟླ་བའི་སྟེང་དུ་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཏཱྃ་ཡིག་དཀར་པོའི་ཁོག་པ་སྦུབས་སྟོང་ཡོད་པའི་ནང་དུ་རང་དང་སྦྱིན་བདག་གཉིས་ཀའི་གཟུགས་བརྙན་ཇི་ལྟ་བ་རེ་ཡོད་པར་གསལ་བཏབ་ན། ཏཱྃ་ཡིག་དེ་རང་དང་སྦྱིན་བདག་དབྱེར་མེད་དུ་བསྒོམ་པར་འགྲོ་བས་ཡི་གེ་བཅུ་པ་བཟླ་བ་དང༌། ཚེ་སྒྲུབ་སྔགས་ཤམ་བུ་ཅན་ཡང་ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཨཱ་ཡུར་པུཎྱ་ཛྙཱ་ན་པུཥྚིཾ་ཀུ་རུ་སྭཱ་ཧཱ། ཞེས་པ་སྟེ་དེ་བོད་སྐད་དུ་བསྒྱུར་ན། བདག་གི་ཚེ་བསོད་ནམས་ཡེ་ཤེས་རྒྱས་པར་མཛོད་ཅིག ཅེས་པའི་དོན་ཡིན་པས་རང་དང་སྦྱིན་བདག་གཉིས་ཀའི་ཚེ་བསོད་ནམས་སོགས་རྒྱས་པའི་རྒྱུར་འགྲོ་བ་ཡིན། སྔར་གྱི་དམིགས་པའི་གནད་དེ་དག་མ་ཤེས་ན།
འཁོར་ལོ་ལ་བཀོད་པའི་སྔགས་དང༌། རང་གི་བཟླ་བར་བྱ་བའི་སྔགས་ཀྱང་སྦྱིན་བདག་ཆེ་གེ་མོ་གང་དང་གང་ཡིན་གྱི་མིང་དེ་དང་དེའི་ཁ་བསྒྱུར་རྒྱ་སྐད་བོད་སྐད་བསྒྱུར་ཤེས་པ་ཞིག་གིས་མིན་པ་སུ་ཡིན་གྱིས་བསྙེན་པ་བྱེད་ཤེས་པ་ཡང་མ་མངོན་ནོ། ། ཐུགས་ཀའི་འཁོར་ལོའང་ཕྱོགས་མཚམས་ཀྱི་རྩིབས་བརྒྱད་ཀྱི་རྩ་བ་དང་རྩིབས་ཀྱི་ཕྱི་རོལ་དུ་མུ་ཁྱུད་དཀར་པོ་རིམ་གཅིག་ཡོད་པ་ཙམ་གྱིས་ཆོག་གི དེ་ལས་གཞན་མ་བཤད་པས་མི་དགོས་ལ། འཁོར་ལོའི་ལྟེ་བར་ཏཱྃ་གྱི་མདུན་ནས་བརྩམས་ཏེ་ནང་སྐོར་དུ་བདག་གི་ཚེ་དང་བསོད་ནམས་དང་ཡེ་ཤེས་རྒྱས་པར་མཛོད་ཅིག ཅེས་པས་སྒོར་མོར་འཁོར་བར་ཡིག་འབྲུ་ལངས་ཐབས་སུ་ཡོད་པར་བསམ། ཡང་དེ་ཉིད་ལེགས་སྦྱར་གྱི་སྐད་དུ་འགོད་པ་ལྟར་བྱས་ཀྱང༌། རང་གི་ངག་ནས་འདོན་པ་བཞིན་བྱེད་པར་སྤྲོ་ན། མ་མ་ཨཱ་ཡུར་པུཎྱ་ཛྙཱ་ན་པུཥྚིཾ་ཀུ་རུ་ཞེས་པས་བསྐོར་བར་བསམས་ཀྱང་ཆོག གཉིས་ཀ་ལྟར་ཡང་དེའི་ཕྱི་རོལ་གྱི་མདུན་ཕྱོགས་སུ་ཨོཾ་དང་རྒྱབ་ཕྱོགས་སུ་ཧཱ་ཡོད་པ་བསྒོམ་པ་ཡིན་ནོ། །
རྩིབས་བརྒྱད་ལ་མདུན་ཕྱོགས་ཤར་རྩིབས་ལ་ཏཱ། ཤར་ལྷོར་རེ། ལྷོར་ཏུཏ། ལྷོ་ནུབ་ཏུ་ཏཱ། ནུབ་ཏུ་རེ། ནུབ་བྱང་དུ་ཏུ། བྱང་དུ་རེ། བྱང་ཤར་དུ་སྭཱ་རྣམས་བཀོད། དེ་ཙམ་ལས་མུ་ཁྱུད་རྣམས་ལ་ཡི་གེ་འགོད་པ་ལུགས་འདི་ལ་མི་བཞེད་པས་དེ་བཞིན་བྱ་རུང་བ་ཡིན་ནོ། ། ཐུན་བསྡུ་བ་ནི།
བཟླས་པའི་མཇུག་མཆོད་བསྟོད་བྱས་ལ་འདོད་དོན་གསོལ་བ་གདབ་པ་རྣམས་དཀྱུས་ལྟར་བྱའོ། ། དེ་ལྟར་རང་དོན་དང་གཞན་དོན་གང་གཙོ་བོར་བྱེད་པའི་བསྙེན་པ་གང་ཡིན་ཡང༌། དེ་མཐར་གཏོར་མ་འབུལ་བ་ནི། དང་པོ་རྗེ་བཙུན་མ་ལ་སྒྲུབ་ཐབས་ཀྱི་དཀྱུས་ལྟར་ཕུལ་ནས་འདོད་དོན་གསོལ་བ་གདབ། གཉིས་པ་སྒྲོལ་མའི་བཀའ་སྡོད་ཀྵེ་ཏྲ་པཱ་ལ་དང་འཇིགས་བྱེད་ཆེན་པོ་ལ་འབུལ་ཏེ། འབྲུ་གསུམ་གྱི་བྱིན་གྱིས་བརླབས་ནས། རང་རྗེ་བཙུན་མར་གསལ་བའི་སྙིང་ག་ནས་འོད་ཟེར་འཕྲོས་པས། བཀའ་སྡོད་ཀྵེ་ཏྲ་པཱ་ལ་ཞེས་བྱ་བ་མི་དཀར་དར་གྱི་ཐོད་བཅིང་ཅན་གོས་དཀར་གྱོན་པ། ཆོས་སྐྱོང་འཇིགས་བྱེད་ཆེན་མོ་ཞེས་བྱ་བ་བུད་མེད་སྔོ་བསངས་དར་དང་རིན་པོ་ཆེའི་རྒྱན་གྱིས་བརྒྱན་པའི་རྣམ་པ་ཅན་གཉིས། ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ནས་གཏོར་མ་འབུལ་བར་དགྱེས་པས་བཞེས་པར་བསམས་ལ།
ནམ་མཁའ་མཛོད་ཀྱི་ཕྱག་རྒྱ་དང་བཅས་ཏེ། ཨོཾ་མ་ཧཱ་ཀྵེ་ཏྲ་པཱ་ལཱ་ཡ་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི། ཞེས་པ་ལན་གསུམ་གྱིས་ཞིང་སྐྱོང་ཆེན་པོ་ལ་དབུལ། དེ་བཞིན་དུ། ཨོཾ་ཌཱ་ཀི་ནི་མ་ཧཱ་བྷཻ་ར་ཝྱེ་ཨི་དཾ་བ་ལིནྟ་ཁ་ཁ་ཁཱ་ཧི་ཁཱ་ཧི། ཞེས་པ་ལན་གསུམ་གྱིས་མཁའ་འགྲོ་འཇིགས་བྱེད་ཆེན་མོ་ལ་དབུལ། དེ་ནས། ཨོཾ་བཛྲ་པུཥྤེ་སོགས་ནས་ནཻ་ཝི་དྱེ་ཨཱཿཧཱུྃ། ཞེས་པའི་བར་གྱིས་མཆོད། སྔོན་ཚེ་རྗེ་བཙུན་སྒྲོལ་མའི་སྤྱན་སྔ་རུ། །
བསྟན་པ་བསྲུང་དང་འགྲོ་ལ་ཕན་གདགས་ཤིང༌། ། གང་བཅོལ་ཕྲིན་ལས་སྒྲུབ་པར་དམ་བཅས་པ། ། ཞིང་སྐྱོང་འཇིགས་བྱེད་ཆེན་མོ་བཅས་ལ་བསྟོད། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་སོགས་ནས། ཡིད་ལ་འདོད་པ་ཀུན་འགྲུབ་མཛོད། ། ཞེས་པའི་བར་གྱི་ཕྲིན་ལས་བཅོལ། བཀའ་སྡོད་དེ་གཉིས་ནི། བླ་མ་གཉན་ལོ་ཙཱ་བས་སྒྲོལ་མའི་བསྙེན་པ་མཛད་པའི་དུས་སུ་ཀྵེ་ཏྲ་པཱ་ལས་འོངས་ཏེ། ང་སྒྲོལ་མའི་བཀའ་སྲུང་ཡིན་ང་ལ་གཏོར་མ་བྱིན་ཅིག་དང༌།
ངས་ཁྱོད་སངས་རྒྱས་པའི་བར་གྱི་ཡོན་བདག་བྱ་ཡིས། ངའི་སྲོག་གི་སྙིང་པོ་འབུལ་གྱིས་ཞེས་སྨྲ་ཞིང༌། ཨོཾ་ཀྵེ་ཏྲ་པཱ་ལ་ཙི་ཏ་ཀ་ཡུ་བྷེ་ར་ཏ་པ་ཧཱུྃ་ཧ་ཧོ་ཕཊ་སྭཱ་ཧཱ། ཞེས་ཕུལ་ནས་མི་སྣང་བར་གྱུར་ཏོ། ། དེ་རྗེས་ཙམ་ནས་འཇིགས་བྱེད་ཆེན་མོས་འོངས་ནས། ང་སྒྲོལ་མའི་བཀའ་སྡོད་ཡིན། ངས་ཁྱོད་ལ་སྲོག་གི་སྙིང་པོ་སྦྱིན་གྱིས། བསྙེན་པ་ཁྲི་གྱིས་ལ་གཏོར་མ་བྱིན་ཅིག ངས་ཕྲིན་ལས་བཞི་སྒྲུབ་ཅེས་སྨྲ་ཞིང༌། ཨོཾ་ཌཱ་ཀི་ནི་ཛཱ་ལ་ཙི་ཏ་ཀེར་ཏེ་རུ་བྷཱ་ཡ་སྭཱ་ཧཱ་ཞེས་དབུལ་ལོ། །
སྲོག་སྙིང་འདི་གཉིས་སྔར་གྱི་ཡི་གེ་རྙིང་པའི་རྒྱུན་འབྱམས་སོང་བས་སྔགས་དག་པོ་མ་བྱུང་བས་གཏོར་མ་འབུལ་བ་ལའང་མཚན་སྔགས་ཀྱིས་ཆོག་པར་བྱས་པ་ཡིན། དེ་མིན་སྲོག་སྔགས་གཉིས་དག་པ་ཞིག་བྱུང་ན། དེ་ལ་གཏོར་སྔགས་བཏགས་ནས་འབུལ་ནའང་ཆོག་གོ ། དེ་ནས་ཆ་གསུམ་གཏོར་མ་བཏང་བའི་དབང་དུ་སོང་ན། ཅུང་ཟད་མ་གཏོགས་ཀུན་རིག་ལྟར་བཏང་ངོ༌། ། གསུམ་པ་རྗེས་ལ་གཉིས། མཇུག་གི་དབྱེ་བ་དངོས་དང་ཕན་ཡོན་བསྟན་པའོ། ། དང་པོ་ནི། མདུན་བསྐྱེད་རྗེ་བཙུན་མ་ལ་ཡི་གེ་བརྒྱ་པ་ཚར་གསུམ་དང༌། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ།
རྟེན་ཡོད་ན་བརྟན་བཞུགས་བྱ། མེད་ན་ཨོཾ་ཁྱེད་ཀྱིས་སེམས་ཅན་སོགས་ཀྱིས་གཤེགས་སུ་གསོལ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང་བ་དང༌། ། དགེ་བ་འདི་ཡིས་མྱུར་དུ་བདག ། ཡིད་བཞིན་འཁོར་ལོ་འགྲུབ་གྱུར་ནས། ། ཞེས་སོགས་དང༌། ལོ་བརྒྱ་ཐུབ་ཅིང་སྟོན་བརྒྱ་མཐོང་བ་སོགས་ཀྱིས་བསྔོ་བ་སྨོན་ལམ་བཀྲ་ཤིས་མདོར་བསྡུས་ཀྱིས་མཐའ་བརྒྱན་པར་བྱའོ། ། གཉིས་པ་ནི། དེ་ལྟར་ཉམས་སུ་བླངས་པའི་ཕན་ཡོན་ནི་གཞུང་ལས། ཚངས་དབང་ཁྱབ་འཇུག་ཉི་ཟླ་དང༌། །
དྲག་པོ་ཕྱོགས་སྐྱོང་འདོད་ལྷས་ཀྱང༌། ། བ་སྤུའི་རྩེ་མོ་བསྐྱོད་མི་ནུས། ། འཆི་བདག་ལས་རྒྱལ་སྒྲོལ་མ་བཞིན། ། སྐྲ་དཀར་གཉེར་མ་སྐལ་ངན་དང༌། ། ནད་དང་དབུལ་སོགས་མདོར་བསྡུ་ན། ། སེང་གེ་ལ་སོགས་འཇིགས་ཆེན་བརྒྱད། ། སྡུག་བསྔལ་ཚོགས་རྣམས་རབ་ཏུ་འཇོམས། ། ཞེས་དང༌། དངོས་གྲུབ་གཞན་འབྱུང་བ་ཡང་དེ་ཉིད་ལས། ། བསྐུལ་བ་མེད་པར་གོས་དང་ནི། །
ཁ་ཟས་རིན་ཆེན་ལ་སོགས་ཐོག ། རལ་གྲི་མིག་སྨན་རྐང་མགྱོགས་དང༌། ། བུམ་པ་བཟང་པོ་ལ་སོགས་འགྲུབ། ། སྙན་དངགས་དང་ནི་སྨྲ་བ་མཁས། ། བློ་རྣོ་ཤེས་རབ་དྲི་མ་མེད། ། གཞན་ཡང་འདོད་པའི་དངོས་གྲུབ་རྣམས། ། འཁོར་ལོ་འདི་ལས་འབྱུང་བར་འགྱུར། ། ཞེས་གསུངས་པའི་ཕན་ཡོན་རྣམས་དང༌། གཞན་ཡང་འདི་ཉིད་ནི་ཕྲིན་ལས་གྱི་ལྷ་ཡིན། འཕགས་བོད་ཀྱི་མཁས་ཤིང་གྲུབ་པའི་དབང་ཕྱུག་མང་པོས་བསྒྲུབས་པ་དང་གསོལ་བ་བཏབ་པའི་འཕྲལ་ཉིད་དུ་རྗེས་བཟུང་བའི་ལོ་རྒྱུས་ཡིད་ཆེས་བསྐྱེད་པ་མང་དུ་མཆིས་མོད།
འདིར་ཡི་གེ་མངས་ཀྱིས་དོགས་པས་མ་བྲིས་སོ། ། ཡང་རྗེ་ཚར་ཆེན་ཡབ་སྲས་ནས་བརྒྱུད་པ་འོད་ཟེར་དྲུག་སྦྲག་བསྒོམ་པ་དང་ཐུགས་ཀའི་འཁོར་ལོ་སོགས་ཁྱད་པར་རྒྱས་ཙམ་འབྱུང་བ་ཡོད་མོད། དེའི་ལུགས་ཀྱི་རྗེས་གནང་ཁྲིད་བཅས་ཐོབ་དགོས་པ་ཡོད་དོ། ། འདིར་སྨྲས་པ། ཡིད་འཕྲོག་མཛེས་སྐུ་ཡིད་ཀྱི་རྩིག་ལོགས་སུ། ། སྣང་སྟོང་རྩེ་གཅིག་པིར་གྱིས་ལེགས་བྲིས་ནས། ། གྲག་སྟོང་སྔགས་ཀྱིས་བཟླས་པས་འཆི་མེད་ཚེ། ། སྒྲུབ་ཐབས་རྨད་བྱུང་སྒྲོལ་མ་ཟླ་བཞིན་མ། ། གང་གི་བསྒོམ་བཟླས་ལ་བརྟེན་རྒྱལ་བ་དང༌། ། རྒྱལ་ཡུམ་སྲས་དང་བཅས་པའི་ཐུགས་རྗེ་དང༌། །
བྱིན་རླབས་ནུས་མཐུ་ཐམས་ཅད་རང་དབང་དུ། ། འགུགས་པར་བྱེད་པའི་བསྙེན་པ་བྱ་ཚུལ་བགྱིས། ། དེ་ལས་སྐྱེས་པའི་ལེགས་བྱས་ཟླ་འོད་གསར། ། མཐའ་ཡས་འགྲོ་བློའི་ས་དགའི་མེ་ཏོག་ཚལ། ། རེག་པའི་མོད་ལ་ཚེ་དཔལ་བསོད་ནམས་ཀྱི། ། འདབ་བརྒྱ་རྣམ་གྲོལ་བྱང་ཆུབ་ཚོགས་རྒྱུར་ཤོག ། ཅེས་སྒྲོལ་མ་དཀར་མོ་ཡིད་བཞིན་འཁོར་ལོའི་བསྙེན་པ་བྱ་ཚུལ་གྱི་ཡི་གེའི་ཟླ་འོད་གསར་པ་ཞེས་བྱ་བ་འདི། རྫོང་ཆེན་འགོའི་དབུ་མཛད་བླ་མ་ཕུན་ཚོགས་གྲགས་པའི་གསུང་གིས་བསྐུལ་ངོར། བནྡེ་ཚུལ་ཁྲིམས་རིན་ཆེན་ཞེས་བོད་པས་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཀྱི་དབང་པོའི་ཕྱོགས་ཀྱི་བསྟི་གནས་སུ་བྲིས་པ་སེམས་ཅན་ཐམས་ཅད་ལ་ཕན་པར་གྱུར་ཅིག། ༈ །ན་མོ་གུ་རུཤྩ་ཏཱ་ར་ཡཻ།
སྟོབས་བཅུའི་དབང་ཕྱུག་སྟོན་པ་ཤཱཀྱའི་ཏོག ། རྗེ་བཙུན་སྒྲོལ་མ་པཎ་ཆེན་ཤཱཀྱ་ཤྲཱི། ། མཁན་ཆེན་བྱང་ཆུབ་དཔལ་དང་བདེ་བ་དཔལ། ། གྲགས་པ་གཞོན་ནུ་རྣམས་ལ་གསོལ་བ་འདེབས། ། བསོད་ནམས་གྲགས་པ་བསོད་ནམས་རྒྱལ་མཚན་ཞབས། ། དཔལ་ལྡན་ཚུལ་ཁྲིམས་ཤར་ཆེན་ཡེ་ཤེས་མཚན། ། ངོར་ཆེན་ཀུན་དགའ་བཟང་པོ་མུས་ཆེན་རྗེ། ། པཎ་ཆེན་ཆོས་དཔལ་རྣམས་ལ་གསོལ་བ་འདེབས། ། བློ་གྲོས་རྒྱ་མཚོ་རིན་ཆེན་བཟང་པོ་དང༌། ། སྔགས་འཆང་ཀུན་དགའ་བསོད་ནམས་དཀོན་མཆོག་ལེགས། །
དཔལ་ལྡན་དོན་གྲུབ་དཔལ་མཆོག་རྒྱལ་མཚན་དང༌། ། སངས་རྒྱས་ཕུན་ཚོགས་རྣམས་ལ་གསོལ་བ་འདེབས། ། བཀྲ་ཤིས་ལྷུན་གྲུབ་རྩ་བའི་བླ་མ་སོགས། ། བཀའ་སྲོལ་བྱིན་རླབས་དངོས་བརྒྱུད་བླ་མ་དང༌། ། ཡི་དམ་ལྷ་ཚོགས་རྒྱལ་བ་སྲས་དང་བཅས། ། བསྟན་སྲུང་ནོར་སྦྱིན་རྣམས་ལ་གསོལ་བ་འདེབས། ། བླ་མ་མཆོག་གསུམ་གཏན་གྱི་སྐྱབས་བཟུང་ནས། ། བསླབ་བྱའི་སྡོམ་པ་ཉེས་མེད་བསྲུང་བ་དང༌། ། གཞན་དོན་བླ་མེད་བྱང་ཆུབ་གོ་འཕང་ཉིད། ། སྨོན་འཇུག་སེམས་ཀྱི་དམ་བཅའ་བརླིང་བར་ཤོག །
དད་གསུམ་སྙིང་རྗེའི་ཡུལ་ལ་ཉེར་བརྟེན་ནས། ། རྒྱ་ཆེན་བསོད་ནམས་ཚོགས་དང་ཆོས་ཀུན་གྱི། ། གནས་ལུགས་ཡང་དག་རྟོགས་པའི་ཡེ་ཤེས་ཚོགས། ། ཟུང་འཇུག་སྐུ་གཉིས་འགྲུབ་རྒྱུར་སྨིན་པར་ཤོག ། ཆུ་སྐྱེས་ཟླ་བའི་གདན་ལ་ཏཱྃ་ཡིག་གི ། འཕྲོ་འདུ་ལས་གྲུབ་ཡིད་བཞིན་འཁོར་ལོ་མའི། ། མཛེས་སྐུ་དར་བབས་བསྒོམས་པས་དལ་འབྱོར་རྟེན། ། རྒ་ཤི་མེད་པར་རྡོ་རྗེའི་སྐུ་ཐོབ་ཤོག ། འཁོར་བའི་སྡུག་བསྔལ་མཚོ་དང་འཇིགས་ཆེན་བརྒྱད། ། ནད་རིགས་གདུང་བ་ལས་སྒྲོལ་གསང་བའི་སྔགས། །
གྲག་སྟོང་རང་བཞིན་མེད་བཟླས་རྒྱལ་ཀུན་གྱིས། ། རྗེས་བཟུང་འཆི་མེད་དངོས་གྲུབ་ཐོབ་པར་ཤོག ། སྙིང་དབུས་ཟླ་བའི་འཁོར་ལོ་ཡིག་འབྲུ་ལས། ། འོད་ཟེར་སྤྲོ་བསྡུས་ལས་སྒྲིབ་ཀུན་སྦྱངས་ནས། ། འཁོར་འདས་ཚེ་བཅུད་དབང་བསྡུས་བདག་ལ་ཐིམ། ། ལུས་ཀུན་ཁྱབ་པས་འཆི་མེད་ཐོབ་པར་ཤོག ། མདོར་ན་འཆི་བདག་ལས་རྒྱལ་སྒྲོལ་མ་ཡི། ། གསང་གསུམ་རྣལ་འབྱོར་བསྒོམ་བཟླས་རྟེན་འབྲེལ་གྱིས། ། བདག་གི་སྒོ་གསུམ་རྡོ་རྗེ་གསུམ་གྲུབ་ནས། ། བསྟན་དང་སེམས་ཅན་དོན་ཆེན་འབྱུང་བར་ཤོག །
ཅེས་རྗེ་བཙུན་སྒྲོལ་མ་དཀར་མོ་ཡིད་བཞིན་འཁོར་ལོའི་རྗེས་གནང་གི་བརྒྱུད་པའི་གསོལ་འདེབས་ནི། དགེ་སློང་བསྟན་འཛིན་རྣམ་རྒྱལ་གྱིས་བསྐུལ་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་སརྦ་མངྒ་ལཾ་བྷ་ཝ་ཏུ།། །། ༄༅། །གྲུབ་ཐོབ་ཐང་སྟོང་རྒྱལ་པོའི་ལུགས་ཀྱི་ཚེ་སྒྲུབ་བསྙེན་པའི་དམིགས་བསལ་སོམ་ཉིའི་མདུད་བུ་འགྲོལ་བྱེད་ཅེས་བྱ་བ་བཞུགས།། ༄༅། །བླ་མ་རྒྱལ་བ་ཚེ་དཔག་མེད། ། དབྱེར་མེད་བསྒོམ་བཟླས་རྣལ་འབྱོར་བརྟེན། ། ཚེ་སྲོག་མི་ཤིགས་རྡོ་རྗེའི་ཁམས། ། བརྟན་བྱེད་བསྙེན་པའི་ལག་ལེན་བྲི། ། འདིར་གང་ཟག་འགའ་ཞིག་གྲུབ་ཐོབ་ཐང་སྟོང་རྒྱལ་པོ་ནས་བརྒྱུད་པའི་ཚེ་སྒྲུབ་འཆི་མེད་དཔལ་སྟེར་གྱི་བསྙེན་པ་སྦྱིན་བདག་སོགས་ཀྱི་དོན་དུ་དམིགས་པའི་ཚེ། བདག་མདུན་ཐ་མི་དད་དུ་སྒྲུབ་པའི་ཚུལ་ལྟར་ན།
ཚེ་བུམ་ཚེ་རིལ་ཚེ་ཆང་བཅས་དང༌། འབུལ་གཏོར་གཉིས་དང་སྔོན་འགྲོ་གཏོར་མ་ཞིག་ཀྱང་བཤམ་མོ། ། དངོས་གཞི་ལ་སྔོན་འགྲོ་གཏོར་མ་དང་མཆོད་པ་བྱིན་རླབས་སྔོན་ཏུ་བཏང་ནས། སྐྱབས་འགྲོ་སེམས་བསྐྱེད་ནས་བརྩམས་ཏེ། ཡེ་ཤེས་ཚོགས་བསགས་སྟོང་པ་ཉིད་དུ་བསྒོམ་པའི་བར་དཀྱུས་ལྟར་དང༌། སྟོང་པའི་ངང་ལས་རང་གནས་པའི་ཞིང་འདི་ཡེ་ཤེས་ཀྱི་སྣང་བ་ལས་གྲུབ་པའི་ས་གཞི་ལག་མཐིལ་ལྟར་སྙོམས་པའི་སོགས་ནས། རྨ་བྱས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་གྱི་སྟེང་དུ། རང་དང་སྦྱིན་བདག་གི་སེམས་ཉིད་གཉིས་སུ་མེད་པའི་ཡེ་ཤེས་ཀྱི་ངོ་བོ་ཧྲཱིཿདམར་པོ་ལས་བདག་མདུན་ཐ་མི་དད་པར་ཚེ་དཔག་མེད་དཀྱུས་ལྟར་བསྐྱེད་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀའི་སྟོད་དུ་ཧཱུྃ།
དབུས་སུ་ཟླ་བ་ལ་གནས་པའི་ཧྲཱིཿདམར་པོ་རིང་ཆ་ཚེག་དྲག་དང་བཅས་པ་གསལ་བཏབ་ལ། ཧྲཱིཿཡིག་དེའི་གི་གུའི་ནང་དུ་རང་གི་རྩ་བའི་བླ་མ་བསྲུང་དགོས་ཡོད་ན་དེར་གསལ་བཏབ། ཧྲཱིཿཡིག་གི་ཁོག་པའི་སྦུབས་སྟོང་ཡོད་པའི་དབུས་སུ་རང་ཉིད་དང་སྦྱིན་བདག་གང་ཡིན་གྱི་རང་གཟུགས་གསལ་བའི་སྙིང་གར་མིང་ཡིག་དང་པོའི་ས་བོན་བཅས་ཡོད་པར་གསལ་གདབ། འོག་གི་ཚེ་བཅུད་བསྡུ་བའི་དམིགས་པ་དཀྱུས་སུ་གསལ་མོད། འདིར་ཡང་ཅུང་ཟད་བརྗོད་ན། སྤྱི་བོའི་བླ་མ་བརྒྱུད་པ་རྣམས་གསལ་འདེབས་པའི་ཚེ་རང་གི་རྩ་བའི་བླ་མ་ནས་ཀུན་སྤངས་ཆེན་པོའི་བར་ཚེ་དཔག་མེད་ཀྱི་རྣམ་པ་ཅན་དང༌། ཐང་སྟོང་རྒྱལ་པོ་ནི། ཚེ་དཔག་མེད་དམ་གྲུབ་ཐོབ་རང་གི་ཆ་ལུགས་ཅན་སྐུ་མདོག་སྨུག་ནག ཕྱག་གཡས་ས་ནོན། གཡོན་མཉམ་གཞག་གི་སྟེང་ན་ཚེ་བུམ་བསྣམས་པ་གང་མོས་བསྐྱེད།
པདྨ་འབྱུང་གནས་ནི་སྐུ་མདོག་དཀར་ལ་དམར་བའི་མདངས་ཆགས་པ། སྐུ་ལ་ཟ་འོག་གི་བེར་དང་དར་དམར་པོའི་ཆོས་གོས་དང་དབུ་ལ་ཤ་བའི་སྙན་ཞུ་གསོལ་བ། ཕྱག་གཡས་རྡོ་རྗེ། གཡོན་ཐོད་པ་དང་ཚེ་བུམ་བསྣམས་ཤིང་གྲུབ་མོ་གཡོན་ན་ཁ་ཊྭཱཾ་ག་འཛིན་པའི་རྣམ་པ་ཅན་དང༌། དེའི་སྤྱི་བོར་རྟ་མགྲིན་ནི་སྐུ་མདོག་དམར་པོ་ཞལ་གསུམ་ཕྱག་དྲུག་པ་ཞལ་ཕྱག་རྒྱན་ཆ་ལུགས་ཐམས་ཅད་སྐྱེར་སྒང་ལུགས་ལྟར་གསལ་གདབ་པ་འཐད་ཆེ་བ་མངོན་ནོ། ། གཞན་ཚེ་དཔག་མེད་དང་སྣང་བ་མཐའ་ཡས་ནི་སྤྱི་ལྟར་རོ། ། རྩ་བརྒྱུད་བླ་མ་དེ་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་ཐམས་ཅད་ཀྱི་ཚེ་དང་བསོད་ནམས་ཀྱི་བཅུད་དང༌། འཇིག་རྟེན་ལས་འདས་པ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། བདེ་བ་ཅན་དང་སྟེང་ཕྱོགས་འཇིག་རྟེན་གྱི་ཁམས་ན་བཞུགས་པའི་ཚེ་དཔག་མེད་དང༌།
དཔལ་པདྨ་འོད་ཀྱི་ཞིང་ན་བཞུགས་པའི་བླ་མ་ཞི་ཁྲོ་སྟེ་པདྨ་འབྱུང་གནས་ཉིད་དང༌། ཞི་བ་ཚེ་དཔག་མེད་དང་ཁྲོ་བོ་རྟ་མགྲིན་གྱིས་སྐུར་བཞེངས་པའི་འཆི་མེད་ཚེའི་ལྷ་ཚོགས་རྣམས་ཀྱི་ཐུགས་ཀར་ཕོག ཐུགས་རྒྱུད་བསྐུལ་བས་དེ་རྣམས་ཀྱི་ཐུགས་ཀ་ནས་མཁྱེན་བརྩེ་ནུས་གསུམ་གྱི་བྱིན་རླབས་དང༌། འཆི་མེད་ཚེའི་དངོས་གྲུབ་ཐམས་ཅད་ཚེ་བཅུད་བདུད་རྩིའི་རྣམ་པར་སྤྱན་དྲངས་པ་རྣམས་སྤྱི་བོའི་བླ་མ་རྣམས་ཀྱི་སྐུ་དང་བུམ་པའི་ནང་དུ་ཐིམ་ཞིང་སྐུ་དང་བུམ་པ་ལས་འཆི་མེད་བདུད་རྩིའི་ཆུ་རྒྱུན་རྒྱུན་མི་ཆད་པ་བབས་ཏེ། རང་ཚེ་དཔག་ཏུ་མེད་པ་གསལ་བའི་སྤྱི་བོ་ནས་མར་ཐིམ་པས་རང་དང་བསྲུང་བྱ་རྣམས་ཀྱི་ལུས་ཐམས་ཅད་གང་བས་ནད་གདོན་སྡིག་སྒྲིབ་ཚེའི་བར་དུ་གཅོད་པ་ཐམས་ཅད་བྱང་ཞིང་དག ཚེ་ལོ་དཔག་ཏུ་མེད་པ་འཕེལ་ཞིང་རྒྱས་ནས་འཆི་མེད་ཚེའི་དངོས་གྲུབ་ཐོབ་བྱུང་བར་བསམ་ཞིང་གསོལ་བ་འདེབས་པ་དང༌། ཚེ་སྒྲུབ་ཀྱི་སྔགས་བཟླས་པས་རང་དང་སྦྱིན་བདག་གཉིས་ཀའི་དོན་འགྲུབ་པར་འགྱུར་བས་དེ་ལྟར་ཤེས་པ་གལ་ཆེའོ། ། གཞན་ཚེ་རིལ་ཚེ་ཆང་ཡོད་པའི་སྐབས་སུ་དེ་དག་ལའང་ཚེ་བཅུད་བྱིན་རླབས་བསྡུ་བའི་དམིགས་པ་ཡང་ཡང་བྱ་བ་ཡིན་ནོ། ། བསྙེན་པའི་ཐུན་མཚམས་ཐམས་ཅད་དུ་མདུན་བསྐྱེད་ཀྱི་ཐུགས་ཀ་ནས་རང་ཚེ་དཔག་མེད་ཀྱི་རྣམ་པ་བྱས་སྟེ་གཏོར་མ་འབུལ་བ་དང༌། སྤྱོད་ལམ་གྱི་བྱ་བ་རྣམས་བྱའོ། །
མཇུག་བསྙེན་པ་གྲོལ་བའི་ཉིན་གཏོར་མ་འབུལ་ཚར་རྗེས་སུ་དབང་དང་དངོས་གྲུབ་ལེན་པར་འདོད་ན་མདུན་བསྐྱེད་ཀྱི་ཚེ་བུམ་དེ་རང་གི་རྩ་བའི་བླ་མ་དང་ཚེ་དཔག་མེད་དབྱེར་མེད་དུ་དམིགས་ནས་དབང་ཆོག་རྣམས་དེ་ཉིད་ཀྱིས་མཛད་པར་བསམས་ལ་རང་གི་ངག་ཏུ་བརྗོད་ཅིང་དབང་རྒྱས་བསྡུས་ཇི་ལྟར་རིགས་པ་བླང་ངོ༌། ། དེ་ནས་མཆོད་པ་ཁ་གསོས་ཏེ་བྱིན་གྱིས་བརླབས་ནས། མཆོད་བསྟོད་འདོད་གསོལ་སོགས་ནས། བཀྲ་ཤིས་ཀྱི་མཐའ་བརྒྱན་པའི་བར་དཀྱུས་ལྟར་བྱའོ། ། རྣལ་འབྱོར་རང་གཞན་གཉིས་དོན་དུ། ། བསྙེན་སྒྲུབ་དམིགས་བསལ་དགོས་པའི་ཕྱོགས། ། སོམ་ཉིའི་མདུད་བུ་འགྲོལ་བྱེད་འདི། ། བྱས་པས་འགྲོ་ལ་ཕན་གྱུར་ཅིག ། ཅེས་པ་འདིའང་སྦྱིན་བདག་གི་ཆེད་དུ་ཚེ་སྒྲུབ་བསྙེན་མཚམས་བྱེད་པ་རྣམས་ཀྱི་དམིགས་བསལ་ཁྱད་ཆོས་སྦྱོར་རྒྱུར་སོམ་ཉིའི་མདུད་བུ་འགྲོལ་བྱེད་ཅེས་བྱ་བ་འདི་ནི། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་དགེ་ལེགས་འཕེལ་བར་གྱུར་ཅིག། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
