གསུང་འབུམ། ཚུལ་ཁྲིམས་རིན་ཆེན།
པོད ༡༣༤
ཕྱི་ནང་གི་གཏན་འཇོག་དངོས་པོའི་དེབ་ཐེར་རང་གཞན་ཡིད་ཆེས་སྐྱེད་པའི་བདེན་དཔང་།
༼ཉ༽ ༄༅། །ཡིད་ལྷུང་ལྷ་རྒྱལ་སྲང་གི་གཙུག་ལག་ཁང་སྲིད་གསུམ་དགེ་ལེགས་ཡོངས་འདུ་ཞེས་བྱ་བའི་ཕྱི་ནང་གི་གཏན་འཇོག་དངོས་པོའི་དེབ་ཐེར་རང་གཞན་ཡིད་ཆེས་སྐྱེད་པའི་བདེན་དཔང་ཞེས་བྱ་བ་བཞུགས་སོ།། ༄། །སྡེབ་སྦྱོར་མཉམ་པའི་བྲྀཏྟ་གསུམ་བསྔགས་ལ་ངོ་མཚར་ཆེ་བའི་རྟོགས་བྱེད་ཀྱི་དགོངས་པ་ཉིས་སྟོང་ཞེ་བརྒྱད་མཆིས་པ་ཡང་བའི་བྱ་བ་གཅིག ཡང་བ་གཅིག་རྗེས་འབྲང་ཡི་གེ་ཉིས་ཁྲི་ཉིས་སྟོང་ཞེ་བརྒྱད། ལྕི་ཡང་སོ་སོ་ཆིག་ཁྲི་ཆིག་སྟོང་ཉེར་གཉིས། ཕྱི་མོ་སུམ་ཁྲི་སུམ་སྟོང་རེ་དྲུག ཨ་དྷྭ་འཕྲེད་རྟ་ཡིག་སྟེང་འོག་བཞི་སྟོང་གོ་ལྔ་མཆིས་པའི་ནང་གསེལ་ནཥྚ་དང་ཨུདྡིཥྚ་ཆིག་སྟོང་ཉིས་བརྒྱ་ང་བརྒྱད་པ་ཉེ་དབང་རྡོ་རྗེ་ཞེས་བྱ་བའི་པྲསྟཱ་རས་བཅིངས་པའོ།།
༄༅། །སུཀལྤསཏྭོཉྲཏྲཀཥསྶཧསྲཏྐརོབྷིབུདྡྷྱཔྲཎིདྷཱནུཀཱུལཾཀརེརྒཏེདྭཱདཤཀཱཡིཡོགོཿནམམུནཱིནྟྲཱཡཕལཤྩཧེཏུཿ ༄༅། །སྐལ་བཟང་སེམས་དཔའ་སྟོང་ལས་སྙིགས་མ་འདིར། ། མངོན་པར་འཚང་རྒྱའི་སྨོན་ལམ་རྗེས་མཐུན་པར། །
བཅུ་གཉིས་མཛད་པས་ལུས་ཅན་བྱང་ཆུབ་ཀྱི། ། རྒྱུ་འབྲས་ལ་སྦྱོར་ཐུབ་པའི་དབང་པོར་འདུད། ། གངས་ཅན་བསྟན་པའི་སྣང་མཛད་མང་བྱོན་ཡང༌། ། རྒྱལ་བས་ལུང་བསྟན་ཀུན་དགའ་བཟང་འདྲ་སུ། ། མཁའ་དབྱིངས་མི་ལྟུང་ཕྲེང་བ་གྲངས་མེད་དུ། ། ཀུ་མུད་བཞད་པའི་རྩ་ལག་མ་མཆིས་སོ། ། གང་དེའི་བསྟན་པའི་རྒྱལ་ཐབས་ཆེན་པོ་ལ། ། འཕགས་ནོར་རིན་ཆེན་བདུན་ལ་དབང་འབྱོར་བའི། ། སྐུ་གསུམ་མི་འགྱུར་རྒྱལ་ཚབ་འཁོར་ལོས་སྒྱུར། ། བཀྲ་ཤིས་དགེ་མཚན་བྱེ་བས་དབང་བསྐུར་བ། །
ཐེག་གསུམ་ཆོས་ཀྱི་ཕྲིན་ལས་ཁེངས་ལྡན་འདིས། ། རྒྱ་མཚོའི་མུར་ཐུག་སོང་བའི་ཁོངས་དེ་ན། ། བདག་ཅག་རྣམས་ཀྱི་བསྟི་གནས་ཕྲོགས་སོ་ཞེས། ། མདའ་ལྔའི་དཔུང་ཚོགས་ཤུགས་རིང་འབྱིན་ནམ་སྙམ། ། མགོན་དེ་ས་སྐྱོང་བསོད་ནམས་ཤིང་རྟར་བརྟེན། ། ལྷ་དེའི་རིགས་ཀྱི་ཅོད་པཎ་ཐོབ་པ་དང༌། ། ལྷན་ཅིག་ཆབ་འབངས་ཀྱིས་མཚོན་སྐྱེ་འགྲོ་ཡིས། ། མགོན་སྐྱབས་རྟེན་གླིང་མཆོག་ཏུ་སྐལ་བས་ཐོབ། ། ཀུན་དགའ་ཟུང་གི་ལུགས་བཟང་སངས་རྒྱས་དང༌། ། དགོངས་པ་གཅིག་ཏུ་དཔྱད་གསུམ་གྱིས་གྲུབ་པ། །
ཀློག་སྤོང་འཁོར་ལོ་མཁས་པའི་ཚུལ་གསུམ་གྱིས། ། ལུས་ཅན་བསོད་ནམས་མགྲོན་དུ་རིང་གནས་ཕྱིར། ། གང་ཚེ་བསྟན་འགྲོར་ཕན་པར་དགོངས་པའི་རྒྱུར། ། སྦྱོར་བཀོད་ཕུན་ཚོགས་མཐུན་རྐྱེན་སྦྱར་བར་བརྟེན། ། ཆོས་སྡེ་གཙུག་ལག་ཁང་བཟང་རྟེན་བརྟེན་པའི། ། སྲིད་གསུམ་དགེ་ལེགས་ཡོངས་འདུའི་དཔག་བསམ་བསྐྲུན། ། གནས་དེར་རྟེན་གསུམ་མཆོད་པའི་ཡོ་བྱད་དང༌། ། སྒྲུབ་མཆོད་དགེ་འདུན་བསྡུ་བའི་ཉེར་མཁོའི་རིགས། ། གཏན་འཇོག་ཀུན་གྱི་དངོས་མིང་རྣམ་གྲངས་བཞིན། ། རྣམ་གསལ་ཡི་གེའི་མེ་ལོང་འདི་ན་བསྐྲུན། །
དེའང་རང་རེ་རྣམས་ཀྱི་སྟོན་པ་མཉམ་མེད་བུ་རམ་ཤིང་པ་དེ་སྲས་རྒྱལ་ཚབ་རིམ་པར་བྱོན་པ་རྣམས་ཀྱི་རིང་ལུགས་དཔྱད་པ་གསུམ་གྱིས་རྣམ་པར་དག་པ་འདི་ཉིད་རིང་དུ་གནས་པའི་ཐབས་ལ་འབད་པ་གཙོ་བོར་བྱ་དགོས་ཏེ། མགོན་པོ་བྱམས་པས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུ། ། ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གི་ཤཱཀྱའི་བསྟན་པ་ནི། ། འཇིག་རྟེན་ཁམས་འདིར་ཡུན་རིང་གནས་པར་འགྱུར། ། ཞེས་གསུངས་པ་ལྟར་བསྟན་པ་རིན་པོ་ཆེ་དར་རྒྱས་སུ་འབྱུང་བ་དེ་འཛིན་སྐྱེས་བུ་དང་དགེ་འདུན་གྱི་ཀློག་སྤོང་གི་འཁོར་ལོའམ་བཤད་སྒྲུབ་ཀྱི་བགྱི་བ་ལ་རག་ལས་ཤིང་དེ་ལའང་བསླུ་མེད་སྐྱབས་ཀྱི་དམ་པ་དཀོན་མཆོག་གསུམ་ལ་མཆོད་ཅིང་གསོལ་བ་འདེབས་པ་དང༌། དགེ་འདུན་གྱི་བྱ་བ་ཐོས་བསམ་བསྒོམ་གསུམ་དང༌། བཤད་སྒྲུབ་ཀྱི་སྤྱོད་པ་དྲི་མེད་སྐྱོང་བ་ལས་ཐབས་གཞན་འགའ་ཡང་ཡོད་པ་མ་ཡིན་ཞིང༌། དེ་ལ་བརྟེན་ནས་འཇིག་རྟེན་གྱི་ཁམས་ཕན་བདེ་འཛད་པ་མེད་པའི་གཏེར་ལ་ལོངས་སྤྱོད་པའི་སྐལ་བ་སྦོམ་པོར་འགྱུར་བ་ནི་ངེས་པ་ཉིད་དོ། །
ཚུལ་དེ་དག་ལ་དགོངས་ནས་རྒྱལ་བ་རྡོ་རྗེ་འཆང་ཀུན་དགའ་བཟང་པོ་ཞེས་མཁས་བཙུན་གྲུབ་པའི་ཡོན་ཏན་རྒྱ་མཚོའི་ཕ་རོལ་དུ་སོན་པའི་གྲགས་སྙན་གྱི་ཡི་གེ་རྔ་གསང་སྲིད་པ་གསུམ་གྱི་ཁོངས་ན་ལྡིར་བ་གོང་དེའི་རྒྱལ་ཚབ་ཆོས་ཀྱི་ཁྲི་ལ་ཞབས་ཟུང་གི་ཆུ་སྐྱེས་རྣམ་པར་བཀོད་དེ། མཁས་པའི་བགྱི་བ་རྣམ་པ་གསུམ་གྱི་ཆོས་དང་སེམས་ཅན་དཔག་ཏུ་མེད་པའི་དོན་མཛད། སླར་མཚུངས་པ་མེད་པའི་སྟོབས་ཀྱིས་ཐ་གྲུ་རྣམ་པར་ཡངས་པའི་ཆབ་སྲིད་དགེ་བ་བཅུ་དང་རྗེས་སུ་མཐུན་པའི་བཀའ་ཁྲིམས་གསེར་གྱི་འཁོར་ལོའི་མངའ་སྒྱུར་བའི་ལྷས་བསྐོས་རྒྱལ་པོ་བློ་གྲོས་རྒྱ་མཚོ་པ་ལྕམ་དྲལ་གྱིས་རིགས་ཀྱི་གཅོད་པན་གཅིག་པུ་ཉིད་དུ་ཐོབ་པར་བརྟེན། མི་དམན་བསོད་ནམས་གསེར་གྱི་ཤིང་རྟས་དྲངས་ཏེ། བོད་ཆེན་ལྗོངས་ཀྱི་སྐྱེ་འགྲོ་དཔག་ཏུ་མེད་པའི་མགོན་སྐྱབས་སུ་ཐོབ་པའི་སྐལ་བ་བཟང་པོ་ལ་སྦྱར། གང་དེའི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྟོགས་བརྗོད་རིན་ཆེན་འབྱུང་གནས་ཆེན་པོའི་ཅོ་འདྲིར་བཟོད་པ་ལས་སྐབས་འདིར་བསྟན་འགྲོར་ཕན་པའི་ཐུགས་བསྐྱེད་ཟབ་ཅིང་ཡངས་པར་ཡིད་ལྷུང་ལྷ་རྒྱལ་སྲང་དུ་དགེ་འདུན་འདུ་བའི་ཆོས་སྡེ་ཆེན་པོ་གནྡྷོ་ལ་རྟེན་དང་བརྟེན་པར་བཅས་པ་གསར་བསྐྲུན་གནང་བ་ལ། སླར་ཡང༌། ངོར་ཆེན་རྡོ་རྗེ་འཆང་གིས། གཙུག་ལག་ཁང་རྣམས་རྒྱལ་བའི་སྐུ་གཟུགས་དང༌། ། དམ་ཆོས་གླེགས་བམ་དུ་མས་རབ་མཛེས་ཤིང༌། །
ལྷ་རྫས་མཆོད་པའི་སྤྲིན་ཚོགས་དཔག་མེད་ཀྱིས། ། མཆོད་པའི་ཆར་ཆེན་རྒྱས་པར་མཛད་དུ་གསོལ། ། ཞེས་གསུངས་པ་ལྟར། རྟེན་གསུམ་མཆོད་པའི་ཡོ་བྱད་དང༌། དེར་ལྷག་པའི་ལྷ་རྣམས་ཀྱི་དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་དགེ་སློང་གི་དགེ་འདུན་བསྡུ་བའི་ཉེར་སྤྱད་དངོས་རྫས་ཀྱི་གཏན་འཇོག་ཇི་སྙེད་བཞག་པ་རྣམས་འཐོར་གོང་དུ་བཏང་མི་བཏུབ་པའི་དཔང་པོར་མི་འགྱུར་ཕྲེང་བའི་ཡི་གེའི་མེ་ལོང་དུ་གསལ་བར་འགོད་པ་ལ། ཐོག་མར་གཙུག་ལག་ཁང་དུ་སོགས་བྲི། དེ་ལྟར་གཙུག་ལག་ཁང་ཆེན་ཞོལ་ཁང་དང་བཅས་པའི་སྟེང་ཤོད་དང༌། རྒྱལ་བ་སྲས་དང་བཅས་པའི་རྟེན་གསུམ་མཆོད་རྫས་ཀྱི་ཡོ་བྱད་ནས་བརྩམས་ཏེ་དཀོན་མཆོག་མཆོད་འབུལ་དང་དགེ་འདུན་བསྙེན་བཀུར་གྱི་ཁྱད་དུ་དགོས་པའི་དངོས་རྫས་གཏན་འཇོག་ཏུ་བཞག་པ་འདི་རྣམས་འཐོར་འགོད་བརླག་སྟོར་དུ་མ་སོང་བ་དང༌། སྤྱི་རྫས་རྩིས་སྤྲོད་དུ་བཞག་པ་འདི་དག་སླན་ཆད་ལས་འཛིན་བྱེད་པའི་བླ་མ་སློབ་དཔོན་སུ་ཞིག་བསྐོ་བཞག་བྱེད་པ་གང་ཚེ་གཅིག་ནས་གཅིག་ཏུ་ཡི་གེ་འདི་ནང་ལྟར་ཚང་རྒྱས་སུ་དཔལ་སྡེ་དགེ་ས་སྐྱོང་ཆེན་པོ་རིམ་བྱོན་གྱི་སྐུ་ཚབ་གཙོར་བཞུགས་ཀྱི་ལས་འཛིན་གསར་རྙིང་རྩིས་སྤྲོད་བྱ་བ་དང༌། སླར་ཡང་ཆོས་ཀྱི་སྦྱིན་བདག་དད་པའི་ནོར་ཅན་གཞན་དང་གཞན་དག་ནས་འཕན་བླ་བྲེ་མཆོད་རྫས་སོགས་གཏན་བཞག་གསར་འཕར་བྱུང་བ་རྣམས་ཀྱང་ལས་འཛིན་དེ་དང་དེ་ལ་བྱུང་བའི་ཐོ་ཟུར་བཀོད་མི་བདག་ཆེན་པོས་བཀའ་ཐམ་གྱིས་མཚོན་པ་བཅས་གྲངས་ཚད་དུ་བཞག་དགོས་ཏེ།
སྤྱིར་ཆོས་སྡེ་གཙུག་ལག་ཁང་གི་གཏན་འཇོག་དང་བཅས་པ་འདི་དག་བསྐྲུན་པ་ན། ཨེ་ཝཾ་པའི་མཁན་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་དཔལ་བཟང་པོ་བ་ཉིད་ནས། ཁེ་དང་གྲག་འདོད་ཕྱོགས་ལྷུང་གི་ཕྱིར་མ་ཡིན་པ་རབ་ཏུ་བྱུང་བ་རྣམས་འདུ་བའི་གཙུག་ལག་ཁང་རང་རང་གི་བསྟི་གནས་སྤྱོད་ལམ་རུང་བའི་ཁང་ཕྲན་མེད་པར་གར་ཐོད་ཐོད་དུ་གྱི་ནར་འཕྱན་པས་ཁྱིམ་པ་སོགས་མ་དད་པ་དང༌། རབ་ཏུ་བྱུང་བ་རྣམས་ཀྱི་སྤྱོད་ལམ་ཞུགས་ཚུལ་འདི་ལྟ་བུའོ། ། ཞེས་གཞན་གྱིས་གཤེ་བ་དང་འཕྱ་བ་གྱུར་པའི་འཁོར་རྣམ་བཞིས་བཅའ་ཁྲིམས་བྱེད་པ་པོ་རྫོགས་པའི་སངས་རྒྱས་ལ་གཤེ་བ་དང་དཔྱས་གདགས་པར་འགྲོ་བས་དེ་ལ་བརྟེན་ནས་རང་གཞན་སེམས་ཅན་མང་པོའི་རྒྱུད་ལ་མནར་མེད་དམྱལ་བར་འགྲོ་བའི་རྒྱུ་སྡིག་པ་སྟོབས་ཆེན་སོག་པར་འགྱུར་བ་དང༌། མཁན་ཆེན་ཆོས་ཀྱི་རྒྱལ་པོ་བསྟན་པའི་སྦྱིན་བདག་དུ་བཅས་པ་ལའང༌། ཆོས་དང་འཇིག་རྟེན་གཉིས་ཀའི་བཀའ་ཁྲིམས་མ་མཆིས་ཞེས་བཤུང་བའི་གནོད་ཚབས་དེ་ལ་ཆེ་བ་ཅི་ཞིག དེ་མཐུན་དགོན་པའི་གྲྭ་ཚོགས་རྣམས་ལའང་གྲགས་པ་མི་སྙན་པ་འབྱུང་བ་དང༌། གསོན་གཤིན་གྱི་ཆེད་དུ་བསྙེན་བཀུར་སྟོབ་པའི་སྦྱིན་བདག་རྣམས་ཀྱང་ཡིད་ཐེ་ཚོམ་དང་བརྙས་སེམས་སྐྱེ་བ་སོགས་རྒྱུ་མཚན་དུ་མས་སྡིག་པ་མི་སོག་པའི་ཆེད་དུ་རྒྱུ་རྫས་སྦྱོར་བཀོད་ཕུན་སུམ་ཚོགས་པའི་སྒོ་ནས་བསྒྲུབས་པ་ཡིན་པས་ཚུལ་དེ་དག་ལ་དགོངས་ཏེ་མི་བདག་ཆེན་པོ་སྐུ་ཚབ་པ་ལས་འཛིན་གསར་རྙིང་དོ་དམ་པ་ཐམས་ཅད་ནས་རྩིས་སྤྲོད་ལེན་རང་གཞན་ཐམས་ཅད་ཡིད་ཆེས་པར་དགོས་རྒྱུའི། མཁན་ཆེན་ཐམས་ཅད་གཟིགས་པ་ནས་དེབ་ཡིག་བཞག་པ་བསྐལ་པ་ནམ་གནས་བར་དུ་མི་འགྱུར་རྡོ་རྗེའི་རང་བཞིན་དུ།
ས་སྐྱོང་ཆོས་རྒྱལ་ཆེན་པོ་ནས་བཀའ་ཐམ་རིན་པོ་ཆེས་མཚན་པ་འདི་ལ་ཐམས་ཅད་ནས་བག་ཡོད་རྩི་འཇོག་དགོས་པའི་གཏན་ཚིག་ལགས་སོ། ། སྨྲས་པ། ཚད་དང་མཚན་ཉིད་རྫོགས་པའི་རྟེན་གསུམ་དང༌། ། དགེ་འདུན་འདུ་བའི་ཀུན་དགའ་རྭ་བ་རྣམས། ། བསྐྲུན་པའི་ཕན་ཡོན་བསམ་བརྗོད་ཡུལ་འདས་སུ། ། རྒྱལ་བའི་གསུང་གིས་ལན་གཅིག་མཚན་པར་བསྔགས། ། ཀུན་གཟིགས་དབང་པོ་རྡོ་རྗེ་འཆང་བ་ཉིད། ། དུས་འདིར་ངུར་སྨྲིག་འཆང་ཚུལ་རྒྱལ་བའི་སྲས། ། དཔག་ཡས་སྤྱོད་པས་འགྲོ་བ་བྱང་ཆུབ་ལམ། ། དངོས་དང་རྒྱུད་ནས་འཁྲིད་མཛད་ཤར་ཆེན་རྗེ། །
གང་གི་རྟོགས་བརྗོད་ནམ་མཁའི་མཐར་འབྱམས་ལས། ། བསྟན་དང་སེམས་ཅན་ཕན་དགོངས་གཙུག་ལག་ཁང༌། ། ཆོས་སྡེར་བཅས་པའི་ཀུན་ཕན་རྒྱུ་སྐར་ཚོགས། ། ས་ལ་བཀྲམ་ལྟའི་ངོ་མཚར་བཀོད་པ་འདིར། ། གཏན་འཇོག་ཀུན་གྱི་དངོས་བཏགས་གསལ་བས་མིང༌། ། དངོས་རྫས་བདེ་བླག་ཉིད་དུ་སྟོན་པས་ཚིག ། མི་འགྱུར་བསྐལ་པར་བསྙད་པས་ཡི་གེ་ཉིད། ། རང་གཞན་ཡིད་ཆེས་བྱེད་པའི་བདེན་དཔང་འདིར། ། གང་དག་འཁོད་དགུའི་གཏན་འཇོག་ཇི་སྙེད་རྣམས། ། རྡོ་རྗེ་གུར་མགོན་དྲལ་ལྕམ་གདོང་བཞི་པ། །
དམག་ཟོར་བེག་གདོང་ལྕམ་དྲལ་བསྟན་སྲུང་ལ། ། བཅོལ་ལོ་གཏད་དོ་བསྲུང་སྤེལ་ཐུབ་པར་གྱིས། ། འདི་བགྱིས་དགེ་བའི་རྒྱ་མཚོ་ཆེན་པོ་འདིར། ། དགེ་འདུན་འགྲིག་པའི་རྫ་རྔ་གྲངས་མེད་འདུ། ། དཀོན་མཆོག་མཆོད་པའི་སྤྲིན་གྱི་གནམ་ས་ཁེངས། ། བསྙེན་བཀུར་ཆུ་ཀླུང་བྱེ་བ་རྟག་འབབ་ཤོག ། བསྟན་པའི་སྣང་བྱེད་བརྩེ་ཆེན་ཨེ་ཝཾ་པའི། ། བསྟན་འཛིན་མཁས་པའི་ཕྲིན་ལས་ཆེས་ཆེར་རྒྱས། ། བསྟན་པའི་རྗེས་འཇུག་འདུས་པས་ས་སྟེང་ཁྱབ། ། བསྟན་པའི་བཤད་སྒྲུབ་ཕྱོགས་སུ་རྒྱས་གྱུར་ཅིག །
ཅེས་ཡིད་ལྷུང་ལྷ་རྒྱལ་སྲང་གི་གཙུག་ལག་ཁང་གི་སྲིད་གསུམ་དགེ་ལེགས་ཡོངས་འདུ་ཞེས་བྱ་བའི་ཕྱི་ནང་གི་གཏན་འཇོག་དངོས་པོའི་དེབ་ཐེར་རང་གཞན་ཡིད་ཆེས་སྐྱེད་པའི་བདེན་དཔང་ཞེས་བྱ་བ་འདི་ནི། ཤར་ཆེན་ཆོས་ཀྱི་རྒྱལ་པོའི་བཀའ་ལུང་ཕྲིན་ལས་ཀྱི་ཁ་ལོ་བསྒྱུར་ཆེན་པ་བླ་མ་ཤེས་རབ་བཟང་པོ་པའི་གསུང་བསྐུལ་དྲི་ཟའི་གླིང་དུ་ལྟ་བུའི་སོག་པའི་ངོར་འདྲེན་མཆོག་དམ་པའི་ལེགས་གསུང་གི་བདུད་རྩིའི་འཚོ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་བྲིས་པ་སྭསྟི་བི་ཛ་ཡནྟུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
