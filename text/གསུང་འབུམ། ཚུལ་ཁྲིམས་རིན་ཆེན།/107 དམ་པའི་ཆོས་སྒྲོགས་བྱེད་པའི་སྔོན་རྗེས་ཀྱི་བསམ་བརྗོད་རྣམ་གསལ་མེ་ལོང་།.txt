གསུང་འབུམ། ཚུལ་ཁྲིམས་རིན་ཆེན།
པོད ༡༠༧
དམ་པའི་ཆོས་སྒྲོགས་བྱེད་པའི་སྔོན་རྗེས་ཀྱི་བསམ་བརྗོད་རྣམ་གསལ་མེ་ལོང་།
༼ཇ༽ ༄༅། །བིཀཱཤཱདརྴནཱམསདྡྷརྨྨཔཏཱཏིཔཱུརྦཱནཱཤཡབཙནོནཱམབིཛཧཱརཾ།།
༄༅། །དམ་པའི་ཆོས་སྒྲོགས་བྱེད་པའི་སྔོན་རྗེས་ཀྱི་བསམ་བརྗོད་རྣམ་གསལ་མེ་ལོང་ཞེས་བྱ་བ་བཞུགས་སོ།། དགེ་མཚན་དཔལ་མགུར་དུང་དཀར་གཡས་འཁྱིལ་ལས། ། བགྲང་ཡས་ཆོས་ཕུང་མི་ཟད་དབྱངས་ལྡིར་བས། ། མཐའ་ཡས་འགྲོ་བའི་ཉོན་མོངས་རིམ་བཅོམ་ནས། ། ཡང་དག་ལམ་སྟོན་ཟས་གཙང་སྲས་ཀྱིས་སྐྱོངས། ། དད་གསུམ་གྱིས་དབེན་ཐ་མལ་ཀུན་སྤྱོད་ཁས། ། ཆོས་བསྒྲགས་བྱིན་རླབས་དཔག་ཡས་འབྱིན་དཀའ་བ། ། དུག་ཅན་གདུག་པས་གནས་པར་སྒྲོན་མ་ཉིད། །
གསལ་ཡང་འོད་ཆེར་འབྱིན་བཟོད་མིན་པ་མཚོན། ། གཞན་བརྩེ་བྱང་ཆུབ་སེམས་ཀྱིས་རྒྱུད་སྦྱངས་ནས། ། སངས་རྒྱས་རྣལ་འབྱོར་ལ་གནས་ཆོས་སྤྱོད་དགེ ། སྤྱད་པའི་བསོད་ནམས་ཕུང་པོ་དཔག་ཡས་ཉིད། ། འཐོབ་པ་ལུང་གིས་དངོས་བསྟན་འདིར་ངེས་བྱ། ། དེའང་རྒྱལ་བའི་གསུང་རབ་རིན་པོ་ཆེ་གང་དུ་བསྒྲགས་པའི་ཕྱོགས་དེར། སྟེགས་ཀྱི་ཁར་དར་རས་གཙང་མས་བཀབ་པར་མེ་ཏོག་གི་སེལ་མས་བཀྲམས་ཏེ། ཉེ་བར་སྤྱོད་པ་ཅི་འབྱོར་བ་བཤམ། རང་གི་མདུན་དུ་ཀློག་ཁྲིའི་སྟེང་དུ་གླེགས་བམ་ཞལ་ཕྱེ་སྟེ་བཞུགས་སུ་གསོལ་བ་རྣམས་ཉེར་བསྡོགས་བྱའོ། ། དངོས་གཞི་དགེ་བའི་ལས་ཐམས་ཅད་ལ་སྔོན་འགྲོ།
དངོས་གཞི། རྗེས་གསུམ་ཚང་བའི་སྒོ་ནས་ཉམས་སུ་ལེན་དགོས་པས། དང་པོ་ནི། རང་གི་མདུན་གྱི་ནམ་མཁར་སྐྱབས་ཡུལ་དཀོན་མཆོག་གསུམ་གྱི་ཚོགས་བཞུགས་པ་ལ། རང་གཞན་སེམས་ཅན་ཐམས་ཅད་སྐྱབས་སུ་འགྲོ་ཞིང༌། གཞན་དོན་དུ་རྫོགས་པའི་བྱང་ཆུབ་བསྒྲུབ་པའི་ཕྱིར། བཀའ་ལུང་དྲི་མ་མེད་པ་བསྒྲག་པར་བགྱིའོ་སྙམ་པས། ངག་ཏུ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། ཞེས་སོགས་ལན་གསུམ་གྱིས་སྐྱབས་སུ་འགྲོ་ཞིང་སེམས་བསྐྱེད།
རང་གི་རྒྱུད་དག་པར་བྱ་བའི་ཕྱིར། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། ཞེས་སོགས་ནས། ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། ཞེས་པའི་བར་གྱིས་བཟང་སྤྱོད་སྨོན་ལམ་དབུ་ནས་འབྱུང་བའི་ཡན་ལག་བདུན་པ་བྱ། སེམས་ཅན་ཐམས་ཅད་ལ་དམིགས་ནས། འགྲོ་རྣམས་བདེ་བ་བདེ་རྒྱུར་བཅས་ལ་སྤྱོད། ། སྡུག་བསྔལ་ཀུན་འབྱུང་བཅས་དང་བྲལ་གྱུར་ཅིག ། སྡུག་བསྔལ་མེད་པའི་བདེར་གནས་ཉེ་རིང་དག ། ཆགས་སྡང་མེད་པའི་བཏང་སྙོམས་གནས་གྱུར་ཅིག །
ཅེས་ཚད་མེད་བཞི་བསྒོམ་པ་རྣམས་ནི་བསོད་ནམས་ཀྱི་ཚོགས་བསགས་དང༌། ཨོཾ་སྭ་བྷཱ་ཝ་སོགས་བརྗོད་པས་ཆོས་ཐམས་ཅད་སྟོང་པ་ཉིད་དུ་བསྒོམ་པ་ནི། ཡེ་ཤེས་ཀྱི་ཚོགས་བསགས་སོ། ། གཉིས་པ་ནི། འཁོར་འདས་ཆོས་རྣམས་ཐམས་ཅད་རང་བཞིན་གྱིས། ། ཡོད་མེད་མཐའ་བྲལ་སྟོང་པའི་ངང་ཉིད་ལས། ། མི་འཇིགས་བཞི་ལྡན་གདོང་ལྔའི་དབང་པོ་བརྒྱད། ། ཁེངས་པས་རབ་བཏེག་བཀོད་ལེགས་རིན་ཆེན་ཁྲི། ། སྐྱོན་བྲལ་ཆུ་སྐྱེས་འདབ་རྒྱས་ལྟེ་བ་ལ། ། དཀར་གསལ་ཀུན་ཕན་རྒྱས་པའི་དཀྱིལ་འཁོར་སྟེང༌། །
བདག་ཉིད་སྐད་ཅིག་གསལ་རྫོགས་བཅོམ་ལྡན་འདས། ། ཉི་མའི་རྒྱུད་འཁྲུངས་སྟོན་མཆོག་གསེར་གྱི་མདོག ། བཟོད་པ་དམ་པས་བརྒྱན་པའི་ཞལ་རས་ལ། ། ཉིན་བྱེད་འཆར་ཀའི་མཛེས་པས་སྒྲུན་དུ་མེད། ། འཇམ་མཉེན་ཕྱག་གཉིས་ཆོས་འཆད་མཉམ་གཞག་དང༌། ། ཞབས་ཟུང་མི་ཕྱེད་རྡོ་རྗེ་སྐྱིལ་ཀྲུང་བཞུགས། ། ཐུན་མཚམས་དམར་འོད་གསལ་པའི་མཛེས་སྡུག་སྟོང༌། ། གཅིག་ཏུ་བསྡུས་འདྲའི་ཆོས་གོས་གསུམ་མཛེས་སྐུ། ། མཚན་བཟང་དཔེ་བྱད་སྣང་བས་འཇིག་རྟེན་འགེངས། ། ཞལ་འཛུམ་དཀྱུས་རིང་སྤྱན་གྱིས་འགྲོ་ལ་གཟིགས། །
འཕགས་དང་སོ་སྐྱེ་སྡེ་བརྒྱད་འདུས་པའི་འཁོར། ། ཐམས་ཅད་དགའ་བའི་འཛུམ་བཅས་མདུན་བདར་བ། ། སྟོན་ཟླ་རྒྱས་པའི་དཀྱིལ་འཁོར་མི་ལྟུང་ཕྲེང༌། ། གྲངས་མེད་ཀུན་ནས་བསྐོར་བཞིན་ལྷམ་མེར་བཞུགས། ། བདག་གི་སྨིན་མཚམས་ལ་སོགས་སྐུའི་ཆ་ལས། ། འོད་ཟེར་འཕྲོས་པས་སྟོང་གསུམ་འཇིག་རྟེན་ཁམས། ། ཁྱབ་པར་སྣང་བྱས་འོད་དེས་རེག་པའི་མོད། ། སེམས་ཅན་དམྱལ་བའི་བྱོལ་སོང་གཤིན་རྗེ་ཡི། ། འཇིག་རྟེན་རྒྱུན་ཆད་མི་ཁོམ་གནས་བརྒྱད་བྲལ། ། བདེ་འགྲོ་ལྷ་མི་རྣམས་དང་སྐལ་མཉམ་གྱུར། །
ཐམས་ཅད་དམ་ཆོས་མཉན་ཕྱིར་ལྷགས་ནས་ནི། ། དད་དགའ་རྒྱས་པའི་སེམས་ཀྱིས་འཁོད་པར་གྱུར། ། བདག་ཉིད་སྟོན་མཆོག་དགྱེས་པའི་ཞལ་སྒོ་ནས། ། འཕྲུལ་གྱི་ལྗགས་བརྐྱངས་འོད་ཟེར་གྲངས་མེད་སྤྲོས། ། འོད་ཀྱི་རྩེར་བཞུགས་རྒྱལ་བ་བྱེ་བ་ཕྲག ། གྲངས་མེད་འཁོར་དབུས་ཆོས་འཁོར་བསྐོར་བར་གསལ། ། ཆོས་རྣམས་ཐམས་ཅད་རྨི་ལམ་སྒྱུ་འདྲར་སྣང༌། ། སྣང་ཙམ་ངོ་བོ་སྐྱེ་འགག་གནས་པ་མེད། ། མེད་བཞིན་རང་སྣང་མ་འགགས་ཅིར་ཡང་འཆར། ། འཆར་སྒོ་རང་རིག་བརྗོད་བྲལ་ངང་ཉིད་ནས། །
ལྷ་ཡི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་དག་དང་མི་ཡི་སྐད་རྣམས་དང༌། ། འགྲོ་བ་ཀུན་གྱི་སྒྲ་རྣམས་ཇི་ཙམ་པ། ། ཐམས་ཅད་སྐད་དུ་བདག་གིས་ཆོས་བསྟན་ནོ། ། ཞེས་བརྗོད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སོགས་གསུང་རབ་གདོན་བྱ་གང་ཡིན་པ་དེ་མྱུར་བུལ་འཚམ་པར་ཆོས་ཀྱི་སྒྲ་ལྷང་ངེ་བ་དང་བཅས་པས་འདོན་དགོས་ཏེ། ཆོས་ཉན་པ་དང༌། ཀློག་པ་དང༌། ཁ་སྟོན་བྱེད་པ་རྣམས་ལ་ངག་ནས་བརྗོད་པའི་སྒྲ་དག་ཅིང་གསལ་བར་གདོན་དགོས་ཀྱི། མིག་འགྲིམས་དང་མགོ་བསྒྲིལ་ཁོང་ཀློག་ཙམ་གྱིས་མི་ཆོག་སྟེ། ཆོས་ཀྱི་སྒྲ་གཟུགས་ཅན་གཟུགས་མེད་ཀུན་གྱིས་ཐོས་པ་ལས་ཕན་ཡོན་འབྱུང་དགོས་པའི་ཕྱིར་རོ། །
གསུམ་པ་ནི། དེ་ལྟར་ཆོས་བསྒྲགས་ཟིན་པའམ་དགོངས་མོར་འཇོག་མཚམས་བྱེད་པ་ན། ཡི་གེ་བརྒྱ་པ་ཚར་གསུམ་དང༌། བཟོད་པར་གསོལ་བ་ནི། རྒྱལ་བའི་གསུང་རབ་གདོད་ནས་དཔྱད་གསུམ་གྱིས། ། རྣམ་དག་ཐོག་མཐའ་བར་དགེའི་ཕྲིན་ལས་ཀྱིས། ། འགྲོ་བའི་སྒྲིབ་གསུམ་དྲུངས་འབྱིན་བདག་ཉིད་ལ། ། ནོར་འཁྲུལ་ཉེས་པས་སྒྲིབ་འགྱུར་མི་སྲིད་མོད། ། དེ་ཚུལ་མ་རྟོགས་སྒོ་གསུམ་སྒྲིབ་པ་དང༌། ། ལྷན་ཅིག་སངས་རྒྱས་བཀའ་ལུང་བསྒྲགས་པ་ལ། །
ལྷག་ཆད་ནོར་འཁྲུལ་མ་དག་གྱུར་པ་རྣམས། ། ཀུན་གཟིགས་སྤྱན་སྔར་མཐོལ་བཤགས་བཟོད་པར་གསོལ། ། འཁོར་གསུམ་མི་དམིགས་པར་བརྟུལ་ནས་དགེ་བ་ཡོངས་སུ་བསྔོ་བ་ནི། སྟོན་མཆོག་ཆོས་འཁོར་བསྐོར་བའི་འདྲ་འབག་ཉིད། ། ལམ་བྱེད་ཆོས་བསྒྲགས་ཆོས་ཉན་འཁོར་ཚོགས་བཅས། ། འཁོར་གསུམ་སྒྱུ་འཕྲུལ་མི་དམིགས་ཆུ་ཡི་རླབས། ། ཆུ་གཏེར་ཀློང་དུ་སིམ་ལྟར་མཉམ་པར་གཞག ། ཐེག་གསུམ་དམ་ཆོས་རིན་ཆེན་བསྒྲགས་པ་ལས། ། བསམ་ཡས་དགེ་བ་བདག་གིས་གང་ཐོབ་པ། ། དེ་ཡིས་འགྲོ་ཀུན་ཐེག་གསུམ་དམ་པའི་ཆོས། །
རིན་ཆེན་དྲི་མ་མེད་པའི་སྣོད་གྱུར་ཅིག ། བསྟན་པའི་དཔལ་གྱུར་བླ་མའི་ཞབས་བརྟན་ཞིང༌། ། བསྟན་འཛིན་སྐྱེས་བུས་ས་སྟེང་ཁྱབ་པ་དང༌། ། བསྟན་པའི་སྦྱིན་བདག་མངའ་ཐང་དཔལ་འབྱོར་རྒྱས། ། བསྟན་པ་ཡུན་རིང་གནས་པ་ཉིད་གྱུར་ཅིག ། བསོད་ནམས་འདི་ཡིས་ཐམས་ཅད་གཟིགས་པ་སོགས། བསྔོ་བ་སྨོན་ལམ་དང་བཀྲ་ཤིས་ཀྱི་ཚིགས་སུ་བཅད་པས་མཐའ་བརྒྱན་པར་བྱའོ། ། འདིར་སྨྲས་པ། རྣམ་གསལ་བྱས་སོ་རབ་དྭངས་མེ་ལོང་ངོས། ། བལྟས་པས་རང་ཞལ་གནས་ཚུལ་ཁྱད་པར་རྣམས། །
ཚུལ་འདིས་ཆོས་སྒྲོགས་བྱེད་པའི་སྔོན་རྗེས་ཀྱི། ། བསམ་བརྗོད་འོས་པའི་བྱ་བ་ཅི་དང་ཅི། ། གསུང་རབ་དགོངས་འགྲེལ་བཅས་པའི་དགའ་ཚལ་ནས། ། ཐར་པའི་ཆ་མཐུན་ལེགས་བཏུས་མེ་ཏོག་རྣམས། ། རྗོད་བྱེད་སྙན་དངགས་སྲད་བུར་བརྒྱུས་པའི་ཕྲེང༌། ། རྒྱལ་གསུང་ཇི་སྙེད་མཛེས་པའི་རྒྱན་དུ་སྤུད། ། དགེ་བས་ཉི་མའི་གཉེན་གྱི་ལུང་རྟོགས་ཆོས། ། དེ་འཛིན་བགྱི་བ་བཤད་སྒྲུབ་ཕྲིན་ལས་རྣམས། ། ལྷན་ཅིག་རྒྱས་པའི་བྱིན་རླབས་སྡེ་བཞིའི་དཔལ། ། མི་ཟད་འགྲོ་བ་ཀུན་གྱིས་སྤྱོད་གྱུར་ཅིག །
ཅེས་དམ་པའི་ཆོས་སྒྲོགས་བྱེད་པའི་སྔོན་རྗེས་ཀྱི་བསམ་བརྗོད་རྣམ་གསལ་མེ་ལོང་ཞེས་བྱ་བ་འདི་ནི། ཆོས་ཀྱི་འདྲི་ཀློག་ལྷུར་ལེན་པ་བསྟན་འཛིན་གྱིས་བསྐུལ་ངོར། བཀའི་གླེང་གཞི་དང་དགོངས་འགྲེལ་འགའི་བཞེད་པ་དང་མཐུན་པར་ངག་གི་དབང་པོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་ལྷ། དབྱངས་ཅན་སྙེམས་པའི་ལང་ཚོའི་སྡེར་བོད་པས་སྦྱར་བ་སརྦ་སཏྭཱཾ་ཧི་ཏཾ་བྷ་ཝནྟུ།། །། ༄༅། །སྒྲོལ་མ་འཇིགས་པ་བརྒྱད་ལས་སྐྱོབ་པའི་གསོལ་འདེབས་འདོད་དོན་འགྲུབ་པའི་ཕོ་ཉ་ཞེས་བྱ་བ་བཞུགས།། ༄༅། །ན་མོ་གུ་རུ་ཏཱ་རཱ་ཡཻ། སངས་རྒྱས་ཀུན་གྱི་ཕྲིན་ལས་མཚར་སྡུག་གི ། འཇོ་སྒེག་དྲན་པའི་གློག་གི་རྩེ་དགའ་རེར། ། འགྲོ་ཚོགས་སྡུག་བསྔལ་ལས་སྒྲོལ་རྗེ་བཙུན་མ། ། བདག་གཞན་འཇིགས་པ་གང་ལགས་གནས་ལས་སྐྱོབས། །
ཕྱོགས་ཀྱི་གོ་ཆས་མུ་སྟེགས་ཕམ་བྱས་པའི། ། ལན་དུ་མེ་བཏང་གཙུག་ལག་ཁང་བསྲེགས་ཚེ། ། ཁྱོད་ལ་གསོལ་བཏབ་མེ་དཔུང་ཆར་ཆུས་བསད། ། དེ་བཞིན་བདག་སོགས་མེ་ཡིས་འཇིགས་ལས་སྐྱོབས། ། ཀླུ་གདུག་ཆར་ཕབ་གྲོང་ཁྱེར་འཇིག་ཉེའི་དུས། ། འཆི་མེད་སེང་གེས་གསོལ་བཏབ་ཆུ་ཀླུང་ཚོགས། ། བཞུགས་གནས་གཡས་སྐོར་བདུན་བྱས་རྒྱ་མཚོར་སོང༌། ། དེ་བཞིན་ཕྱི་ནང་འབྱུང་ཆུའི་འཇིགས་ལས་སྐྱོབས། ། སློབ་དཔོན་ལྷ་སེང་སྟག་གཟིགས་རྒྱལ་པོ་ཡིས། ། བཙོན་བསྐྱུར་ལྕགས་སྒྲོག་གང་བཅིངས་མེ་ཏོག་གྱུར། །
ངོ་མཚར་སློབ་དཔོན་རྒྱལ་པོའི་བླ་མར་བཀུར། ། དེ་བཞིན་རྒྱལ་པོའི་ཆད་པའི་འཇིགས་ལས་སྐྱོབས། ། སཾ་གྷ་མི་ཏྲ་ཆོམ་རྐུན་ཚོགས་ཀྱིས་བཅིངས། ། དུརྒའི་ལྷ་མོ་མཆོད་ཕྱིར་གསོད་པར་གཟས། ། གསོལ་བཏབ་ལྷ་རྟེན་ཞིག་རྒྱུས་ཆོམ་རྐུན་བྲོས། ། དེ་བཞིན་དགྲ་ཇག་ཆོམ་རྐུན་འཇིགས་ལས་སྐྱོབས། ། ལེགས་སྨྲ་གྲགས་པ་བཀྲད་ཕྱིར་གར་ལོག་པས། ། གླང་ཆེན་དམག་བཀྱེ་སྒྲོལ་མའི་སྔགས་བཏབ་ཆུས། ། གཏོར་ཙམ་ཁ་ལོས་མ་ཐུབ་གཞན་དུ་བྲོས། ། དེ་བཞིན་དགྲ་དཔུང་གླང་ཆེན་འཇིགས་ལས་སྐྱོབས། །
སངས་རྒྱས་འབངས་ཉིད་སྟག་མོ་མི་ཟན་གྱིས། ། གཙེས་པར་སྒྲོལ་མའི་སྔགས་བཟླས་ཆུས་གཏོར་བས། ། སེམས་ཅན་མི་འཚེ་དམ་བཅས་ལྷ་ཡུལ་སྐྱེས། ། དེ་བཞིན་གཅན་གཟན་གདུག་པའི་འཇིགས་ལས་སྐྱོབས། ། དུག་སྦྲུལ་སྦྲམ་ཆེན་མི་མང་གླང་ཆེན་ཟོས། ། དཀོན་མཆོག་གསུམ་འབངས་གསོལ་བཏབ་སྔགས་བཟླས་ཐུན། ། གཏོར་བས་གངྒཱའི་ལམ་རྒྱུད་རྒྱ་མཚོར་བྲོས། ། དེ་བཞིན་ཀླུ་གདོན་རིགས་ཀྱི་འཇིགས་ལས་སྐྱོབས། ། སྲིན་པོའི་གདོན་གྱིས་གྲོང་ཁྱེར་མི་ཀུན་ཤི ། རོ་ལངས་ཡེ་ཤེས་ལྷ་ཡིས་སྔགས་བཟླས་བཏུལ། །
བདུད་རྩིའི་ཆར་ཕབ་ཤི་བ་ཕལ་ཆེར་བསོས། ། དེ་བཞིན་བདག་གཞན་གདོན་གསུམ་འཇིགས་ལས་སྐྱོབས། ། འཇིགས་བརྒྱད་ཀྱིས་མཚོན་ཕྱི་ནང་འབྱུང་ཚོགས་ཁམས། ། རྣམ་པར་འཁྲུགས་པའི་བྲོ་རིམས་ཇི་སྙེད་དང༌། ། གནམ་ས་བར་གྱི་གདོན་གནོད་དུས་མིན་འཆིའི། ། འཇིགས་ཀུན་ལས་སྒྲོལ་ཐུགས་རྗེའི་ཕྱག་རིང་རྐྱོངས། ། བསོད་ནམས་ཁང་ཆེན་རིང་འཚོའི་ཀ་རིང་ཚུགས། ། ཆོས་སྲིད་བདེ་འབྱོར་སུམ་རྩེན་དཔལ་གྱིས་གཏམས། ། གཙུག་ལག་ཀུན་རིག་རྣམ་དཔྱོད་ལེགས་བྲིས་བུ། ། ལུང་རྟོགས་བདུད་རྩིར་དགྱེས་དགུར་རྩེན་པར་མཛོད། །
ཕྱི་ནང་རིག་པར་དཔྱོད་པའི་ལྷབ་ལྷུབས་རྩེར། ། རྒྱུད་དོན་ནོར་བུའི་ཏོག་མཛེས་རྒྱལ་མཚན་གང༌། ། བླུན་རྨོངས་མགོ་བོ་འགེམས་པའི་དོགས་བྲལ་ཡང༌། ། དཔྱོད་ལྡན་ཀུན་དགའི་རྒྱན་དུ་གཟུགས་པར་མཛོད། ། ཅེས་སྒྲོལ་མ་འཇིགས་པ་བརྒྱད་ལས་སྐྱོབ་པའི་གཟུགས་བཀོད་འདོད་གསོལ་དུ་བཅས་པ་འདིའང༌། སྡེ་དབོན་ཡེ་ཤེས་རྒྱ་མཚོས་བསྐུལ་ངོར། ལྷ་རིས་པ་རྣམས་རང་བཟོར་གང་དྲན་བྲིས་པའི་ཅལ་རྒྱུག་རྗེས་འབྲང་ཙམ་ལས། ཁུངས་ཐུབ་འདི་ཡིན་མ་མཆིས་པར་བརྟེན། མཁས་པའི་གསུང་རབ་ཀྱི་སྔོན་བྱུང་ལོ་རྒྱུས་ཡིད་ཆེས་ལས་དྲངས་པའི་གཟུགས་བཀོད་ཞལ་བྱང་གསོལ་གདབ་བཅས་པ་འདིའང༌། བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །།
༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
