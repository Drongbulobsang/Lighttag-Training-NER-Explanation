གསུང་འབུམ། ཚུལ་ཁྲིམས་རིན་ཆེན།
པོད ༢༢
ལྷ་མོ་རིགས་བྱེད་མའི་སྒྲུབ་ཐབས་ཚིགས་སུ་བཅད་པ།
༼ག༽ ༄༅། །ལྷ་མོ་རིགས་བྱེད་མའི་སྒྲུབ་ཐབས་ཚིགས་སུ་བཅད་པ་བཞུགས་སོ།། མཁྱེན་བརྩེ་ནུས་པའི་ཟུར་མིག་གིས། ། འཁོར་འདས་སྙིང་གི་མཛའ་ན་བོ། ། དབང་བྱེད་བླ་མ་བཅོམ་ལྡན་མས། ། ཚུལ་འདི་འདྲི་ལ་གནང་བ་སྩོལ། ། འདི་བསྒོམ་པར་འདོད་པས་སྐྱབས་འགྲོ་སེམས་བསྐྱེད་བྱས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་ཉིད་དབྱིངས་ལས་དུར་ཁྲོད་དབུས། ། རབ་དམར་པད་ཉིའི་གདན་ལ་ཧྲཱིཿ། །
དེ་ལས་འོད་འཕྲོས་དོན་གཉིས་བྱས། ། སླར་འདུས་གཅིག་ཏུ་གྱུར་ལས་བདག ། ཀུ་རུ་ཀུལླེ་བྱི་རུའི་མདོག ། ལང་ཚོ་གཞོན་ཞིང་མཆེ་ཟུར་གཙིགས། ། སྤྱན་གསུམ་གཡོན་ཕྱོགས་ཟུར་མདའ་འཕེན། ། ཕྱག་བཞིའི་དང་པོས་ཨུཏྤ་ལའི། ། མདའ་དང་གཞུ་སྦྱར་རྣ་དྲུང་བཀང༌། ། ཐ་གཉིས་དབང་གི་ལྕགས་ཀྱུ་དང༌། ། ཨུཏྤལ་དམར་པོའི་ཞགས་པ་འཛིན། ། སྐྲ་སེར་མགོ་བོའི་ཕྲེང་དག་དང༌། །
རུས་རྒྱན་སྟག་གི་ཤམ་བུ་དཀྲིས། ། གཡོན་བརྐྱང་སྐྱིལ་ཀྲུང་ཕྱེད་པའི་གར། ། དམར་སེར་རོ་ཡི་སྙིང་གར་བརྫིས། ། འོད་ཟེར་དམར་པོ་ཕྲེང་འཁྲིགས་པའི། ། གནས་གསུམ་ཨོཾ་དང་ཨཱཿཧཱུྃ་ཧྲཱིཿ། ། ས་བོན་འོད་འཕྲོས་ལྷོ་ཕྱོགས་ཀྱི། ། རིགས་བྱེད་ཕུག་ནས་རང་འདྲ་དང༌། ། འཕགས་ཚོགས་བཛྲ་ས་མཱ་ཛཿ། ། ཛཿཧཱུྃ་བཾ་ཧོཿརིགས་ལྔ་ཡང༌། ། འདིར་བྱོན་བདག་ལ་དབང་བསྐུར་སྩོལ། །
དེ་ཡིས་ཨོཾ་བཛྲཱི་བྷ་ཝ། ། ཨ་བྷི་ཥིཉྩ་ཧཱུྃ་ཞེས་གསུངས། ། ཆུ་ཡིས་དབང་བསྐུར་དྲི་མ་དག ། སྤྱི་བོར་འོད་དཔག་མེད་པས་བརྒྱན། ། ཞེས་བརྗོད་ཅིང་བསམ་མོ། ། དེ་ནས་སྙིང་ག་ནས་སྤེལ་བའི་ལྷ་མོ་རྣམས་ཀྱིས་མཆོད་པར་བསམས་ལ། དཀར་མོ་རི་དྭགས་སོགས་ཀྱིས་མཆོད། ། ཡི་གེ་སྔགས་རྣམས་རྣམ་པར་སྤང༌། ། སྒྲ་དང་ཡི་གེ་སེམས་ཀྱང་མེད། ། འདི་ནི་མཆོག་ཏུ་བདེ་ཆེན་ཉིད། །
བདག་མེད་གཞན་ཡང་མེད་པ་ཉིད། ། ཅེས་པས་བསྟོད་དོ། ། ནང་མཆོད་ལ་དམིགས་ཏེ། ཨོཾ་གྱིས་ཆོས་དབྱིངས་སྟོང་པའི་ངང༌། ། ཨཱཿལས་ཐོད་པ་ཆེས་ཡངས་པར། ། ཧཱུྃ་ལས་ཤ་ལྔ་བདུད་རྩི་ལྔ། ། ཧོཿཡིས་ཡེ་ཤེས་བདུད་རྩིར་གྱུར། ། ཞེས་པས་བྱིན་གྱིས་བརླབས་པ་དེ་ཉིད་འབྲུ་གསུམ་བརྗོད་ཅིང་མྱོང་ངོ༌། ། བཟླས་པ་བྱ་བ་ནི། སྙིང་གའི་ཉི་མར་ཧྲཱིཿདང་སྔགས། །
བཀོད་པའི་འོད་ཀྱིས་སྐྱེ་འཕགས་ཀྱི། ། ཡོན་ཏན་ཚེ་དཔལ་བསོད་ནམས་སོགས། ། འོད་དམར་ལམ་མེར་རང་ལ་ཐིམ། ། ཞེས་བརྗོད་ཅིང་བསམས་ལ། ཨོཾ་ཀུ་རུ་ཀུལླེ་ཧྲཱིཿསྭཱ་ཧཱ། ཞེས་པ་ཙནྡན་དམར་པོའི་ཕྲེང་བ་མིང་མེད་ཀྱི་སྟེང་བགྲངས་ལ་ཅི་ནུས་བཟླས་མཐར། ཐལ་མོ་སྦྱར་ལ། ཡིད་འཕྲོག་རིགས་བྱེད་དཔའ་མོ་ཡིས། ། སྐྱེ་འགྲོའི་སྙིང་གི་བརྟན་པ་དག ། རང་དབང་ཕྲོགས་ནས་སྲིད་ཞིའི་དཔལ། །
ཕུན་སུམ་ཚོགས་པའི་དངོས་གྲུབ་སྩོལ། ། ཞེས་པས་འདོད་དོན་གསོལ། རང་བྱིན་རླབས་ཀྱི་དམིགས་པ་མན་ངག་ལྟར་ཉམས་སུ་བླངས་ལ། གང་ལ་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། འདི་ནི་མཆོག་ཏུ་བདེ་ཆེན་ཉིད། ། བདག་མེད་གཞན་ཡང་ཡོད་པ་མིན། ། ཞེས་སེམས་ཉིད་གཉིས་སུ་མེད་པའི་ཡེ་ཤེས་སྐྱེ་འགག་གནས་གསུམ་དང་བྲལ་བའི་དེ་བཞིན་ཉིད་དང༌། གཉིས་སྣང་གི་རྟོག་པ་དང་བྲལ་བ་མཆོག་ཏུ་མི་འགྱུར་བའི་བདེ་བ་ཆེན་པོའི་ལྷ་སྐུ་ཞལ་ཕྱག་གི་རྣམ་པ་སྣང་ཙམ་དབྱེར་མི་ཕྱེད་པའི་བདེ་སྟོང་ནམ་མཁའ་ལྟ་བུའི་ངང་དུ་མཉམ་པར་གཞག ཐུན་ལས་ལྡང་བ་ན།
དགེ་བ་འདི་ཡིས་མྱུར་དུ་བདག ། རིགས་བྱེད་ལྷ་མོ་འགྲུབ་གྱུར་ནས། ། ཁམས་གསུམ་འགྲོ་བ་དབང་སྡུད་ཅིང༌། ། སངས་རྒྱས་ས་ལ་བཞག་པར་ཤོག ། ཅེས་པས་དགེ་བ་བསྔོས་ལ་ལྷའི་ང་རྒྱལ་གྱིས་སྤྱོད་ལམ་ལ་འཇུག་གོ ། སྦྱིན་མའི་བུ་ལས་མ་ཕྲོགས་ཤིང༌། ། གདེངས་ཅན་གྲོང་ཡང་བསྲུབས་མིན་པར། ། བདུད་རྩིའི་མཆོག་འདི་འཐུང་བའི་རིགས། ། སྐྱེས་དེ་སྐལ་བ་མི་དམན་གྲང༌། ། ཧེ་རུ་ཀ་དཔལ་ས་སྐྱ་པའི། །
ཐུགས་ཀ་དཔལ་གྱི་བེའུ་ལས། ། འཕོས་དོན་ཚིགས་སུ་བཅད་བྱས་པའི། ། དགེ་བས་འགྲོ་ལ་ཕན་གྱུར་ཅིག ། ཅེས་ལྷ་མོ་རིགས་བྱེད་མའི་སྒྲུབ་ཐབས་ཚིགས་སུ་བཅད་པ་འདིའང༌། ཀུན་དགའ་བསམ་གཏན་གྱི་ངོར། བནྡེ་ཚུལ་ཁྲིམས་རིན་ཆེན་གྱིས་བྲིས་པ་དག་པར་གྱུར་ཅིག དུས་གསུམ་སངས་རྒྱས་ཀུན་གྱི་དངོས། ། མཐའ་ཡས་རྒྱལ་བ་སྐྱེད་པའི་ཡུམ། ། པདྨ་རཱ་གའི་འཁྲི་ཤིང་ལྟར། ། མཚར་སྡུག་མིག་གི་དཔྱིད་ལ་འདུད། །
གང་གི་མཁྱེན་བརྩེའི་ལྕགས་ཀྱུ་ཡིས། ། སྲིད་ཞིའི་སྣོད་བཅུད་མ་ལུས་པའི། ། དཔལ་འབྱོར་ཕུན་ཚོགས་དབང་སྡུད་ལྷ། ། རིགས་བྱེད་མ་ལ་ཕྱག་འཚལ་བསྟོད། ། མཛེས་སྐུ་བསྒོམ་ཞིང་སྔགས་བཟླས་པས། ། རྣམ་འབྱེད་བློ་གྲོས་རྒྱས་པ་དང༌། ། སྡེ་བཞིའི་དཔལ་འབྱོར་ཀུན་འདུ་ཞིང༌། ། སྐྱེ་འགྲོ་དབང་སྡུད་དངོས་གྲུབ་སྩོལ། ། ཅེས་རིགས་བྱེད་དཔའ་མོ་ལ་བསྔགས་པ་འདོད་དོན་ཀུན་སྟེར་ཞེས་བྱ་བ་འདི་ནི་ས་སྐྱོང་དཔལ་མོ་དབྱངས་ཅན་མ་ཡི་བཀས་བསྐུལ་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ།། །། ༄༅། །རྡོ་རྗེ་དབྱངས་ཅན་མའི་སྒྲུབ་ཐབས་མ་ནོར་རབ་གསལ་ཞེས་བྱ་བ་བཞུགས།།
༄༅། །གང་གི་ཐུགས་རྗེའི་མིག་ཟུར་ལྷུང་ཙམ་གྱིས། ། བློ་གྲོས་སྣང་བ་མི་ཟད་དགའ་སྟོན་མཁན། ། བླ་མ་དབྱངས་ཀྱི་རྒྱལ་མོར་གུས་བཏུད་དེ། ། དེ་ཡི་སྒྲུབ་ཐབས་མ་ནོར་རབ་གསལ་འདྲི། ། དེ་ལ་འདི་ཉིད་ཀྱི་རྗེས་སུ་གནང་བ་ཐོབ་པས་ཇི་ལྟར་ཉམས་སུ་བསྟར་བའི་ཚུལ་ནི། སྐྱབས་འགྲོ་སྤྱི་ལྟར་བྱ། སེམས་ཅན་ཐམས་ཅད་ཀྱི་མི་ཤེས་པའི་མུན་པ་བསལ་ནས་ཡེ་ཤེས་ཀྱི་སྣང་བ་དགོད་པར་བྱ། དེའི་ཆེད་དུ་རྡོ་རྗེ་དབྱངས་ཅན་མའི་བསྒོམ་བཟླས་ལ་འཇུག་པར་བགྱིའོ། ། ལན་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམས་ལ།
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བརྗོད་པས་ཆོས་ཐམས་ཅད་སྟོང་པར་གྱུར། སྟོང་པའི་ངང་ལས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་དོཿཡིག་དམར་པོ་ལས་པདྨ་དམར་པོ་དོཿཡིས་མཚན་པ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་མི་ཤེས་པའི་མུན་པ་བསལ། སླར་འདུས་ས་བོན་ཕྱག་མཚན་དང་བཅས་པ་ཡོངས་སུ་གྱུར་པ་ལས་རང་ཉིད་རྡོ་རྗེ་དབྱངས་ཅན་མ་སྐུ་མདོག་པདྨ་རཱ་ག་ལྟར་དམར་ཞིང་འོད་འབར་བ། ཞལ་གསུམ་ཕྱག་དྲུག་མ། རྩ་ཞལ་དམར། གཡས་སྔོ། གཡོན་ལྗང༌།
ཕྱག་གཡས་གསུམ་ན་པདྨ། རལ་གྲི། གྲི་གུག གཡོན་གསུམ་ན་འཁོར་ལོ། རིན་པོ་ཆེ། ཐོད་པ་འཛིན་པ། ལོ་བཅུ་དྲུག་ལོན་པའི་ན་ཚོད་ལྟར་མཛེས་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་གཡོན་བརྐྱང་བའི་རོལ་པའི་སྟབས་ཀྱིས་བཞུགས་པ། དེའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་པདྨ་དང་ཟླ་བ་ལ་དོཿཡིག་དམར་པོ་དེ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་དབྱངས་ཅན་མའི་རྣམ་པར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས། ཛཿཧཱུྃ་བཾ་ཧོཿཞེས་པས་བསྟིམ། སླར་ཡང་སྙིང་གའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་གོང་ལྟར་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་རྣམས་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན་པར་བསམ་མོ། ། བཟླས་པ་བྱ་བ་ནི། རང་གི་སྙིང་གའི་དོཿཡིག་ལ་སྔགས་ཀྱི་ཕྲེང་བས་བསྐོར་བ། དེ་ལས་འོད་ཟེར་འཕྲོས་པས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་དང་བྱང་ཆུབ་སེམས་དཔའ་མཁས་པ་དང་གྲུབ་པ་མ་ལུས་པའི་ཡོན་ཏན་དང་ཤེས་རབ་དང༌། སྤོབས་པ་དང༌། གཟུངས་ལ་སོགས་པའི་བྱིན་རླབས་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ཏེ་རང་ལ་ཐིམ་པས།
ཤེས་བྱ་ཐམས་ཅད་ལ་ཐོགས་པ་མེད་པའི་བློ་གྲོས་ཕུན་སུམ་ཚོགས་པ་རྒྱས་པར་བསམས་ལ། ཨོཾ་པི་ཙུ་པི་ཙུ་པྲཛྙཱ་ཝརྡྷ་ནི། ཛྭ་ལ་ཛྭ་ལ་མེ་དྷ་ཝརྡྷ་ནི། དྷི་རི་དྷི་རི་བུ་དྷི་ཝརྡྷ་ནི་སྭཱ་ཧཱ། ཞེས་པ་ཅི་ནུས་བཟླའོ། ། ཐུན་བསྡུ་བ་ན། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་བདག་མེད་རྟོགས་པའི་ཤེས་རབ་ཕུན་སུམ་ཚོགས་པ་སྩལ་དུ་གསོལ་ཞེས་གསོལ་བ་བཏབ། གདན་འོད་དུ་ཞུ་ནས་རང་ལ་ཐིམ། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང༌། དགེ་བ་འདི་ཡིས་མྱུར་དུ་བདག །
དབྱངས་ཅན་ལྷ་མོ་འགྲུབ་གྱུར་ནས་སོགས་བསྔོ་བ་སྨོན་ལམ་གང་ཤེས་བྱའོ། ། ཐུན་མཚམས་སུ་གཏོར་མ་འབུལ་ན། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསང༌། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་པར། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་བསམས་ལ། སྤྲོ་ན་མདུན་གྱི་ནམ་མཁར་པདྨ་དང་སོགས་ནས། དབུར་བརྒྱན་ཞེས་པའི་བར་རང་ཉིད་ཅེས་པ་དོར་བ་མ་གཏོགས་གོང་ལྟར་བསྐྱེད། བསྡུ་ན་སྐད་ཅིག་གིས་སྤྱན་དྲངས་ལ། ཨོཾ་སཱ་ར་སྭསྟི་ཨོཾ་ཨ་ཀཱ་རོ་སོགས་བཏགས་པ་ལན་གསུམ་མམ་ལྔའམ་བདུན་གྱིས་ཕུལ།
མཚན་སྔགས་དེ་སྔོན་དུ་འགྲོ་བའི་ཨརྒྷཾ་ནས་ཤབྡའི་བར་གྱིས་མཆོད། རྒྱལ་བ་ཀུན་གྱི་གསུང་རབ་རྒྱ་མཚོ་སོགས་ཀྱིས་བསྟོད་ཅིང་འདོད་དོན་ཞུས་ལ། མ་འབྱོར་པ་དང་སོགས་ཀྱིས་བཟོད་པར་གསོལ། རྟེན་ཡོད་ན་སུ་པྲ་ཏིཥྛ་སོགས་ཀྱིས་བརྟན་བཞུགས་བྱ། རྟེན་མེད་ན་མདུན་གྱི་ལྷ་མོ་རང་ལ་ཐིམ་པར་བསམས་ལ། གནས་གསུམ་བསྲུང་བ་སོགས་གོང་ལྟར་བྱའོ། ། དེ་ལྟ་བུའི་ཚུལ་གྱིས་རྩེ་གཅིག་ཏུ་ཉམས་སུ་བླངས་པས་གཞུང་ནས་ཇི་སྐད་བཤད་པའི་ཕན་ཡོན་རྣམས་འབྱུང་བ་ནི་ངེས་པའོ། ། དྲི་མེད་རྒྱུད་ཀྱིས་ལེགས་བསྟན་སྒྲུབ་པའི་ཐབས། ། རྒྱ་བོད་མཁས་པའི་བཞེད་དོན་མ་ནོར་བར། ། མདོར་བསྡུས་རབ་གསལ་བྲིས་པའི་དགེ་བ་ཡིས། །
འགྲོ་ཀུན་སྨྲ་བའི་ཉི་མ་གྲུབ་གྱུར་ཅིག ། ཅེས་པ་གཤིན་རྗེ་དགྲ་ནག་གི་རྒྱུད་ནས་འབྱུང་བའི་རྡོ་རྗེ་དབྱངས་ཅན་མའི་སྒྲུབ་ཐབས་མ་ནོར་རབ་གསལ་ཞེས་བྱ་བ་འདི་ནི་དོན་གཉེར་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། སརྦ་མངྒ་ལཾ།། །། ༄༅། །ཞིང་སྐྱོང་དབང་ཕྱུག་ཆེན་པོ་ལ་བརྟེན་པའི་ཚེ་སྒྲུབ་ཀྱི་ཉམས་ལེན་ཟླ་བའི་ཟིལ་མངར་ཞེས་བྱ་བ་བཞུགས་སོ།། ༄༅། །དཔལ་ལྡན་འཇམ་དཔལ་རྡོ་རྗེ་སྟོབས་བཅུ་པའི། ། ཕྲིན་ལས་རྗེས་སུ་སྐྱོང་ཕྱིར་སྲིད་གསུམ་གྱི། ། དྲེགས་བྱེད་ཡོངས་ཀྱི་དེད་དཔོན་ཟློས་གར་མཁན། ། བླ་མ་མ་ཧཱ་ཀཱ་ལས་རྟག་ཏུ་སྐྱོངས། ། རྣལ་འབྱོར་དབང་མོ་དགྱེས་པའི་ལྷ་ཡུལ་ནས། ། ལོ་ཆེན་སྐལ་ལྡན་ཤིང་རྟས་ལེགས་དྲངས་པ། །
དུས་མིན་འཆི་བའི་སྒྲིབ་སྦྱོང་མཐོ་རིས་ཀླུང༌། ། ཟབ་དོན་བདུད་རྩི་འགྱེད་ལ་གནང་བ་སྩོལ། ། གྲུབ་དབང་ཞལ་ལུང་བྱིན་རླབས་ལྗིང་པོ་ཆེ། ། བརྩོན་ཆུང་བུས་པའི་ཁུར་དུ་མ་འཚམ་པར། ། ཉུང་འདུས་སྟེགས་ལ་ངལ་གསོར་སྤྱོད་འདོད་པས། ། ཉམས་ལེན་ཟླ་བའི་ཟིལ་མངར་འདི་འཐུངས་ཤིག ། འདིར་རི་སུལ་གྱི་རྣལ་འབྱོར་མས་གཉན་ལོ་ཙཱ་བ་ལ་རྗེས་སུ་གདམས་པའི། ཞིང་སྐྱོང་དབང་ཕྱུག་ཆེན་པོ་ལ་བརྟེན་ནས་ཚེ་སྒྲུབ་ཐུན་མོང་མ་ཡིན་པ་ཉམས་སུ་བསྟར་བ་འདོད་པས། ཐོག་མར་སྐྱབས་འགྲོ་སེམས་བསྐྱེད་སྤྱི་ལྟར་བྱ། དེ་ནས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་པས་སྟོང་པར་སྦྱངས།
ཆོས་ཀུན་འོད་གསལ་སྟོང་པའི་དབྱིངས། ། ཁཾ་ལས་ལྕགས་ཁང་གྲུ་གསུམ་ནང༌། ། མེ་རླུང་འབར་ཀློད་ནྲྀ་ཏྲི་ཀྲི། ། ཡོངས་སུ་གྱུར་པའི་ཉམ་ཐག་གཟུགས། ། དགྲ་བགེགས་ཀུན་འདུས་ངོ་བོར་གྱུར། ། སྟེང་ནས་ཡཾ་རཾ་བཾ་ལཾ་ལས། ། རླུང་མེ་ཆུ་སའི་དཀྱིལ་འཁོར་ནི། ། རིམ་བརྩེགས་སྟོང་གསུམ་མཉམ་པས་མནན། ། དེ་སྟེང་ཕྱི་ནས་ནང་རིམ་བཞིན། ། རླུང་གི་གུར་ཁང་གཡོ་ཞིང་འཚུབ། །
མེ་ཡི་གུར་ཁང་ཚ་ཞིང་རྩུབ། ། རཀྟའི་གུར་ཁང་དབའ་རླངས་འཁྲུགས། ། མཚོན་ཆའི་གུར་ཁང་རྩེ་ཕྱིར་ཕྱོགས། ། སྡེ་བརྒྱད་གུར་ཁང་མེའི་རང་བཞིན། ། ཞིང་སྐྱོང་གུར་ཁང་མེ་རི་འབར། ། ཡུམ་ཆེན་བཞི་ཡི་གུར་ཁང་ནི། ། ལྕགས་མཁར་གྲུ་བཞི་ཟུར་ཕྱོགས་བསྟན། ། དེ་ནང་བྷྲཱུྃ་ལས་གནམ་ལྕགས་ཀྱི། ། འཁོར་ལོ་ཁོང་སྟོང་རྩིབས་དྲུག་པ། ། རྩིབས་དབུས་པད་ཉིའི་གདན་བཅས་གྱུར། །
དབུས་སུ་ཧཱུྃ་མཐིང་འཕྲོ་འདུ་ལས། ། བདག་ཉིད་རྡོ་རྗེ་གུར་མགོན་ནི། ། གྲི་གུག་ཐོད་ཁྲག་གཎྜཱི་ཡིས། ། ཕྱག་ཆར་སྤྲས་པའི་འཇིགས་རུངས་སྐུ། ། ཟླུམ་པོའི་སྟབས་བཞུགས་མགོ་ཕྲེང་སོགས། ། རྒྱན་རྫོགས་མེ་འབར་ཀློང་ན་བརྗིད། ། རྩིབས་དྲུག་གདན་ལ་ཧཱུྃ་བྱུང་གི ། གྲི་གུག་ཧཱུྃ་མཚན་ལས་སྐྱེས་པའི། ། ནག་པོ་ཆེན་པོ་གདོང་བཞི་ལྡན། ། རྩ་ཞལ་བརྩེགས་མཐིང་ལྷག་མ་གཉིས། །
ལྗང་ནག་འཛུམ་ཞིང་ཁྲོ་བའི་ཉམས། ། ཕྱག་བཞི་གྲི་གུག་ཐོད་ཁྲག་དང༌། ། རལ་གྲི་རུས་ཕྲེང་འཕྱར་ཐབས་འཛིན། ། དར་དང་རིན་ཆེན་སྦྲུལ་རུས་བརྒྱན། ། མེ་ཀློང་གཡོན་བརྐྱང་སྟབས་ཀྱིས་བཞུགས། ། ཕྱི་རོལ་ཡུམ་ཆེན་གུར་ཁང་གི ། ཕྱོགས་ཀྱི་གྲྭ་བཞིར་ཧཱུྃ་བཞི་ལས། ། གཡས་གཡོན་གཡུང་མོ་གཏུམ་མོ་གཉིས། ། མདུན་རྒྱབ་སྲིན་མོ་སིངྒ་ལི། ། རང་མདོག་གྲི་གུག་ཐོད་པས་བྲེལ། །
གཅེར་མོ་སྐྲ་གྲོལ་འཛུམ་ཞིང་སྒེག ། གཡས་བརྐྱང་གཡོན་བསྐུམ་གར་གྱིས་བཞེངས། ། ཞིང་སྐྱོང་གུར་དུ་ཞིང་སྐྱོང་བརྒྱད། ། ཞིང་སྐྱོང་ཕོ་མོ་འབུམ་སྡེས་བསྐོར། ། སྡེ་བརྒྱད་གུར་དུ་སྣང་སྲིད་ཀྱི། ། ལྷ་སྲིན་སྡེ་བརྒྱད་རང་གཟུགས་ཀྱིས། ། ནང་བལྟས་སྲུང་བའི་བསམ་པས་འཁོད། ། བདག་གི་སྙིང་གར་གཞལ་མེད་ཁང༌། ། པདྨ་འདབ་བརྒྱད་དང་ལྡན་དབུས། ། བླ་མ་མི་བསྐྱོད་རྡོ་རྗེ་སྔོ། །
ས་གནོན་མཉམ་གཞག་ཕྱག་རྒྱ་དང༌། ། རྡོ་རྗེ་སྐྱིལ་ཀྲུང་བཞུགས་པ་ཡི། ། ཐུགས་ཀར་ཉི་ཟླ་ཁ་སྦྱོར་གྱི། ། ནང་དང་ཕྱི་རོལ་འདབ་མ་བཞིར། ། ཧྲཱིཿལྔ་ལས་བྱུང་བཅོམ་ལྡན་འདས། ། ཚེ་དཔག་མེད་ལྔ་སྐུ་མདོག་དམར། ། མཉམ་གཞག་ཕྱག་རྒྱས་འཆི་མེད་ཚེའི། ། བདུད་རྩིས་གཏམས་པའི་བུམ་པ་འཛིན། ། སྣ་ཚོགས་རྒྱན་མཛེས་སྐྱིལ་ཀྲུང་བསྣོལ། ། གཙོ་བོ་རྒྱལ་པའི་ཐུགས་ཀར་ཡང༌། །
ཉི་ཟླ་གའུ་ཁ་སྦྱོར་ནང༌། ། རང་སེམས་ཧྲཱིཿཡིག་དམར་པོར་གསལ། ། ཀུན་གྱི་གནས་གསུམ་ཨོཾ་ཨཱཿཧཱུྃ། ། ས་བོན་འོད་འཕྲོས་རང་བཞིན་གནས། ། རང་འདྲ་རྟེན་དང་བརྟེན་པར་བཅས། ། ཚུར་སྤྱོན་བཛྲ་ས་མཱ་ཛཿ། ། ཛཿཧཱུྃ་བཾ་ཧོཿརིགས་ལྔ་ཡང༌། ། ཚུར་སྤྱོན་བཛྲ་ས་མཱ་ཛཿ། ། དེ་བཞིན་གཤེགས་ཀུན་བདག་དབང་བསྐུར། ། དེས་ཀྱང་ཨོཾ་བཛྲཱི་བྷ་ཝ། །
ཨ་བྷི་ཥིཉྩ་ཧཱུྃ་དང་ཆུས། ། དབང་བསྐུར་སྐུ་གང་དྲི་མ་དག ། ཚེ་དཔག་མེད་ལ་འོད་དཔག་མེད། ། བླ་མ་གུར་མགོན་མི་བསྐྱོད་པ། ། གཞན་སྤྱིར་རྡོ་རྗེ་ཕྱེད་པས་བརྒྱན། ། ད་ནས་བཟླས་པ་བྱ་བ་ནི། ། སྙིང་གའི་ཧྲཱིཿམཐར་བསྲུང་བྱ་དང༌། ། བཟླས་བྱའི་སྔགས་བཀོད་འོད་ཟེར་གྱིས། ། འཁོར་འདས་ཚེ་དཔལ་བསོད་ནམས་བསྡུ། ། རེས་འགའ་ཚེ་ཡི་ལྷ་མོ་སྤྲོས། །
སྲིད་གསུམ་སེམས་ཅན་འཇིག་རྟེན་སྐྱོང༌། ། ཀུན་གྱི་ཚེ་དཔལ་བསོད་ནམས་བཅུད། ། བུམ་པར་བསྡུས་ནས་དབང་བསྐུར་བས། ། འཆི་མེད་ཚེ་ཡི་དངོས་གྲུབ་ཐོབ། ། ཅེས་བརྗོད་ཅིང་བསམས་ལ། ཨོཾ་བཛྲ་ཨཱ་ཡུ་ཥེ་ཧཱུྃ་བྷྲཱུྃ་ནྲྀ་ཛཿ ཨོཾ་ཨཱ་ཡུརྫྙཱ་ན་ཧྲཱིཿབྷྲཱུྃ། བིནྡྷ་བིནྡྷ། ཧཱུྃ་ཧཱུྃ། ཚེ་བྷྲཱུྃ་བྷྲཱུྃ།
ཚེ་བྷྲཱུྃ་ནྲྀ་ཁུག བིནྡྷ་བྷྲཱུྃ་ཧྲཱིཿཧྲཱིཿ། པུཎྱ་པུཎྱ་ཧཱུྃ་བྷྲཱུྃ་སྭཱ་ཧཱ། ཞེས་པ་བརྒྱ་རྩ་སོགས་བཟླས་མཐར། རླུང་བུམ་པ་ཅན་ཚར་གསུམ་ཙམ་བཟུང༌། དེ་ནས་བསྲུང་བའི་དོན་དུ། ལྷ་ཚོགས་ཞལ་དང་འཁོར་ལོ་ལས། ། སྔགས་ཀྱི་སྒྲ་དབྱངས་འབྲུག་ལྟར་ལྡིར། ། སྙིང་གའི་སྔགས་ལས་མེ་དཔུང་འཕྲོས། ། ཕྱི་ནང་བར་ཆད་སྲུང་བྱེད་ཅིང༌། །
ཕྱི་རོལ་རླུང་དང་འདྲེས་གྱུར་པས། ། སྲིད་གསུམ་དགྲ་བགེགས་བསྲེགས་ཤིང་གཏོར། ། ཞེས་པའི་དོན་དྲན་བཞིན་པས། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། བདག་ལ་སྲུངས་ཤིག་རཀྵ་རཀྵ་ཌོམྦི་ནཱི་བདག་ལ་སྲུང་ཤིག་རཀྵ་རཀྵ། དེ་བཞིན་དུ། ཙནྡྲ་ལཱི། རཀྑ་སཱི། སིངྒ་ལཱི། ཨོཾ་ཨུ་ཙཊྚ་ཙཊྚེ་སྭ་ཧཱུྃ།
ས་ཨི་ཡཾ། ས་ཀ་ར་ལ་ཏི་ཡཾ། ས་ཧུ་བཾ། གྷྲི་ཏ་ཀཱི་ལི་ཀཱི་ལ་ཡ། བྷི་བྷི་ཥ་ན་པ་ཏ་ཡེ་ན་མཿསྲུངས་ཤིག་རཀྵ་རཀྵ། ཞེས་པ་རྣམས་ཅི་ནུས་བཟླ། སྤྲོ་ན་སྔགས་རིང་གི་མཐར་ཡང་སྤེལ་ཚིག་གོང་བཞིན་བཏགས་པའང་བཟླས་མཐར། སུ་གང་དག་སོགས་ཀྱིས་དམོད་པ་དོར་ལ་ཐལ་མོ་ལན་གསུམ་བརྡབ་བོ། ། ཐུན་ལས་ལྡང་བ་ན། ཁམས་གསུམ་འོད་ཞུ་སྲུང་འཁོར་ཐིམ། །
དེ་དག་རིམ་ཞུ་བདག་ལ་ཐིམ། ། ཞེས་བརྗོད་ཅིང་བསམས། དགེ་བ་འདི་ཡིས་མྱུར་དུ་བདག ། འཆི་བདག་གཡུལ་ལས་རྣམ་རྒྱལ་བའི། ། ཚེ་སྲོག་རྡོ་རྗེ་ལྟར་བརྟན་པས། ། བྱང་ཆུབ་ལམ་མཐར་ཕྱིན་པར་ཤོག ། ལོ་བརྒྱ་ཐུབ་ཅིང་སོགས་བརྗོད་དོ། ། དེ་ལྟར་ཉམས་སུ་བླངས་པས་ཚེ་འདིར་ཚེ་རིང་ཞིང་བར་ཆད་ཐམས་ཅད་དང་བྲལ་བར་འགྱུར་བ་ནི་གདམས་པ་འདིའི་ཟབ་ཁྱད་ཡིན་པར་བླ་མ་གོང་མ་རྣམས་ཀྱི་རྣམ་པར་ཐར་པ་ལས་ཤེས་པར་བྱའོ། ། སྨྲས་པ། རྗོད་བྱེད་ཉུང་ངུ་ཞིག་ཏུ་རྒྱས་དོན་ཀྱང༌། །
ཚང་བ་འདི་འདྲ་སྔོན་ཆད་མ་དྲན་ཞེས། ། འགྱོད་པས་མེས་པོ་གཉིད་ལ་མ་ཡུར་བའི། ། ངོ་ཚ་མིག་མི་འཛུམས་པའི་ཟོལ་གྱིས་བསྒྲིབས། ། རྣམ་དཀར་ལེགས་བྱས་མ་ལ་ཡ་རླུང་གིས། ། དུས་མིན་འཆི་བའི་ཚ་གདུང་ཡོངས་བཅིལ་ནས། ། ཐོས་བསམ་བསྒོམ་པའི་གོམ་སྟབས་སྟོང་བསྒྱུར་བས། ། དོན་གཉིས་གྲུབ་པའི་གྲོང་ཁྱེར་ཕྱིན་གྱུར་ཅིག ། ཅེས་ཞིང་སྐྱོང་དབང་ཕྱུག་ཆེན་པོ་ལ་བརྟེན་པའི་ཚེ་སྒྲུབ་ཀྱི་ཉམས་ལེན་ཟླ་བའི་ཟིལ་མངར་ཞེས་བྱ་བ་འདི་ནི། ཉེར་གནས་ཀུན་དགའ་བསམ་གཏན་གྱིས་རྒྱུན་དུ་གདོན་བྱར་ཚིགས་སུ་བཅད་པ་ཉུང་འདུས་ཤིག་དགོས་ཞེས་གླེང་འཕྲལ། བནྡེ་ཚུལ་ཁྲིམས་རིན་ཆེན་གྱིས་ས་དཀར་བསམ་འགྲུབ་གླིང་དུ་བྲིས་པ་དགེ་ལེགས་འཕེལ་བར་གྱུར་ཅིག་མངྒ་ལཾ།། །།
༄༅། །སོ་སོར་འབྲང་མའི་སྒྲུབ་ཐབས་རྗེས་གནང་གི་ཡི་གེ་བཀླག་པས་དོན་གྲུབ་ཅེས་བྱ་བ་བཞུགས་སོ།། ༄༅། །བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ལོ། ། འདིར་རྣམ་སྣང་སྒྱུ་འཕྲུལ་དྲྭ་བ་ནས་འབྱུང་བའི་སོ་སོར་འབྲང་མའི་སྒྲུབ་ཐབས་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་སྤྱི་ལྟར། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་ལ་པྲཾ་སེར་པོ་ལས་འོད་ཟེར་འཕྲོས་འཕགས་པ་མཆོད་སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་སོ་སོར་འབྲང་མ་ཆེན་མོ་སྐུ་མདོག་སེར་མོ་ཞལ་བཞི་ཕྱག་བརྒྱད་མ། རྩ་ཞལ་སེར། གཡས་དཀར།
གཡོན་དམར། རྒྱབ་སྔོ་བ། ཞལ་རེ་རེ་ཞིང་ཞི་བའི་སྤྱན་གསུམ་གསུམ་དང་ལྡན་པ། ཕྱག་གཡས་བཞི་ན་རལ་གྲི། འཁོར་ལོ། རྩེ་གསུམ། མདའ། གཡོན་བཞི་ན། རྡོ་རྗེ། ཞགས་པ།
དགྲ་སྟྭ། གཞུ་འཛིན་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན། གཡོན་བརྐྱང་བའི་རོལ་སྟབས་ཀྱིས་བཞུགས་པ། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་པྲཾ་སེར་པོ། དེ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སོ་སོར་འབྲང་མ་ཆེན་པོའི་རྣམ་པར་ཨོཾ་བཛྲ་ས་མཱ་ཛཿ། ཛཿཧཱུྃ་བཾ་ཧོཿརང་ལ་ཐིམ།
སླར་ཡང་པྲཾ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང༌། དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུར་བརྒྱན། ཐུགས་ཀར་ཟླ་བའི་སྟེང་དུ་པྲཾ་གྱི་མཐར་སྔགས་ཀྱིས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
སྲིད་ཞིའི་དཔལ་འབྱོར་ཕུན་སུམ་ཚོགས་པ་ཐམས་ཅད་རྒྱས་པར་བྱས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ནས་རང་ལ་ཐིམ་པས་རང་གི་ཚེ་དང་བསོད་ནམས་དབང་ཐང་དཔལ་འབྱོར་ཕུན་སུམ་ཚོགས་པ་ཐམས་ཅད་འཕེལ་ཞིང་རྒྱས་པར་བྱིན་གྱིས་བརླབས། ཨོཾ་མ་ཎི་དྷ་རི་བཛྲི་ཎི་མ་ཧཱ་པྲ་ཏི་སཱ་རེ་ ་་་་་རྡོར་ཕྲེང་དང་རྡོ་རྗེ་གུར་ནས་འབྱུང་བ་ལ་ནི་བར་འདིར་ཧཱུྃ་ཧཱུྃ་ཕཊ་ཕཊ་བཞི་ལྷག་པོ་ཡོད། སྭཱ་ཧཱ། ཞེས་ཅི་ནུས་བཟླས་མཐར། བཅོམ་ལྡན་འདས་མ་བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དབང་ཐང་དཔལ་འབྱོར་ཕུན་སུམ་ཚོགས་པ་ཐམས་ཅད་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ། རང་གི་སྙིང་ག་ནས་འོད་ཟེར་འཕྲོས་པ་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། རང་གི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ། དགེ་བ་འདི་ཡིས་མྱུར་དུ་བདག ། སོ་སོའི་འབྲང་མ་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་བསྔོ་བ་སྨོན་ལམ་བྱའོ། ། གཏོར་མ་འབུལ་ན་དགེ་བ་བསྔོ་བའི་གོང་དེར་དཀར་གཏོར་ཟླུམ་པོ་བསང་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བསམས་ལ་ཨོཾ་ཨཱཿཧཱུྃ་ལན་གསུམ་གྱིས་བྱིན་གྱིས་བརླབས། གཏོར་མགྲོན། རང་གི་སྙིང་ག་ནས་འོད་ཟེར་འཕྲོས་པས་བཅོམ་ལྡན་འདས་མ་སོ་སོར་འབྲང་མ་སྤྱན་དྲངས་པ་ལ། ཨོཾ་བྷ་ག་ཝ་ཏི་མ་ཧཱ་པྲ་ཏི་སཱ་རེ་ཨོཾ་ཨ་ཀཱ་རོ་བཏགས་པ་གསུམ་གྱིས་ཕུལ། མཚན་སྔགས་དེ་སྔོན་དུ་འགྲོ་བའི་ཉེར་སྤྱོད་ཀྱིས་མཆོད། བསྟོད་པ།
དུས་གསུམ་སངས་རྒྱས་སོགས་སྤྱི་བསྟོད་བྱས་ནས་གསོལ་བ་བཏབ་རྗེས། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ་ལ། ཨོཾ་བཛྲ་མུཿཞེས་པས་གཏོར་མགྲོན་རང་བཞིན་གྱི་གནས་སུ་གཤེགས་ལ་རང་གི་གནས་གསུམ་བསྲུང་བ་སོགས་སྔར་བཞིན་བྱའོ། ། རྗེས་གནང་བྱེད་ན། མཎྜལ་ཚོམ་བུ་གཅིག་བཀོད་པའི་མདུན་དུ་དཀར་གཏོར་ཟླུམ་པོ་དང་ཉེར་སྤྱོད་ཀྱིས་བསྐོར་བ་སྤྱི་ལྟར་བཤམ། སློབ་དཔོན་གྱི་བྱ་བ་མཆོད་པ་བྱིན་གྱིས་བརླབས་ནས། བདག་བསྐྱེད་གདན་བསྡུ་བའི་བར་གོང་ལྟར་དང་མདུན་བསྐྱེད་ཡན་ལག་བཞི་རྫོགས་སུ་བསྐྱེད། མཚན་སྔགས། ཨོཾ་བྷ་ག་ཝ་ཏི་མ་ཧཱ་པྲ་ཏི་སཱ་རེ་སྔོན་དུ་འགྲོ་བའི་མཆོད་པ་དང་བསྟོད་པ་བྱ་བ། གཏོར་མ་འབུལ་བ་མདུན་བསྐྱེད་ལ་དམིགས་པའི་བཟླས་པ་རྣམས་སྤྱི་ལྟར་བྱའོ། །
སློབ་མ་ལ་བྱ་བར་སེམས་བསྐྱེད་གསལ་གདབ་ཅིང་མཎྜལ་ཕུལ་ནས་དུས་གསུམ་སངས་རྒྱས་སོགས་ཀྱིས་གསོལ་བ་གདབ་པ། རྒྱུན་བཤགས་བྱ་བ་ཐུན་མོང་མ་ཡིན་པའི་གསོལ་བ་གདབ་པ་རྣམས་ལན་གསུམ་གསུམ་གྱི་རྗེས་ཟློས་བྱར་གཞུག དངོས་གཞི་ལ་སློབ་མ་ལྷར་བསྐྱེད་ཅིང་རང་འདྲ་བསྟིམ་པ་དང༌། རྗེས་སུ་བཟླས་པ་དང་དམ་བཅའ་བ་དང་བྱིན་གྱིས་བརླབས་པའི་ལུང་གསུམ་གྱི་སྒོ་ནས་སྦྱིན། རྗེས་གཙོ་བོས་ཇི་ལྟར་སོགས་ཀྱིས་ཁས་བླང་བ། མཎྜལ་འབུལ་བ། དེང་ནས་བརྩམས་ཏེ་སོགས་སྒྲུབ་ཐབས་བརྒྱ་རྩའི་ཆིངས་ཇི་ལྟ་བ་བཞིན་བྱའོ། ། མཆོད་པ་ཁ་གསོས་ཏེ་རྗེས་ཀྱི་མཆོད་བསྟོད་དང་ཚོམ་བུའི་ལྷ་གཤེགས་བསྡུ་དང་བཀྲ་ཤིས་ཀྱི་བར་སྤྱི་ལྟར་བྱའོ། ། ཞེས་སོ་སོར་འབྲང་མའི་སྒྲུབ་ཐབས་དང་རྗེས་གནང་གི་ཡི་གེ་བཀླག་པས་དོན་གྲུབ་ཅེས་པ་འདི་ནི། སྲིབ་དགོན་དབོན་པོའི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པ་དགེ་ལེགས་འཕེལ་བར་གྱུར་ཅིག། །།
༄༅། །གུ་རུ་དྲག་པོ་མངའ་བདག་ལུགས་ཀྱི་ལས་བྱང་པདྨ་རཱ་གའི་མགུལ་རྒྱན་ཞེས་བྱ་བ་བཞུགས་སོ།། ༄༅། །བླ་མ་མཆོག་དང་དབྱེར་མེད་ལྷ། ། པདྨ་དྲག་པོ་ལ་བཏུད་དེ། ། དེ་ཡི་ལས་བྱང་འཁྱེར་བདེ་ཡི། ། པདྨ་རཱ་གའི་མགུལ་རྒྱན་བསྟར། ། གུ་རུ་དྲག་པོ་མངའ་བདག་ཉང༌། ། ལུགས་ཀྱི་བསྒོམ་བཟླས་བྱ་བ་ལ། ། ཐོག་མར་སྐྱབས་འགྲོ་སེམས་བསྐྱེད་ནི། ། སངས་རྒྱས་ཆོས་ཚོགས་ཀུན་གྱི་དངོས། ། བླ་མ་པདྨ་ཐོད་ཕྲེང་རྩལ། །
བྱང་ཆུབ་བར་དུ་སྐྱབས་སུ་མཆི། ། འགྲོ་ལ་ཕན་ཕྱིར་སངས་རྒྱས་བསྒྲུབ། ། ལན་གསུམ། དངོས་གཞི་ལྷ་བསྐྱེད་པ་ནི། ཨོཾ་སྭ་བྷཱ་ཝ་སོགས་བརྗོད་པས། ཆོས་རྣམས་རང་བཞིན་སྟོང་པའི་དབྱིངས། ། རྡོ་རྗེའི་གུར་ཁང་ཡངས་པའི་ནང༌། ། བྷྲཱུྃ་ལས་དྲག་པོ་ཐོད་པའི་མཁར། ། ཕྱི་ནང་མེ་རླུང་འཁྲུགས་པའི་དབུས། ། པདྨ་ཉི་ཟླ་སྲིན་པོ་རོར། །
ཧཱུྃ་ལས་སྐྱེས་པའི་བདག་མདུན་ལྷ། ། གུ་རུ་པདྨ་ཐོད་ཕྲེང་རྩལ། ། སྐུ་མདོག་དམར་པོ་མེ་ལྟར་འབར། ། ཕྱག་གཡས་གནོད་བྱེད་གདུག་པ་ཅན། ། ཚར་གཅོད་རྡོ་རྗེ་ནམ་མཁར་འཕྱར། ། གཡོན་པས་གདོན་བགེགས་འབྱུང་པོའི་སྙིང༌། ། འབྱིན་པའི་ལྕགས་སྡིག་མགོ་དགུ་འཛིན། ། རབ་ཁྲོས་དུར་ཁྲོད་ཆས་ཀྱིས་བརྒྱན། ། མེ་དཔུང་ཀློང་ན་བརྐྱང་བསྐུམ་བཞེངས། ། སྤྱི་གཙུག་བྱ་ཁྱུང་མཐིང་ནག་དང༌། །
རིགས་བདག་སྣང་བ་མཐའ་ཡས་བཞུགས། ། དཔྲལ་བར་འཇམ་དཔལ་ཨོཾ་གྱིས་མཚན། ། མགྲིན་པར་རྟ་མགྲིན་ཨཱཿཡིས་མཚན། ། ཐུགས་ཀར་ཕྱག་རྡོར་ཧཱུྃ་གིས་མཚན། ། སྤྲུལ་པ་ཡཀྴ་མེ་དབལ་འཕྲོས། ། སྟོང་གསུམ་གནོད་བྱེད་ཚར་བཅད་གྱུར། ། ཡེ་ཤེས་པ་སྤྱན་དྲང་བ་ནི། ཧཱུྃ་པདྨ་འོད་ཀྱི་གཞལ་ཡས་ནས། ། གུ་རུ་དྲག་པོའི་ལྷ་ཚོགས་རྣམས། ། དྲེགས་པ་འདུལ་ཕྱིར་ད་ཚུར་གཤེགས། །
བདག་མདུན་ལྷ་དང་དབྱེར་མེད་གྱུར། ། མཆོད་རྫས་བྱིན་རླབས་ནི། རཾ་ཡཾ་ཁཾ་སྤྲོས་མཆོད་གཏོར་རྣམས། ། བསྲེགས་སྦྱངས་བཀྲུས་ནས་བྱིན་གྱིས་བརླབས། ། ཨོཾ་ཨཱཿཧཱུྃ། མཆོད་པ་འབུལ་བ་ནི། བདུད་རྩི་སྨན་གཏོར་རཀྟའི་མཚོ། ། མེ་ཏོག་སྤོས་སོགས་མཆོད་པའི་སྤྲིན། ། གུ་རུ་དྲག་པོའི་ཚོགས་ལ་འབུལ། ། བདུད་རྩི་རཀྟ་པི་བ་ཐ། །
ཨི་དཾ་བ་ལིཾ་ཁ་ཁཱ་ཧི། ། སརྦ་པཱུ་ཛ་སོ་སོར་བཞེས། ། བསྟོད་པ་ནི། ཧཱུྃ་བསྐལ་པ་སྙིགས་མའི་སེམས་ཅན་ལ། ། བྱིན་རླབས་ཐུགས་རྗེ་ཆེས་མྱུར་བ། ། ལྷ་སྲིན་དྲེགས་པ་འདུལ་བ་པོ། ། ཆེ་མཆོག་དྲག་པོའི་ཚོགས་ལ་བསྟོད། ། ནད་གདོན་བར་ཆད་ཞི་བ་དང༌། ། མཆོག་དང་ཐུན་མོང་དངོས་གྲུབ་སྩོལ། ། བཟླས་པ་བྱ་བ་ནི།
ཕྱག་རྡོར་ཐུགས་ཀའི་ཧཱུྃ་གི་མཐར། ། སྔགས་ཕྲེང་བཀོད་པའི་འོད་ཟེར་གྱིས། ། ནད་གདོན་སྡིག་སྒྲིབ་བསྲེགས་ཤིང་སྦྱངས། ། གུ་རུའི་བྱིན་རླབས་རང་ལ་བསྡུས། ། ཨོཾ་ཨཱཿཧཱུྃ་ཨ་རྩིག་ནི་རྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། ཅེས་པ་ཅི་ནུས། སྡེ་བརྒྱད་སྲོག་སྔགས། ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ་ཕཊ། ཨོཾ་བཛྲ་ཧཱུྃ། ཡཀྴ་ཧཱུྃ།
རཀྴ་ཧཱུྃ། གནོད་བྱེད་གདོན་བགེགས་རྒྱལ་འགོང་བ་སྲིན་མོ་དམ་སྲིའི་སྙིང་ལ་མཱ་ར་ཡ་ཧཱུྃ་ཕཊ། ཅེས་པ་ཤམ་བུའི་སྔགས་སོ། ། བཟླས་པའི་མཐར། བཅོམ་ལྡན་བདག་དང་སེམས་ཅན་གྱི། ། ནད་གདོན་སྡིག་སྒྲིབ་ཞི་བ་དང༌། ། དངོས་གྲུབ་ཐམས་ཅད་ཐོབ་པ་ནི། ། སྐུ་གསུང་ཐུགས་ཀྱིས་བྱིན་གྱིས་རློབས། ། ཞེས་འདོད་དོན་གསོལ། དགེ་བ་འདི་ཡིས་མྱུར་དུ་བདག །
པདྨ་དབང་དྲག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། སོགས་བསྔོ་བ་སྨོན་ལམ་བྱ། རིག་འཛིན་ནང་སྒྲུབ་ཟབ་ཆོས་འདི། ། བགྱིས་པའི་དགེ་བས་སེམས་ཅན་ཀུན། ། དྲེགས་པའི་སྡེ་ཚོགས་དབང་འདུས་ནས། ། ཟབ་མོའི་ལམ་གྱིས་གྲོལ་གྱུར་ཅིག ། གུ་རུ་དྲག་པོ་མངའ་བདག་ཉང་རལ་ལུགས་ཀྱི་ལས་བྱང་པདྨ་རཱ་གའི་མགུལ་རྒྱན་ཞེས་བྱ་བ་འདི་ཡང༌། སྡེ་དགེ་ས་སྐྱོང་བླ་མའི་མདུན་ན་འདོན་བློ་གྲོས་བརྟན་པའི་ཞལ་འདོན་དུ།
བནྡེ་ཚུལ་ཁྲིམས་རིན་ཆེན་གྱིས་སྦྱར་བ་བཀྲ་ཤིས་པར་གྱུར་ཅིག། །། ༄༅། །ཨོཾ་སྭ་སྟི། སྣང་བ་མཐའ་ཡས་འཕགས་མཆོག་ཐུགས་རྗེའི་གཏེར། ། པདྨ་འབྱུང་གནས་རྣམ་འཕྲུལ་མངའ་བདག་ཉང༌། ། མངའ་བདག་སྲས་ཆུང་གུ་རུ་ཆོས་རིན་ཆེན། ། ཆོས་ཉིད་རང་གྲོལ་རྣམས་ལ་གསོལ་བ་འདེབས། ། སངས་རྒྱས་ལྷུན་དབང་ཀུན་དགའ་བཀྲ་ཤིས་པ། ། རྒྱལ་སྲས་ཆོས་རྗེ་སྔགས་འཆང་ལེགས་པ་དཔལ། ། ཤེས་རབ་རྒྱལ་མཚན་ས་ལོ་ཐམས་ཅད་མཁྱེན། ། ཀུན་དགའ་རིན་ཆེན་རྣམས་ལ༴ །
བསོད་ནམས་དབང་པོ་ནམ་མཁའ་སངས་རྒྱས་དང༌། ། ནམ་མཁའ་དཔལ་བཟང་སངས་རྒྱས་ཕུན་ཚོགས་དང༌། ། བསྟན་འཛིན་ལྷུན་གྲུབ་དཔལ་ལྡན་ཆོས་སྐྱོང་ཞབས། ། རྩ་བའི་བླ་མ་རྣམས་ལ༴ ཡང་ན། བསོད་ནམས་དབང་པོ་བསོད་ནམས་ལྷུན་གྱིས་གྲུབ། ། ལྷུན་གྲུབ་དཔལ་ལྡན་ཀུན་དགའ་བཀྲ་ཤིས་ཞབས། ། ཀུན་དགའ་བསོད་ནམས་རིན་ཆེན་ཆོས་གྲགས་མཚན། ། རྩ་བའི་བླ་མ་རྣམས་ལ༴ ། ཞེས་གང་མོས་བརྗོད་མཐར།
དངོས་བརྒྱུད་བླ་མའི་ཚོགས་དང་དབྱེར་མེད་པའི། ། པདྨ་ཐོད་ཕྲེང་རྩལ་གྱི་ལྷ་ཚོགས་ཀྱི། ། མཁྱེན་བརྩེ་ནུས་པ་བསམ་གྱིས་མི་ཁྱབ་པས། ། བྱང་ཆུབ་བར་དུ་བསྲུང་ཞིང་བསྐྱང་དུ་གསོལ། ། གནས་སྐབས་ས་འོག་ས་སྟེང་ས་བླ་ཡི། ། ལྷ་སྲིན་སྡེ་བརྒྱད་མི་དང་མི་མིན་གྱིས། ། སྡང་དང་གདུག་པའི་བསམ་སྦྱོར་ཀུན་སྤངས་ནས། ། བྱམས་པའི་སེམས་ཀྱིས་བསྲུང་བར་བྱིན་གྱིས་རློབས། ། ཚེ་རབས་བསགས་པའི་སྡིག་ལྟུང་ཀུན་སྦྱངས་ནས། ། སྒོ་གསུམ་པདྨ་ཐོད་ཕྲེང་དྲག་པོ་ཡི། །
སྐུ་གསུང་ཐུགས་ཀྱི་རྡོ་རྗེར་ལེགས་བསྒྲུབས་ནས། ། བསྟན་འགྲོར་ཕན་བདེ་འབྱུང་བར་བྱིན་གྱིས་རློབས། ། སྙིགས་མའི་རང་སྟོབས་བདོ་བའི་གནས་སྐབས་འདིར། ། དམ་ཆོས་སྒྲུབ་པའི་འགལ་རྐྱེན་རྒུད་པ་རྣམས། ། ཉི་འོད་དང་ཕྲད་མུན་པ་ལྟར་ཞི་ནས། ། མཐུན་རྐྱེན་དབྱར་མཚོ་ལྟ་བུར་འཕེལ་བར་མཛོད། ། ཅེས་གུ་རུ་དྲག་པོ་ཉང་ལུགས་ཀྱི་དབང་གི་བླ་མ་བརྒྱུད་པའི་གསོལ་བ་འདེབས་པ་འདོད་དོན་ཀུན་སྩོལ་ཞེས་བྱ་བ་འདི་ནི་དགེ་སློང་བསྟན་འཛིན་རྣམ་རྒྱལ་གྱི་ངོར་བནྡེ་ཚུལ་ཁྲིམས་རིན་ཆེན་གྱིས་བྲིས་པའོ། ། མངྒ་ལཾ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
