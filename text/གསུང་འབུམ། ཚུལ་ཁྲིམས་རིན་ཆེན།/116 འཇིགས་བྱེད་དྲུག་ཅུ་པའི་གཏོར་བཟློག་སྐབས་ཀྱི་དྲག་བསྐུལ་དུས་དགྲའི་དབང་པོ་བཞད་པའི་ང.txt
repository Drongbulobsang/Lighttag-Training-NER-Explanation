གསུང་འབུམ། ཚུལ་ཁྲིམས་རིན་ཆེན།
པོད ༡༡༦
འཇིགས་བྱེད་དྲུག་ཅུ་པའི་གཏོར་བཟློག་སྐབས་ཀྱི་དྲག་བསྐུལ་དུས་དགྲའི་དབང་པོ་བཞད་པའི་ང་རོ།
༼ཇ༽ ༄༅། །འཇིགས་བྱེད་དྲུག་ཅུ་པའི་གཏོར་བཟློག་སྐབས་ཀྱི་དྲག་བསྐུལ་དུས་དགྲའི་དབང་པོ་བཞད་པའི་ང་རོ་ཞེས་བྱ་བ་བཞུགས་སོ།། ན་མོ་གུ་རུ་བཛྲ་བྷེ་ར་ཝེ་བྷྱཿ ལྷ་མཆོག་འཇམ་དཔལ་གཞོན་ནུ་བདུད་སྡེ་བཞི། ། སྡེ་དང་རིས་སུ་རྒྱས་པ་གདུལ་བའི་ཕྱིར། ། ཡེ་ཤེས་ཁྲོ་བོ་ཆེན་པོའི་སྐུར་བཞེངས་པ། ། བླ་མ་དུས་དགྲའི་དབང་པོས་གནང་བ་སྩོལ། ། དེ་ཡི་ང་རྒྱལ་ལ་བརྟེན་རྣལ་འབྱོར་པས། ། སྙིང་རྗེ་ཁོང་ནས་རྒྱས་པའི་ང་རོ་ཡི། ། བསྟན་དགྲ་དམ་ཉམས་ལས་ངན་རྒྱུན་གཅོད་ཕྱིར། །
ལྷ་སྲུང་དགྲ་ལ་འགྱེད་བསྐུལ་འདི་སྐད་བརྗོད། ། ཧོ་དགོངས་སུ་གསོལ་ལོ། ། ལན་གསུམ། མཁའ་ཁྱབ་ཆོས་སྐུ་སྤྲོས་བྲལ་དབྱིངས་ནས་མ་འགགས་ཐུགས་རྗེའི་སྤྲུལ་སྐུའི་འགྲོ་དོན་རྒྱུན་མི་ཆད་པ། དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་སྙན་གསན་ཅིང་དགོངས་སུ་གསོལ་ལོ། ། བྱང་ཆུབ་ཕྱོགས་ཀྱི་ཆོས་རྣམས་པར་དག་པ་རང་བཞིན་ལྷུན་གྱིས་གྲུབ་པའི་ཞིང་ཁམས་ནས་སྒྲིབ་བྲལ་ཡེ་ཤེས་རྣམ་ལྔའི་རང་གཟུགས་དངོས་གྲུབ་ཕན་བདེའི་འབྱུང་གནས། ཡི་དམ་རྒྱལ་བ་སྲས་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། རྣམ་ཐར་སྒོ་གསུམ་རང་བཞིན་ཆོས་འབྱུང་མེ་རི་འབར་བའི་ཀློང་དཀྱིལ། མ་རུངས་གཤིན་རྗེ་སྒྲོལ་བའི་དཀྱིལ་འཁོར་ཆེན་པོ་ནས་འཇམ་དཔལ་ཡེ་ཤེས་སེམས་དཔའི་སྒྱུ་འཕྲུལ་ཟློས་གར་ཡེ་ཤེས་ཁྲོ་བོའི་རྒྱལ་པོ་དཔལ་རྡོ་རྗེ་འཇིགས་བྱེད་ཆེན་པོ་གཤིན་རྗེའི་དགྲ་ནག་པོ། གཤིན་རྗེའི་གཤེད་གདོང་པ་དྲུག་པ་གཤིན་རྗེའི་གཤེད་དམར་པོ་ལ་སོགས་པ་གཤིན་རྗེའི་གཤེད་ཀྱི་ལྷ་ཚོགས་རྣམས་དང༌།
བཀའ་སྡོད་ཕྱོགས་བཅུའི་སྲུང་མ་འཁོར་སྤྲུལ་པ་ཡང་སྤྲུལ་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། བསྟན་དགྲ་དམ་ཉམས་གསོད་པའི་དཔའ་བོ། མི་བཟད་གཤིན་རྗེ་རོལ་པའི་དུར་ཁྲོད་ལྕགས་མཁར་སྒོ་མེད་མུན་ཁང་བཅུ་དྲུག་གི་གནས་ནས་དགེ་བ་སྤྱོད་པའི་སྟོང་གྲོགས་པ། སྡིག་པ་སྤྱོད་པའི་ཆད་པ་མཁན། འཆི་བདག་ལས་ཀྱི་གཤིན་རྗེ། དམ་ཅན་ཆོས་ཀྱི་རྒྱལ་པོ་ཡབ་ཡུམ། ཡ་བ་ཏི་ལ་སོགས་པའི་གཤེད་པོ་བཞི། ཀ་ལ་ར་ཏྲི་ལ་སོགས་པའི་མ་མོ་བཞི། བཀའ་ཉན་གྱི་གིང་ཆེན་པོ་བཞི་ལ་སོགས་ཏེ་སྤྲུལ་པ་འབུམ་སྡེ་མི་སྡུག་པའི་ཆ་བྱད་ཅན། འཁོར་ལྷ་སྲིན་སྡེ་བརྒྱད་ས་འོག་ས་སྟེང་ཐམས་ཅད་ཁྱབ་པའི་དྲག་རྩལ་ཅན་ཁྱེད་རྣམས་སྙན་གསན་ཅིང་དགོངས་སུ་གསོལ་ལོ། །
གཞན་ཡང་གཤིན་རྗེ་ཁྲག་མདོག ཨེ་ཀ་ཛ་ཏི། གཤིན་རྗེ་མེ་རུ་རྩེ། སྲིན་པོ་མེ་རུ་རྩེ། བདུད་མེ་རུ་རྩེ། གནོད་སྦྱིན་མེ་རུ་རྩེ་ལ་སོགས་པ་རྣམས་སྙན་གསན་ཅིང་དགོངས་སུ་གསོལ་ལོ། ། གཞན་ཡང་ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཉན་ཆེན་པོ་བརྒྱད། གནོད་སྦྱིན་ཆེན་པོ་བརྒྱད།
ཞིང་སྐྱོང་ཆེན་པོ་བརྒྱད། གཟའ་ཆེན་པོ་བརྒྱད། རྒྱལ་པོ་ཆེན་པོ་སྡེ་བཞི། རྒྱུ་སྐར་ཉི་ཤུ་རྩ་བརྒྱད། གཞན་ཡང་ས་ཕྱོགས་འདི་དག་ན་གནས་པའི་ལྷ་ཀླུ་གཞི་བདག་དང་བཅས་པ་རྣམས་སྙན་གསན་ཅིང་དགོངས་སུ་གསོལ་ལོ། ། དམ་ཚིག་ལྡན་པའི་རྣལ་འབྱོར་པ་བདག་གིས་ཁྱེད་རྣམས་གཟུ་དང་དཔང་པོར་བཀོད་ཅིང་ཕྲིན་ལས་སུ་བཅོལ་བ་ནི། སྤྱིར་ཡང་དག་པར་རྫོགས་པའི་སངས་རྒྱས། མི་མཇེད་ཞིང་གི་སྟོན་མཆོག་དམ་པ། སྒྲོན་མེས་བསྐལ་པའི་རྣམ་འདྲེན་བཞི་པ། གསང་གསུམ་ཡོན་ཏན་བསམ་མི་ཁྱབ་བདག
བསྟན་པ་དམ་པས་འཇིག་རྟེན་སྣང་བའི་བྱེད་པོ། བཅོམ་ལྡན་འདས་ཤཱཀྱ་སེང་གེའི་བསྟན་པ་རིན་པོ་ཆེའི་བཤད་སྒྲུབ་ཡུན་རིང་དུ་གནས་པ་ལ་བར་དུ་གཅོད་པར་བྱེད་པའི་དགྲ་བགེགས་རྣམས་དང༌། རྒྱལ་བའི་དགོངས་པ་གསལ་བའི་ཉི་མ། ལུང་རིགས་ཚད་མ་སྨྲ་བའི་སེང་གེ ཟབ་རྒྱས་གདམས་པ་ཀུན་གྱི་རྒྱ་མཚོ། འགྲོ་ཀུན་སྲིད་ལས་སྒྲོལ་བའི་དེད་དཔོན་ཆེན་པོ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཡབ་སྲས་ཁུ་དབོན་བརྒྱུད་པར་བཅས་པའི་བསྟན་པ་རིན་པོ་ཆེ་དར་རྒྱས་སུ་བྱེད་པ་ལ་བར་དུ་གཅོད་པར་བྱེད་པའི་དགྲ་བགེགས་རྣམས་དང༌། རྒྱལ་བས་ལུང་བསྟན་པའི་སྐྱེས་བུ་དམ་པ། ཐུབ་པའི་དགོངས་དོན་ཚུལ་བཞིན་སྨྲ་བའི་རྒྱལ་ཚབ་ཆེན་པོ། ལུང་རྟོགས་བསྟན་ལ་མཁས་ཚུལ་གསུམ་གྱི་བྱ་བ་བྱས་པ། མཚན་ཙམ་ཐོས་པས་ངན་འགྲོ་འཁོར་བའི་འཇིགས་ལས་སྐྱོབ་པའི་ཐུགས་རྗེར་བརྟེན་པ།
རྒྱལ་བ་རྡོ་རྗེ་འཆང་ཀུན་དགའ་བཟང་པོ་ཞེས་ཡོངས་སུ་གྲགས་པའི་ལུང་མཆོག་དྲི་མ་མེད་པའི་ཕྲིན་ལས་དང༌། དེ་འཛིན་རྒྱལ་ཚབ་ཀྱི་སྐྱེས་བུ་ལུང་རྟོགས་བསྟན་པའི་སྣང་བྱེད་གང་དག་བྱོན་པ་རྣམས་ཀྱི་སྐུ་ཚེ་ཕྲིན་ལས་འགྲོ་དོན་དང་བཅས་པ་ལ་རྣམ་པར་འཚེ་ཞིང་བར་དུ་གཅོད་པར་བྱེད་པའི་དགྲ་བགེགས་འབྱུང་པོ་མི་དང་མི་མ་ཡིན་པ་གང་དག་ཡོད་པ་རྣམས་དང༌། སྐྱབས་གསུམ་འདུས་པ་དབང་གི་རྒྱལ་པོ། ཕྱོགས་བྲལ་བསྟན་པ་སྐྱོང་བའི་བྱེད་པོ། སྲིད་ཞིའི་དགེ་ལེགས་འདྲེན་པའི་ཤིང་རྟ། ཕྲིན་ལས་ཀུན་དུ་ཁྱབ་པའི་ཀུན་ཕན་གཞོན་ནུ། དཔལ་ས་སྐྱ་པ་ཞེས་སྙན་པའི་རྔ་གསང་ཕྱོགས་སུ་ལྡིར་བ་ཅན་གྱི་གདུང་སྲས་དབང་གི་རྒྱལ་པོའི་ཕྲེང་བ་བསྐལ་པའི་བར་དུ་རྒྱུན་ཆགས་སུ་འབྱོན་པ་རྣམས་དང༌། ད་ལྟར་འཚོ་ཞེས་སུ་བཞུགས་པ་རྣམས་ཀྱི་སྐུ་ཚེ་ཕྲིན་ལས་མངའ་ཐང་དཔལ་འབྱོར་དང་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་རྣམས་དང༌། རྒྱལ་བའི་རིང་ལུགས་ཀུན་གྱི་འབྱུང་གནས། ངུར་སྨྲིག་འཆང་བ་བྱེ་བའི་བསྟི་གནས།
ཆོས་སྤྱོད་རྣམ་བཅུས་རྩེན་པའི་དོ་ར། དམ་པའི་ཕྲིན་ལས་ཀྱི་རྒྱུན་མི་ནུབ་པར་སྐྱོང་བའི་ཆོས་གྲྭ་ཆེན་པོ། ཆེ་གེ་མོ་ཞེས་བྱ་བས་མཚོན་པའི་རྒྱལ་བ་གཉིས་པ་རྗེ་བཙུན་ཨེ་ཝཾ་པ་ཆེན་པོའི་རིང་ལུགས་དྲི་མ་མེད་པའི་རྗེས་སུ་སློབ་ཅིང་བཤད་སྒྲུབ་ཀྱི་བྱ་བ་ལ་བརྩོན་པའི་ཆོས་སྡེ་མཐའ་དག་གི་ཕྲིན་ལས། མངའ་ཐང༌། དཔལ་འབྱོར། གྲྭ་རིགས། མི་སྡེར་བཅས་པ་ལ་གནོད་ཅིང་འཚེ་བར་བྱེད་པའི་དམ་ཉམས་དགྲ་བགེགས་རྣམས་དང༌། བརྩེ་ལྡན་རྒྱལ་བའི་མྱུ་གུ། རྒྱལ་བསྟན་སྐྱོང་བའི་རྩ་ལག་དད་དང་གཏོང་བའི་ནོར་ཅན། ཟླ་བྲལ་བསྟན་པའི་སྦྱིན་བདག་ཆེ་གེ་མོ་ཞེས་བྱ་བའི་གདུང་སྲས་དྲི་མ་མེད་པ་ཤེལ་དཀར་གྱི་ཕྲེང་བ་བསྟར་ལ་བརྒྱུས་པ་ལྟར་རིམ་པར་བྱོན་པ་རྣམས་ཀྱི་སྐུ་ཚེ།
ཕྲིན་ལས། ཆབ་སྲིད། མངའ་ཐང་དང་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་ཞེས་པའམ། སྦྱིན་བདག་ཕལ་པ་ཡིན་ན་དེ་ལུགས་དང་མཐུན་པར་བརྗོད། སངས་རྒྱས་བཅོམ་ལྡན་འདས་ཀྱི་བསྟན་པའི་རྗེས་སུ་ཞུགས་ཤིང༌། སྦྱིན་པ་དག་པའི་ཡོན་གནས་དམ་པ་གསང་ཆེན་རིག་པ་འཛིན་པའི་རྣལ་འབྱོར་པ། བདག་ཅག་སྒྲུབ་པ་པོ་ཡོན་སྦྱོར་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ། གདུག་པའི་སེམས་དང་ལྡན་པ། དྲག་ཤུལ་གྱི་སེམས་དང་ལྡན་པ། བསམ་པ་ངན་པ་དང༌།
སྦྱོར་བ་རྩུབ་མོར་བརྩམས་པ་དང༌། བརྩམ་པར་འགྱུར་བའི་དགྲ་བགེགས་ལོག་འདྲེན། བྱད་གཏད་མཁན་གྱི་རིགས་སུ་གྱུར་པ་གང་ཡིན་པ་དེ་རྣམས་ལས་མཁན་རྣམས་ཀྱི་མྱུར་དུ་གནས་གར་འདུག་ཀྱང་རང་དབང་མེད་པར་སྐད་ཅིག་ཉིད་དུ་ཁུག་ལ་འགོ་བའི་ལྷ་དང་ཕྱེས་ཤིག སྐྱོབ་པའི་ལྷ་དང་ཕྱེས་ཤིག སྲུང་བའི་ལྷ་དང་ཕྱེས་ཤིག ཡི་དམ་གྱི་ལྷ་དང་ཕྱེས་ཤིག ལེའུའི་ལྷ་དང་ཕྱེས་ཤིག ཞང་ལྷ་དང་ཕྱེས་ཤིག ཕོ་ལྷ་དང་ཕྱེས་ཤིག མོ་ལྷ་དང་ཕྱེས་ཤིག
ལྷན་ཅིག་སྐྱེས་པའི་ལྷ་ལ་སོགས་པ་བསྲུང་སྐྱོབ་ཀྱི་ལྷ་ཐམས་ཅད་དང་ཕྱེས་ལ་བསྟན་དགྲ་དམ་ཉམས་གསོད་པའི་དགྲ་བོའི་ལས་ཁང་གྲུ་གསུམ་པ་ཟིན་ནས་ཐར་པ་མེད་པའི་ནང་དུ་ཁུག་ལ་བསྒྲལ་བའི་ལས་གྱིས་ཤིག འོ་གཟུ་དང་དཔང་དུ་བཞུགས་པ་ཁྱེད་རྣམས་བསྟན་པ་ཡོངས་ཀྱི་སྲུང་མ། ཆོས་འཁོར་ཡོངས་ཀྱི་སྲོག་ཤིང༌། རྣལ་འབྱོར་ཡོངས་ཀྱི་དགྲ་ལྷ། རིག་འཛིན་ཡོངས་ཀྱི་སྲོག་ཤིང༌། བདུད་རིགས་དམ་ཉམས་རྣམས་ཀྱི་གཉན་པོ། བསྟན་དགྲ་དམ་ཉམས་རྣམས་ཀྱི་གཤེད་མ་ཡིན་པས་ཡིད་ལ་བརྣག་པའི་དགྲ་བོ་དེ་རྣམས་ལ་བཀའི་ཆད་པ་དྲག་པོ་མྱུར་དུ་ཆོད་ཅིག མདངས་ལེན་རྣམས་ཀྱིས་མདངས་ཕྲོགས་ཤིག དབུགས་ལེན་རྣམས་ཀྱིས་དབུགས་ལོང་ཞིག སྲོག་ལེན་རྣམས་ཀྱིས་སྲོག་ཆོད་ཅིག
ཤན་པ་རྣམས་ཀྱིས་ལྟོ་བ་ཁོས་ཤིག ལས་མཁན་རྣམས་ཀྱིས་མགོ་ལུས་ལྷུ་གཟུགས་སོ་སོར་ཕྱེས་ཤིག གསོལ་ཁ་བ་རྣམས་ཀྱིས་ཞལ་དུ་སྟོབས་ཤིག ཆོས་སྐྱོང་རྣམས་ཀྱིས་ཞལ་དུ་ལྷག་མ་མེད་པར་བཞེས་ཤིག ཟས་སྐོམ་དགྲ་བོའི་ཤ་ཁྲག་ཡིན་པས། རྔམས་པའི་ཞལ་གདངས་ཤིག རྣོ་བའི་མཆེ་བ་གཙིགས་ཤིག འཁྱུགས་པའི་ལྗགས་བསྐྱོད་ཅིག འཇིགས་པའི་ང་རོ་སྒྲོགས་ཤིག དྲག་པོའི་རྐན་སྒྲ་རྡོབས་ཤིག
དགྲ་བོའི་ཤ་ལ་ཧབ་ཧབ་དུ་ཟོ་ཞིག དགྲ་བོའི་ཁྲག་ལ་ཧུབ་ཧུབ་ཏུ་འཐུངས་ཤིག དགྲ་བོའི་རུས་པ་ཁྲམ་ཁྲུམ་དུ་མུར་ཞིག དགྲ་བོའི་ལྤགས་པ་ལྷབ་ལྷུབ་ཏུ་གྱོན་ཅིག དགྲ་བོའི་རྒྱུ་མ་ནར་ནུར་དུ་དྲངས་ཤིག གཏོར་མ་འདི་དང་མཉམ་དུ་ལྷག་མ་མེད་པར་བཞེས་ཤིག མ་ཤོར་ཞིག སྐུ་མ་གཡེལ་ཞིག གསུང་མ་གཡེལ་ཞིག ཐུགས་མ་གཡེལ་ཞིག
ཡོན་ཏན་མ་གཡེལ་ཞིག ཕྲིན་ལས་མ་གཡེལ་ཞིག བསྐལ་པའི་བར་དུ་མ་བཏང་ཞིག དཔལ་རྡོ་རྗེ་འཇིགས་བྱེད་ཕྱོགས་སྐྱོང་བ་བཅུ། ལས་ཀྱི་གཤིན་རྗེ་ཡབ་ཡུམ། སྤྲུལ་པ་ཡང་སྤྲུལ་བཀའ་ཉན་ལྷ་སྲིན་སྡེ་བརྒྱད་དང་བཅས་པ་ཁྱེད་རྣམས་ཀྱིས་དམ་ཉམས་པའི་དགྲ་བོའི་ཡུལ་དུ་རྒྱུག་ལ་ཕོ་བྲང་ཆོས་ཤིག རོ་བྲོ་རྡུངས་ཤིག ལྟས་ངན་སྣ་ཚོགས་ཐོང་ཞིག ནད་ཀྱི་རྐྱལ་པ་ཁ་ཕྱེས་ཤིག མཚོན་གྱི་ཆར་པ་ཕོབ་ཅིག
སྙིང་ཁྲག་ཁ་ནས་ཕྱུང་ཞིག མགོ་ལ་ཐོག་རྒྱོབ་ཅིག རིགས་རྒྱུད་རྩད་ནས་ཆོད་ཅིག ཕོ་རིགས་རྣམས་ལ་མཛེ་ཐོང་ཞིག མོ་རིགས་རྣམས་ཀྱི་མངལ་སྐོམས་ཤིག ནོར་ལ་གོད་ཁ་ཐོང་ཞིག ཞིང་ལ་བཙའ་སད་སེར་གསུམ་ཐོང་ཞིག བང་ཁང་སྦ་གཞིས་ས་ཞིང་མི་ནོར་བདུན་རྒྱུད་དང་བཅས་པ་ཐམས་ཅད་ཟས་སྐལ་དུ་གཏད་དོ་ཟོ་ཞིག འཐུང་སྐལ་དུ་གཏད་དོ་འཐུང་ཞིག ནོར་སྐལ་དུ་གཏད་དོ་སྤྱོད་ཅིག
བསྒྲལ་སྐལ་དུ་གཏད་དོ་སྒྲོལ་ཞིག ཁྱེད་རྣམས་སྙན་མ་སྲ། བང་མ་བུལ། མཐུ་མ་ཆུང༌། རྒྱུག་ལོག་མ་བྱེད་པར། སྲ་བའི་གོ་གྱོན། མགྱོགས་པའི་བང་ཐོང༌། རྣོ་བའི་མཚོན་ཆར་ཕོབ་ལ། དམ་ཉམས་པའི་དགྲ་བོ་མྱུར་དུ་བསྒྲལ་བའི་ཕྲིན་ལས་མཛོད་ཅིག དམར་གྱི་གཏོར་མ་འདི་དང་མཉམ་དུ་ལྷག་མ་མེད་པར་བཞེས་ལ་རྣམ་ཤེས་ཆོས་ཀྱི་དབྱིངས་སུ་དྲོངས་ཤིག
ཅེས་བརྗོད་ལ། རང་ཉིད་ལྷའི་ང་རྒྱལ་དང་ལྡན་པས། གཏོར་ཆེན་ལན་གསུམ་གསོར་ཏེ། ལྷ་སྲུང་རྣམས་ཀྱིས་གཏོར་མའི་ཕུད་གསོལ་ནས། ལྷག་མ་ནད་དུག་མཚོན་ཆ་ལ་སོགས་པའི་རྣམ་པར་གྱུར་པ་གནོད་བྱེད་དགྲ་བགེགས་མི་ནོར་ཁྱིམ་གཞིས་བཅས་པ་མདུན་དུ་གསལ་བར་དམིགས་པ་ལ་བརྒྱབ་པས་ཐལ་བ་རྡུལ་ཕྲན་བཞིན་དུ་བརླག་ནས། རྣམ་པར་ཤེས་པ་མི་བསྐྱོད་པའི་ཞིང་དུ་སྐྱེས་པར་བསམས་ལ། བསྒྲལ་བྱ་སྒྲོལ་བྱེད་སྒྲོལ་བ་པོ་སྟེ་གསུམ་ཀ་རང་བཞིན་གྱིས་མ་གྲུབ་པར་ཤེས་པའི་ལྟ་བ་ཟབ་མོའི་ངང་དུ་ཅི་གནས་སུ་མཉམ་པར་གཞག་གོ ། དེ་ལྟར་བྱས་པས་མངོན་སྤྱོད་ཀྱི་ལས་ལ་འཚེད་པ་གསུམ་འབྱུང༌། ཞེས་བྱ་བའི་དོན་ཏོ། ། མངོན་སྤྱོད་སྟོབས་ཆེན་འབར་བའི་གནམ་ལྕགས་ཐོག །
བསྟན་དགྲ་དམ་ཉམས་བང་ཐོར་བརྒྱབ་པའི་མོད། ། ལུས་ངག་ཐལ་བར་བྱས་པས་གནོད་པའི་ལས། ། བྱ་བྱེད་ཐམས་ཅད་བདེ་བའི་གནས་ཐོབ་ཤོག ། ཅེས་འཇིགས་བྱེད་དྲུག་ཅུ་པའི་གཏོར་བཟློག་སྐབས་ཀྱི་དྲག་བསྐུལ་དུས་དགྲའི་དབང་པོ་བཞད་པའི་ང་རོ་ཞེས་བྱ་བ་འདི་ནི། དྲག་བསྐུལ་གྱི་ཚིག་རྣམས་གྲུབ་དབང་གོང་མས་བྱས་པའི་ཚིག་དོན་བྱིན་རླབས་ཆེ་བ་གཞིར་བཞག གོང་གི་ཆེ་བརྗོད་དང་བར་སྐབས་བསྟན་པའི་ཆེ་བརྗོད་དགོས་དོན་བཅས་པ་གསར་བསྐྲུན་འདི་ནི། གླིང་མགོ་ཟི་དགོན་གྱི་དབུ་མཛད་བླ་མས་བསྐུལ་ངོར། ཚུལ་རིན་གྱིས་བྲིས་པའོ།། །། ༄༅། །བསྟན་སྲུང་རྣམས་ལ་ཕྲིན་ལས་བསྐུལ་བ་འདོད་དགུ་འདྲེན་པའི་ཤིང་རྟ་བཞུགས།། ༄༅། །རྒྱལ་བས་རྡོ་རྗེ་གུར་གྱི་རྒྱུད་གསུང་ཚེ། །
ཉིད་ཀྱི་སྐུ་གསུང་ཐུགས་སྤྲུལ་མཐུ་བོ་ཆེ། ། གསང་རྒྱུད་སྤྱི་དང་བྱེ་བྲག་ཀྱེ་རྡོ་རྗེའི། ། རྒྱུད་གསུམ་བསྲུང་སྤེལ་བྱེད་པོ་གཉེར་གཏད་པ། ། བསྟན་སྲུང་ཡོངས་ཀྱི་སྡེ་དཔོན་ཡེ་ཤེས་ཀྱི། ། གཟིགས་པ་རབ་གསལ་མཐུ་དང་རྫུ་འཕྲུལ་སྟོབས། ། ཕྲིན་ལས་རྣམ་བཞི་སྐད་ཅིག་རེར་གྲུབ་པའི། ། རྡོ་རྗེ་གུར་གྱི་མགོན་པོ་དྲལ་ལྕམ་དང༌། ། ཞིང་སྐྱོང་དབང་ཕྱུག་གདོང་བཞི་སྲིང་དང་བཅས། ། དམ་ཉམས་ཀུན་གྱི་སྲོག་གཅོད་ལས་མགོན་ཆེ། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ། །
རུ་འདྲེན་སྡེ་བཞི་སྤྲུལ་པ་ཡང་སྤྲུལ་བཅས། ། ཁྱེད་ཅག་དགྱེས་པའི་མཐུན་རྫས་དངོས་འབྱོར་གཟུགས། ། ཕྲ་མོ་རེར་ཡང་ཏིང་འཛིན་སྔགས་རྒྱ་ཡི། ། སྒྱུ་འཕྲུལ་བྱེད་པོས་གནམ་སའི་ཁྱོན་མ་ལུས། ། དོག་པོར་བགྱིད་པའི་མཆོད་སྤྲིན་འབུལ་བ་ནི། ། ཉེར་སྤྱོད་ཕྲེང་དང་མི་དབང་རིན་ཆེན་བདུན། ། བཀྲ་ཤིས་རྟགས་བརྒྱད་འདོད་ཡོན་དབང་པོའི་གྲངས། ། ལྔ་གསུམ་དབྱེར་མེད་བདུད་རྩིའི་རྒྱ་མཚོ་དང༌། ། བྱིན་ལྡན་གཏོར་མ་རི་བོའི་ཕྲེང་བ་བསྟར། ། ཞི་དྲག་རྒྱན་ཆ་རྣམ་མང་བགོ་བའི་རིགས། །
གཅོད་འབིགས་མཚོན་ཆའི་བྱེ་བྲག་ཇི་སྙེད་དང༌། ། མཁའ་ལྡིང་བྱ་ཁྱི་ལྕགས་སྤྱང་རྟ་གཡག་སོགས། ། གོམ་སྟབས་མཁས་པའི་སྤྱན་གཟིགས་སྣ་ཚོགས་འབུལ། ། དྲན་པར་བསྐུལ་ལོ་རྡོ་རྗེ་འཆང་བ་ནས། ། ཁོ་བོའི་འདྲེན་མཆོག་བར་དུ་བྱོན་པའི་བཀའ། ། ཆོས་དང་ཆོས་མཛད་སྐྱོང་ཞིང་དར་རྒྱས་སུ། ། བྱེད་པར་བསྒོ་བའི་འཕྲིན་ཡིག་གང་བཀྲ་བ། ། སངས་རྒྱས་བསྟན་པའི་སྣང་བྱེད་ས་སྐྱ་པའི། ། བསྟན་པ་དཔྱད་གསུམ་རྣམ་པར་དག་པ་གང༌། ། བཤད་སྒྲུབ་བརྩོན་པའི་བློ་ལྡན་གྲངས་མེད་བཅས། །
ས་སྟེང་ཀུན་ཁྱབ་རྒྱས་པའི་ཕྲིན་ལས་མཛོད། ། བདག་ཅག་སློབ་འབངས་བལྟོས་བཅས་བྱང་ཆུབ་བར། ། ལམ་མཆོག་སྒྲུབ་ལ་སྡང་ཞིང་ཐོ་བརྩམ་པའི། ། བདུད་རིགས་དམ་ཉམས་ཚེར་མའི་ནགས་གཟིངས་པ། ། ཡེ་ཤེས་མེ་ལྕེས་ལ་གོར་བསྲེག་པར་མཛོད། ། མཐུན་དོན་ནད་མེད་ཚེ་སྲོག་ཀ་རིང་འཛུགས། ། བསོད་ནམས་མི་དམན་ལེགས་བྲིས་ཁང་བཟང་བརླིང༌། ། ཕྱི་ནང་གཙུག་ལག་རིག་པའི་དབྱིག་གིས་གཏམས། ། ལུང་རིགས་གདམས་པའི་སྒོ་བརྒྱ་དབྱེ་བར་མཛོད། ། རྒྱལ་བ་རྒྱལ་བའི་གདུང་འཚོབ་རིམ་བྱོན་གྱི། །
སྡོམ་གསུམ་ཡན་ལག་བཅས་པའི་མཛོད་བཟུང་ནས། ། མཁས་ཚུལ་གསུམ་གྱི་སྤྱོད་པ་རྨད་བྱུང་གིས། ། རྒྱལ་བའི་ཕྲིན་ལས་ཕྱོགས་བྲལ་རྒྱས་བྱེད་ཤོག ། བསྟན་འགྲོར་ཕན་འདོགས་སྒྲུབ་ལ་དལ་བའི་རྟེན། ། དགེ་བ་དབྲོག་པའི་ཀེག་དང་སྲིར་ལྡང་བ། ། ལྟ་བྱེད་དབང་པོ་ཉམས་པའི་སྐྱོན་མ་ལུས། ། མྱུར་བས་དོན་གཉིས་སྒྲུབ་པའི་མཐུ་ལྡན་མཛོད། ། ཆོས་སྲིད་བདེ་འབྱོར་རྒྱས་པའི་སེམས་ཅན་ཁམས། ། མི་དང་མི་མིན་བགེགས་དགྲའི་རི་བོ་ཡིས། ། བྱད་གཏད་རྩོད་པའི་རྒྱུན་ལུགས་གང་བྱེད་པ། །
མཐུ་སྟོབས་ལྷ་དབང་རྡོ་རྗེས་གཞོམ་མཛོད་ཅིག ། བྱང་ཆུབ་སྒྲུབ་པའི་བར་ཆད་མི་མཐུན་ཕྱོགས། ། ཁྱེད་ཅག་དྲན་པའི་སྐད་ཅིག་རེར་འཇོས་པས། ། དཔལ་མགྲིན་མིག་གི་མེ་ཡི་ཡིད་སྲུབས་ལུས། ། ཐལ་བར་བརླག་པའི་གྲགས་པ་ཕྲ་མོར་གྱིས། ། སྲས་བཅས་རྒྱལ་བའི་བསྟན་ལ་བདག་དད་ཀྱང༌། ། ཡུས་པའི་བུ་ཆུང་མ་ལ་ངུད་མོས་བཞིན། ། བྱང་ཆུབ་ལམ་གྱི་ཅི་འདོད་འཕྲིན་གསལ་བ། ། འགྲུབ་པར་མཐུ་ཆེན་ཐོབ་པའི་བདེན་པས་སྐྱོངས། ། ཞེས་སྒོ་རུམ་ཡེ་ཤེས་མགོན་པོས་མཚོན་པའི་བསྟན་སྲུང་རྣམས་ལ་ཕྲིན་ལས་བསྐུལ་བ་འདོད་དགུ་འདྲེན་པའི་ཤིང་རྟ་འདི་ནི།
བནྡེ་ཚུལ་ཁྲིམས་རིན་ཆེན་དུ་བོད་པས་རབ་བྱུང་བཅུ་གསུམ་པའི་ལྕགས་ཡོས་ཀྱི་བགྲང་གཞིར་ལྷུན་གྲུབ་སྟེང་གི་རྒྱལ་ཁབ་ཏུ་བྲིས་པ་སརྦཱརྠ་སིདྡྷཾ་བྷ་ཝ་ཏུ།། །། རྡོ་རྗེ་འཆང་སོགས་བླ་མའི་བཀའ། ། དམ་ཚིག་རྡོ་རྗེའི་གུར་ཁྱིམ་ནས། ། བསྟན་པ་དེ་འཛིན་བསྟན་སྐྱོང་གི ། ཕྲིན་ལས་རྒྱས་མཛད་ནག་པོ་ཆེ། ། གུར་མགོན་ལྕམ་དྲལ་གདོང་བཞི་ལྡན། ། གནོད་སྦྱིན་པུ་ཏྲ་མིང་ལྕམ་སོགས། ། སྤྲུལ་པ་ཡང་སྤྲུལ་སྡེ་ཚོགས་བཅས། ། མཆོད་ཅིང་གསོལ་འདེབས་བདག་ལ་དགོངས། ། བསྟན་པའི་སྣང་བྱེད་ས་སྐྱ་པའི། །
ཆོས་རྗེས་འབྲང་བདག་གཉེན་འཁོར་བཅས། ། བསྟན་སྲུང་ཁྱེད་ཅག་བྱང་ཆུབ་བར། ། མགོན་སྐྱབས་དཔུང་གཉེན་མཆོག་མངའ་གསོལ། ། ཕྱི་ནང་འབྱུང་འཁྲུགས་ནད་གདོན་བགེགས། ། དགྲ་འདྲེ་བྱད་མའི་གནོད་པ་སོགས། ། བར་ཆད་ཐམས་ཅད་ཁྱེད་ཅག་ལ། ། གསོལ་བ་བཏབ་འཕྲལ་ཞི་བར་མཛོད། ། ཚེ་དང་བསོད་ནམས་སྡེ་བཞིའི་དཔལ། ། ལུང་རྟོགས་ཡོན་ཏན་ཕྲིན་ལས་རྣམས། ། ཆེར་རྒྱས་བསྟན་དང་སེམས་ཅན་ལ། །
ཕན་འདོགས་ཆོས་ཀྱི་སྦྱིན་བདག་མཛོད། ། ཅེས་པ་བསེ་མགོན་ཡེ་ཤེས་མགོན་པོར། སྙན་ཤལ་འབུལ་བའི་འདོད་གསོལ་ཉུང་ངུ་འདིའང་ལྷུན་གྲུབ་ཕུན་ཚོགས་ཀྱི་ངོར། བནྡེ་ཚུལ་ཁྲིམས་རིན་ཆེན་གྱིས་འཕྲལ་དུ་བྲིས་པ་དགེ་ལེགས་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
