གསུང་འབུམ། ཚུལ་ཁྲིམས་རིན་ཆེན།
པོད ༡༤༤
སྒྲིབ་རྣམ་སྦྱོང་གི་གཤིན་གསོན་རྗེས་འཛིན་སྐབས་ཀྱི་ཟུར་རྒྱན་སོམ་ཉིའི་མུན་སེལ་སྒྲོན་མ།
༼ཏ༽ ༄༅། །སཾཤཡསྱཏམོགྷྣོལྐནཱམབཛྲཨཀྵོབྷྱིཀསྱབིདྷེཀརྨཱབརཎྜབིཤོདྷནསྱམརིཏཛཱིཝཱནུདྷརཀརཎོབིཛཧཱརཾ།།
༄༅། །རྡོ་རྗེ་མི་འཁྲུགས་པའི་ཆོ་ག་ལས་སྒྲིབ་རྣམ་སྦྱོང་གི་གཤིན་གསོན་རྗེས་འཛིན་སྐབས་ཀྱི་ཟུར་རྒྱན་སོམ་ཉིའི་མུན་སེལ་སྒྲོན་མ་ཞེས་བྱ་བ་བཞུགས་སོ།། རྣམ་འདྲེན་གང་གི་བསྒོམ་བཟླས་བགྱིས་ཙམ་གྱིས། ། ཚེ་རབས་བསགས་པའི་ལས་སྒྲིབ་ཀུན་སྦྱངས་ནས། ། བདེ་མཆོག་གོ་འཕང་སྦྱིན་པ་མི་འཁྲུགས་པའི། ། ཆོ་གས་གཤིན་གསོན་རྗེས་སུ་འཛིན་ཚུལ་བྲི། ། འདིར་རྗེ་བཙུན་དཀོན་མཆོག་ལྷུན་གྲུབ་པས་མཛད་པའི་རྡོ་རྗེ་མི་འཁྲུགས་པའི་ཆོ་ག་ལས་སྒྲིབ་རྣམ་སྦྱོང་གི་དོགས་སེལ་ལ་གསུམ་སྟེ། གཤིན་པོ་རྗེས་འཛིན་དང༌། གསོན་པོ་རྗེས་འཛིན།
མཇུག་ཕན་ཡོན་བསྟན་པའོ། ། དང་པོ་ལ། ཉིན་གཅིག་པའི་ཆོ་གས་གཤིན་པོ་རྗེས་སུ་འཛིན་པ་ལ། སྦྱོར་དངོས་རྗེས་གསུམ་ལས། དང་པོ་ལ། གཞི་གཙང་མར་མེ་ཏོག་གིས་སིལ་མ་དགྲམ་པའི་སྟེང་དུ་རས་བྲིས་ཀྱི་དཀྱིལ་འཁོར་ཞལ་ཤར་དུ་ཕྱོགས་པར་དགྲམ་པའི་མཐར། མཆོད་གཏོར་སོགས་ལག་ལེན་སྤྱི་ལྟར་བཤམས་པའི་ལྷོ་ཕྱོགས་སུ་སྦྱོང་སྟེགས་པདྨ་འདབ་བརྒྱད་བྲིས་པའི་སྟེང་དུ། ཚེ་འདས་ཀྱི་མིང་བྱང་ངམ་གཟུགས་རིས་སམ་རུས་བུ་སོགས་བཞག སྦྱང་ཆས་རྣམས་ཀྱང་བཤམས་ལ། མཆོད་པ་བྱིན་རླབས་ནས།
བདག་བསྐྱེད། མདུན་བསྐྱེད། བུམ་བསྐྱེད་ཆ་གསུམ་གཏང་བ་དང༌། བདག་ཉིད་འཇུག་ཅིང་དབང་བླང་བ་བཅས་སྔོན་དུ་བཏང༌། གོང་དུ་བཟླས་པའི་ཚེ། བྱེ་མའམ་ཡུངས་ཀར་ལ་སྔགས་ཀྱི་ནུས་པ་བསྟིམ་ལ་བཞག རྟེན་ཨ་མྲྀ་ཏས་བསང༌། ཤཱུ་ནྱ་ཏས་སྦྱངས། སྟོང་པའི་ངང་ལས་ནྲྀ་ལས་ཚེ་ལས་འདས་པ་ཆེ་གེ་མོ་རང་གི་ཕུང་པོ་དང་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པ་གསོན་པོའི་རྣམ་པ་ཇི་ལྟ་བ་བཞིན་དུ་གྱུར་པར་བསམ། རང་གི་ཐུགས་ཀའི་ཧཱུྃ་དང་ཚེ་འདས་ཀྱི་སྙིང་གའི་ནྲྀ་ལས་འོད་ཟེར་འཕྲོས་པས་ཚེ་འདས་ཀྱི་རྣམ་ཤེས་གང་ན་གནས་པ་ནས་བཀུག་ཞེས་བརྗོད་ཅིང་བསམས་ལ།
རང་ཉིད་ལྷའི་ང་རྒྱལ་བརྟན་པོས་འཇིག་རྟེན་གསུམ་རྒྱལ་གྱི་ཕྱག་རྒྱ་བཅས་ཏེ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་ཁྲོ་མོ་རྣམས་ཀྱི་བཀའ་བདེན་པ་དང༌། བཅོམ་ལྡན་འདས་རྡོ་རྗེ་མི་འཁྲུགས་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་གྱིས་བརླབས་ཀྱིས། ཚེ་ལས་འདས་པ་ཆེ་གེ་མོ་ཞེས་བགྱི་བ་ཁམས་གསུམ་སྐྱེ་གནས་བཞི་རིགས་དྲུག་སྲིད་པ་བར་དོ་གང་ན་གནས་ཀྱང་སྐད་ཅིག་ལ་འདིར་མཆིས་པར་གྱུར་ཅིག ཨོཾ་ཊཀྐི་ཧཱུྃ་ཛཿ
ཞེས་ལན་གསུམ་དང༌། ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་ཨ་པ་ནཱ་ཡ་ཧཱུྃ་ཞེས་པས་རྣམ་པར་ཤེས་པ་ཨ་ཐུང་ངུའི་རྣམ་པར་བཀུག་སྟེ་རྟེན་ལ་ཐིམ་པས་སྙིང་གར་ཨ་དཀར་པོ་དྲི་མ་མེད་པའི་གཟུགས་སུ་གྱུར་པར་བསམ། ལས་ཀྱི་རྡོ་རྗེས་གཏོར་མ་རྟེན་ལ་བསྐོར་ཞིང༌། ཨོཾ་སརྦ་བིགྷྣཱ་ན་ན་མཿསརྦ་ཏ་ཐཱ་ག་ཏེ་ཞེས་སོགས་ལན་གསུམ་གྱིས་ཞི་བས་སྦྱང༌། ཏིང་ལོ་དང་ཆང་བུས་རྟེན་ལ་བསྐོར་ཞིང༌། རྡོ་རྗེ་གསོར་ལ་སུམྦྷ་སོགས་བརྗོད་པ་ལན་གསུམ་གྱིས་ཞི་དྲག་ཕྱེད་མས་སྦྱངས་ལ། ཚེ་ལས་འདས་པ་ཆེ་གེ་མོ་གསོན་གྱི་དུས་ན་ཚེ་གནས་པ་དང༌། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད་གཏོར་མ་ལམ་རྔན། ཏིང་ལོ་ལམ་སྒྲོན། ཆང་བུ་ལམ་བརྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོང་ཤིག
སྤྲོ་ན། ཁྲོ་བོ་སྤྱན་འདྲེན་ནས་མཆོད་བསྟོད་ཀྱི་བར་དུ་ཡང་བྱས་ལ། གོང་ལྟར་རྗེ་བཙུན་རྩ་བ་དང་སོགས་ནས་བདེན་པ་ཆེན་པོའི་བྱིན་གྱིས་བརླབས་ཀྱིས། ཚེ་ལས་འདས་པ་ཆེ་གེ་མོ་གསོན་གྱི་དུས་ན་ཚེ་གནས་པ་དང༌། གཤིན་གྱི་དུས་ན་སྡིག་པ་སྦྱོང་བ་ལ་གནོད་ཅིང་འཚེ་བར་བྱེད་པའི་གདོན་བགེགས་ལོག་པར་འདྲེན་པའི་རིགས་གང་ཡིན་པ་དེ་དག་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས། དེས་ཚིམ་པར་གྱིས་ལ་སའི་ཕྱོགས་འདིར་མ་གནས་པར་གཞན་དུ་སོང་ཤིག གང་དག་མི་འགྲོ་བ་དེ་དག་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་རྡོ་རྗེ་འབར་ཞིང་རབ་ཏུ་འབར་བ་འདིས་ཁྱེད་རྣམས་ཀྱི་མགོ་བོ་ཚལ་པ་བརྒྱར་དགས་པར་བྱའོ། ། ཞེས་དང༌། རྟེན་ལ་གུ་གུལ་གྱིས་བདུག ཡུངས་ཀར་གྱིས་བྲབ།
དྲག་སྔགས་མང་དུ་བཟླ་ཞིང་རོལ་མོ་དྲག་ཏུ་བྱ་བ་ལན་གསུམ་གྱིས་དྲག་པོས་སྦྱང༌། ཚེ་འདས་ཀྱི་སྡིག་སྒྲིབ་ཐམས་ཅད་ཀཾ་ཡིག་ནག་པོའི་རྣམ་པས་སྣ་སྒོ་ནས་འཐོན་ཏེ་སྡིག་པ་རྭ་ཅན་གྱི་རྣམ་པས་ཏིལ་ལ་ཐིམ། དེ་གཡས་སུ་མེ་དང་གཡོན་དུ་ཆུར་དོར་བས་སྡིག་སྒྲིབ་བསྲེགས་ཤིང་སྦྱངས་པར་བསམས་ལ། ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱ་ཧཱ། ཞེས་བརྗོད་པས་མེར་བསྲེགས་ཤིང་ཆུར་དོར། རྟེན་ལ་ཀཾ་ཀ་ནི་བཟླ་ཞིང་བྱེ་མའམ་ཡུངས་ཀར་གྱིས་བྲབས་ལ། བསྡུ་ན་དེ་ཙམ་གྱིས་ཆོག རྒྱས་པ་ན། ཤཱཀ་ཐུབ་ནས་འབྱུང་བའི། ཨོཾ་སརྦ་པཱ་པཾ་ད་ཧ་ན་ཧཱུྃ་ཕཊ་ཅེས་སོགས་ནས།
མ་ཐ་མ་ཐ་སརྦ་ཏིརྻཀ་ག་ཏེ་ཧེ་དུ་ན་ཧཱུྃ་ཕཊ་ཅེས་པའི་བར་ཀུན་རིག་སྐབས་ལྟར་བརྗོད་ཅིང་བྱེ་མའམ་ཡུངས་ཀར་གྱིས་བྲབ་བོ། ། མཐར་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ཅེས་བརྗོད། མཆོག་ཁྲུས་ནི། དཀྱིལ་འཁོར་ལ་མེ་ལོང་བསྟན་ཏེ། ཇི་ལྟར་བལྟམས་པ་སོགས་དང༌། འདི་ནི་ཁྲུས་མཆོག་སོགས་དང༌། དེ་བཞིན་གཤེགས་པ་སོགས་སྔགས་དང་བཅས་པས་བཀྲུ། དེ་དག་སྐུ་ལ་སོགས་སྔགས་དང་བཅས་པས་སྐུ་ཕྱིས་ལ། ཆུ་དེ་བུམ་པར་བླུགས་ཏེ།
རྟེན་ལ་དངོས་སམ་མེ་ལོང་ལ་གཟུགས་བརྙན་འཆར་དུ་བཅུག་ལ། འདི་ནི་སྦྱིན་པའི་སོགས་དྲུག་དང༌། ཆུ་བོ་དྲུག་གི་སོགས་དང༌། དྲི་ཆུ་དྲུག་གི་སོགས་དང༌། དྲི་མ་རྣམ་དྲུག་སོགས་ཤླཽ་ཀ་རེ་རེའི་མཚམས་སུ། ཀཾ་ཀ་ནིའི་གཟུངས་ཀྱི་མཐར་ཆེ་གེ་མོའི་སརྦ་པཱ་པཾ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་པས་བཀྲུ་བ་སྟེ་ཉུང་བ་ལ་དགའ་བས་དེ་ཙམ་གྱིས་ཆོག སྤྲོ་ན། གཟུངས་སྔགས་ཀྱི་མཐར་ཚེ་ལས་འདས་པ་ཆེ་གེ་མོས་གཙོ་བྱས་པའི་སེམས་ཅན་ཐམས་ཅད་ཀྱི་ཕ་རོལ་ཏུ་ཕྱིན་པ་དྲུག་གི་སོགས་དང༌། འདོད་ཆགས་ཞེ་སྡང་གཏི་མུག་སོགས་དུག་གསུམ་གྱི་དྲི་མ་སྦྱང་བ་དང༌།
ས་འདི་དུག་གི་ཕ་ཡིན་སོགས་འབྱུང་བ་བཞི་ལ་བརྟེན་པའི་དྲི་མ་སྦྱང་བ་རྣམས་ཀྱང༌། ཀཾ་ཀ་ནི་བརྗོད་པ་མ་གཏོགས་ཀུན་རིག་བཞིན་དང༌། གང་ལ་སེར་སྣ་སོགས་ཀྱིས་ཤིས་བརྗོད་རྣམས་བྱས་ན་ཤིན་ཏུ་ལེགས་པ་ཞིག་འབྱུང་ངོ༌། ། ཁ་ཅིག་སྐབས་འདིར་བར་དོ་ཆོས་བཤད་བྱེད་པའི་ལུགས་ཡོད་པ་ལྟར་བྱས་ཀྱང་རུང་ངོ༌། ། དེ་ལྟར་ན་དེའི་མཇུག་ཏུ་ཡན་ལག་བདུན་པ་བྱ་བའི་ཡུལ་སངས་རྒྱས་བྱང་ཆུབ་སེམས་དཔའི་ཚོགས་གསལ་གདབ་པ་ཡོད་པ་དེ་དག་གི་སྤྱན་སྔར་ཡན་ལག་བདུན་པ་བགྱི་སྙམ་པས་རྗེས་ཟློས་བྱར་གཞུག བར་དོ་ཆོས་བཤད་མི་བྱེད་པ་ལྟར་ན། སླར་ཡང་དམིགས་པ་འདི་བཞིན་མཛོད། ཚེ་ལས་འདས་པ་ཁྱེད་རང་གི་མདུན་གྱི་ནམ་མཁར་དེ་བཞིན་གཤེགས་པ་མི་འཁྲུགས་པ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་སྤྲིན་ཕུང་འཁྲིགས་པ་ལྟར་བཞུགས་པའི་སྤྱན་སྔར་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་མཛོད། དཀོན་མཆོག་གསུམ་ལ་བདག་སྐྱབས་མཆི་སོགས་ནས། སངས་རྒྱས་འགྲུབ་པར་ཤོག་གི་བར་ལན་གསུམ་དང༌།
གཙོ་བོ་རྒྱལ་བ་སོགས་བརྗོད། གལ་ཏེ་ཚེ་འདས་དེ་རང་དང་ཆོས་འབྲེལ་མེད་ན། ནམ་མཁར་བཞུགས་པའི་ཚོགས་ཞིང་དེ་དག་གི་ཐེག་པ་ཆེན་པོའི་དཀོན་མཆོག་གསུམ་གྱི་ངོ་བོར་བཞུགས་པའི་སྤྱན་སྔར་སྐྱབས་སུ་འགྲོ་ཞིང་སེམས་བསྐྱེད་སྙམ་པས་འདིའི་རྗེས་ཟློས་ལན་གསུམ་མཛོད། བྱང་ཆུབ་སྙིང་པོར་སོགས་དང༌། ཇི་ལྟར་སྔོན་གྱི་སོགས་ལན་གསུམ་གསུམ་བརྗོད་དེ། མཇུག་དགའ་བ་བསྒོམ་པ་ནི། དེང་དུས་བདག་ཚེ་སོགས་དང༌། གཞན་དགའ་བ་བསྒོམ་པ། བདག་གི་དེ་རིང་སྐྱོབ་པ་སོགས་ནི་ལན་རེ་རེ་བརྗོད་དོ། ། སྐབས་འདིར་དབང་མི་བསྐུར་ན་བྱང་བུ་བསྲེག་པའམ་མི་བསྲེག་ན་ལམ་སྦྱང་བསྟན་སོགས་བྱ།
དབང་བསྐུར་ན། མཎྜལ་དང་རྗེས་ཟློས་ཀྱི་རིགས་རྣམས་ཚེ་འདས་དེས་བྱེད་པར་བསམས་ལ། སློབ་དཔོན་གྱིས་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་དོན་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པ་བྱང་ཆུབ་མཆོག་ཏུ་སེམས་བསྐྱེད་པ་དང༌། ཆོས་གསན་པའི་ཀུན་ཏུ་སྤྱོད་པ་སྣོད་ཀྱི་སྐྱོན་གསུམ་སྤངས་ནས་གཞན་ཕན་བྱང་ཆུབ་ཀྱི་སེམས་དང་ལྡན་པས་གསན་འཚལ། དེ་ལ་འདིར་གསན་པར་བྱ་བའི་ཆོས་ནི། རང་རེ་རྣམས་ཀྱི་སྟོན་པ་ཚད་མེད་པའི་ཐུགས་རྗེ་ཆེན་པོ་དང་ལྡན་པ་ཐུབ་པའི་དབང་པོ་དེ་ཉིད་ཀྱིས་གདུལ་བྱ་རྣམས་ཀྱི་བསམ་པ་དང་མཐུན་པར་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་གསུངས་པ་རྣམས་ཕྱོགས་རིས་སུ་བསྡུ་ན་ཐེག་པ་ཆུང་ངུ་དང་ཆེན་པོ་གཉིས་སུ་འདུ་ལ། ཐེག་པ་ཆེན་པོ་ལ་ཡང༌། ཕ་རོལ་དུ་ཕྱིན་པའི་སྡེ་སྣོད་དང་རིག་པ་འཛིན་པ་སྔགས་ཀྱི་སྡེ་སྣོད་གཉིས་ལས་འདི་ཕྱི་མ་ཡིན། དེ་ལའང་བྱ་བའི་རྒྱུད།
སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་ལས། འདིར་རིག་སྔགས་འཆང་གི་སྡེ་སྣོད་ཐམས་ཅད་ཀྱི་རྩ་བར་གྱུར་པ་བྱ་བའི་རྒྱུད་ཡིན། དེ་ལ་བྱ་བ་སྤྱིའི་རྒྱུད་དང༌། སོ་སོའི་རྒྱུད་གཉིས་ལས། སོ་སོའི་རྒྱུད་ཡིན། དེ་ལའང་དེ་བཞིན་གཤེགས་པའི་རིགས་ཀྱི་རྒྱུད། པདྨའི་རིགས།
རྡོ་རྗེའི་རིགས། ལྔས་རྩེན་གྱི་རིགས། ནོར་བུའི་རིགས། འཇིག་རྟེན་པའི་རིགས་ཏེ་དྲུག་ཏུ་ཡོད་པ་ལས། རྡོ་རྗེའི་རིགས་ཡིན། དེ་ལ་རིགས་ཀྱི་གཙོ་བོ། རིགས་ཀྱི་བདག་པོ། རིགས་ཀྱི་ཡུམ། རིགས་ཀྱི་ཁྲོ་བོ་ཁྲོ་མོ། རིགས་ཀྱི་ཕོ་ཉའམ་ཕྱག་བརྙན་ཕོ་མོའི་རྒྱུད་དེ་ལྔ་ཡོད་པའི་དང་པོ།
རིགས་ཀྱི་གཙོ་བོའི་རྒྱུད་འཕགས་པ་ལས་ཀྱི་སྒྲིབ་པ་ཐམས་ཅད་རྣམ་པར་སྦྱོང་བའི་གཟུངས་ཀྱི་རྗེས་སུ་འབྲངས་ནས་གྲུབ་པའི་དབང་ཕྱུག་ཆེན་པོ་ཛེ་ཏཱ་རི་ལ་སོགས་པ་ཆོ་གའི་ཡན་ལག་འགའ་ཞིག་སྤྱོད་རྒྱུད་དང་མཐུན་པར་བཀྲལ་བའི་བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་དུ་མངོན་པར་དབང་བསྐུར་བ་བསྒྲུབ་པ་ལ། སློབ་དཔོན་གྱིས་བགྱི་བར་འོས་པ་ཐམས་ཅད་གྲུབ་པར་བྱས་ནས། ཁྱེད་རང་གི་ངོ་སྐལ་དུ་གྱུར་པ་སློབ་མ་ལ་བྱ་བའི་ཆོ་ག་ལ། འཇུག་པ་དང་དབང་གི་དངོས་གཞི་གཉིས་ལས། དང་པོར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ། དེ་ལྟར་མཎྜལ་ཕུལ་ནས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དགའ་ཆེན་ཁྱོད་བདག་སྟོན་པ་སོགས་ལན་གསུམ་གྱིས་གསོལ་བ་བཏབ་ནས། རྒྱུན་བཤགས་སྔོན་དུ་འགྲོ་བའི་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མངོན་སུམ་བཞིན་དུ་བཞུགས་པར་མོས་པ་བྱས། དེ་དག་གི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ།
ཚེ་ཐོག་མ་མེད་པ་ནས་བསགས་པའི་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱི་རྒྱུད་དག་པར་བྱས་ནས། སྔོན་ཆད་རྡོ་རྗེ་མི་འཁྲུགས་པའི་དཀྱིལ་འཁོར་དུ་མ་ཞུགས་པའམ་ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་རས་ཡུག་དམར་པོ་རེ་བྱིན་ཏེ། ཨོཾ་ཙཀྵུཿབནྡྷ་ཝཱ་ར་མ་ནཱ་ཡ་ཧཱུྃ་ཞེས་པས་གདོང་བཅིངས་ནས། ལྷ་དང་མཇལ་བའི་ཚེ་ཕྱག་རྟེན་གྱི་སླད་དུ་མེ་ཏོག་གི་ཕྲེང་བ་རེ་ཨ་ཁཾ་ཝཱི་ར་ཧཱུྃ་ཞེས་པས་བྱིན་ནས་བུམ་ཆུ་གཏོར་ཏེ། ཨོཾ་མ་མྲྀ་ཏེ་ཧཱུྃ་ཕཊ་ཅེས་པས་དབང་ལེན་པ་ལ་བར་དུ་གཅོད་པའི་བགེགས་ཐམས་ཅད་རྒྱང་རིང་དུ་བསྐྲད་པར་མོས་པ་མཛོད། རིགས་ངེས་པར་བྱ་བའི་སླད་དུ། ཀྱེ་དགའ་བ་ལ་དགའ་ཁྱོད་སུ་ཡིན། ཞེས་དྲིས་པས་ལན་བཏབ་པར་མོས་ཏེ།
འདིའི་རྗེས་ཟློས་མཛོད། བདེ་ཆེན་བདག་ནི་སྐལ་བཟང་ལགས། ། ཞེས་ལན་བཏབ་ནས། ཁྱེད་རང་གི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ་ཞིག་གསལ་བཏབ་སྟེ། དེའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་ཞིག་པར་བཏབ་པ་བཞིན་དུ་ལམ་སྟེ་བྱུང་བར་མོས་པ་མཛོད། སློབ་དཔོན་གྱིས་ཁྱེད་རང་གི་སྙིང་གར་རྡོ་རྗེ་བཞག་སྟེ། སུ་ར་ཏི་ས་མ་ཡ་སྟྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ་ཞེས་པས་བརྟན་པར་བྱས་ནས། འོག་ནས་འབྱུང་བའི་གསང་སྔགས་ཀྱི་ཀུན་སྤྱོད་རྣམས་སྣོད་དང་མི་ལྡན་པའི་མདུན་དུ་མ་སྨྲ་ཞིག་ཅེས་གསང་བར་གདམས་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་རབ་ཏུ་ཞུགས་ཀྱི།
དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་པས་གསང་བར་གདམས་ནས། སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་དྲུང་དུ་ཁྲིད་པར་མོས་ལ། དཀྱིལ་འཁོར་གྱི་ཕྱོགས་སུ་མགོ་བོ་དུད་ཙམ་དང་བཅས་པས་འདིའི་རྗེས་ཟློས་མཛོད། ཨ་ཁཾ་ཝཱི་ར་ཧཱུྃ་ཞེས་པས་དཀྱིལ་འཁོར་གྱི་ཤར་སྒོར་བཞག་པར་མོས་པ་མཛོད། ཡེ་ཤེས་དབབ་པ་ཞུ་བའི་ཡོན་དུ་མཎྜལ་ཕུལ་ནས་གསོལ་བ་འདེབས་པའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག རྡོ་རྗེ་མི་འཁྲུགས་པ་བདག་ལ་དབབ་ཏུ་གསོལ།
ཞེས་གསོལ་བ་བཏབ་ནས། ཁྱེད་རང་སྐད་ཅིག་གིས་རྡོ་རྗེ་མི་འཁྲུགས་པ་སྐུ་མདོག་སྔོན་པོ་ཞལ་གཅིག་ཕྱག་གཉིས། གཡས་ས་གནོན་གཡོན་མཉམ་གཞག་གི་སྟེང་ན་རྡོ་རྗེ་འཛིན་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པའི་སྐུར་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་ཞིག་གསལ་བཏབ་སྟེ། སློབ་དཔོན་ལ་མོས་གུས་མཛད་པས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས། མདུན་བསྐྱེད་ཀྱི་ལྷ་རྣམས་ཀྱི་ཐུགས་ཀར་ཕོག ཐུགས་རྒྱུད་བསྐུལ་ཏེ་ཐུགས་ཀ་ནས་འོད་ཟེར་ཕོ་ཉ་ལྟ་བུ་བསམ་གྱིས་མི་ཁྱབ་པ་འཕྲོས་ནས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀར་ཕོག་པས་དེ་རྣམས་ཀྱི་ཐུགས་རྒྱུད་བསྐུལ་ཏེ།
ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཧཱུྃ་ཡིག་སྔོན་པོ་བསམ་གྱིས་མི་ཁྱབ་པ་བྱུང་སྟེ། ཁྱེད་རང་གི་ཐུགས་ཀའི་ཧཱུྃ་ཡིག་ལ་གཉིས་སུ་མེད་པར་ཐིམ། དེ་བཞིན་དུ་མདུན་བསྐྱེད་སློབ་དཔོན་དང་བཅས་པའི་ཐུགས་ཀ་ནས་དེ་འདྲ་བ་དུ་མ་བྱུང་སྟེ་ཁྱེད་རང་གི་ཐུགས་ཀར་ཐིམ་པས་རྒྱུད་བྱིན་གྱིས་བརླབས་པར་མོས་པ་མཛོད། ཅེས་དང༌། གཟུངས་རིང་གི་མཐར་ཨོཾ་བཛྲ་ཨཱ་ཝེ་ཤ་ཡ་ཨ་ཨཿ ཞེས་མང་དུ་བརྗོད་པས་ཡེ་ཤེས་ཕབ་པ་སྤྱི་བོར་རྡོ་རྗེ་བཞག་པས་བརྟན་པར་བྱས་པར་མོས་པ་མཛོད། ཏིཥྛ་བཛྲ་ཞེས་པས་བརྟན་པར་བྱས་ནས། དམ་རྒྱ་སྤྱི་བོར་བཞག་སྟེ་ཀཾ་ཀ་ནི་ལན་གསུམ་བརྗོད་པས་བྱིན་གྱིས་བརླབས་པར་བསམས་ལ། དཀྱིལ་འཁོར་ལ་གསོལ་བ་གདབ་པ་ནི། སློབ་དཔོན་གྱིས་རྡོ་རྗེ་དང་དྲིལ་བུ་འཛིན་པས་དཀྱིལ་འཁོར་གྱི་ཤར་སྒོར།
ཡང་དག་དཀྱིལ་འཁོར་འདི་རུ་ནི། ། ཞེས་སོགས་ལན་གསུམ་གྱིས་གསོལ་བ་བཏབ་ནས། ནམ་མཁའི་ཁ་དོག་བརྟག་པ་ནི། ཁྱེད་རྣམས་ཀྱི་མིག་མིག་རས་དང་བཅས་བཞིན་པས། དཀྱིལ་འཁོར་གྱི་སྟེང་གི་བར་སྣང་ལ་གཟིགས་ཏེ་མིག་ལམ་དུ་ཁ་དོག་གང་མཐོང་བ་རེ་སློབ་དཔོན་ལ་སྨྲ་དགོས་པས། མིག་ལམ་ལ་ཅི་སྣང་ཞེས་དྲི། དཀར་པོ་ཞི་བ། སེར་པོ་རྒྱས་པ། དམར་པོ་དབང༌། སྔོན་པོའམ་ནག་པོ་མངོན་སྤྱོད།
ལྗང་གུའམ། ཁྲ་བོའམ། སྣ་ཚོགས་མཐོང་ན་ལས་སྣ་ཚོགས་འགྲུབ་པ་ཡིན་ནོ་ཞེས་བརྗོད། དཀྱིལ་འཁོར་ལ་མེ་ཏོག་དབུལ་བ་ནི། འདི་ན་བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་བཞུགས་པ་ཡིན་ཏེ། སངས་རྒྱས་ཀྱི་ཡེ་ཤེས་གཅིག་ཉིད་གདུལ་བྱ་འདུལ་བའི་ཆེད་དུ་གཙོ་འཁོར་གྱི་རྣམ་པར་བསྟན་པ་ཙམ་མ་གཏོགས་ངོ་བོ་ལ་བཟང་ངན་མེད་མོད། འོན་ཀྱང་ལས་བསགས་པའི་ལྷ་ཞིག་ལ་འབབ་པར་ཤོག་ཅིག་སྙམ་པས། ཨོཾ་པྲ་ཏཱིཙྪ་བཛྲ་ཧོཿ ཞེས་གསུང་ཞིང་དཀྱིལ་འཁོར་ལ་མེ་ཏོག་ཕུལ་ཞིག་ཅེས་བརྗོད། དེས་ཀྱང་ཕུལ་ལ།
མེ་ཏོག་དེ་སློབ་དཔོན་གྱིས་བླངས་ནས་ཁྱེད་རང་གི་སྤྱི་བོར་བཞག་སྟེ། ཨོཾ་པྲ་ཏི་གྲིཧྣ་སྟྭཾ་ཨི་མཾ་སཏྭ་མ་ཧཱ་བ་ལ། ཞེས་པས་ལྷ་ལ་ངོ་སྤྲད། རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛོད། ། ཕྱེ་བས་སངས་རྒྱས་མཐོང་འགྱུར་བའི། ། རྡོ་རྗེའི་མིག་ནི་བླ་ན་མེད། ། ཧེ་བཛྲ་པ་ཤྱེ། ཞེས་པས་མིག་རས་དང་མ་རིག་པའི་སྒྲིབ་གཡོགས་བསལ་ཏེ་དཀྱིལ་འཁོར་བལྟར་གཞུག དཀྱིལ་འཁོར་བཟང་པོ་འདི་ལ་ལྟོས། །
ད་ནི་དད་པ་རབ་ཏུ་བསྐྱེད། ། ཁྱོད་ནི་སངས་རྒྱས་རིགས་སུ་སྐྱེ། ། སྔགས་དང་ཕྱག་རྒྱས་བྱིན་གྱིས་བརླབ། ། འགྲོ་བའི་ཕུན་ཚོགས་དངོས་གྲུབ་ཀྱང༌། ། ཐམས་ཅད་ཁྱོད་ལ་མངོན་དུ་འགྱུར། ། དངོས་གྲུབ་ཕྱིར་ནི་དམ་ཚིག་སྲུངས། ། གསང་སྔགས་དག་ལའང་བརྩོན་པར་གྱིས། ། དེ་ཡང་འདི་ན་འཕགས་པ་ལས་ཀྱི་སྒྲིབ་པ་ཐམས་ཅད་རྣམ་པར་སྤྱོད་པ་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་བཞུགས་པ་ཡིན་ཏེ། ཕྱི་རོལ་དུ་མེ་རི་རབ་ཏུ་འབར་བས་བསྐོར་བའི་བསྲུང་བའི་འཁོར་ལོའི་ནང་དུ་སྣ་ཚོགས་པདྨ་འདབ་མ་སོ་གཉིས་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་པ་སྒོ་བཞི་པ།
རྟ་བབས་བཞིས་མཛེས་ཤིང་སྟེང་ཐོག་རིམ་པ་གསུམ་དུ་ཕུབ་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་ལྷ་སྣམ་ཕྱོགས་ཀྱི་མདོག་ཅན་གྱི་དབུས་སུ་སྡོང་བུ་ཅུང་ཟད་དང་བཅས་པའི་པདྨ་འདབ་མ་བརྒྱད་པའི་ལྟེ་བ་དང༌། འདབ་མ་རྣམས་ལ་ཟླ་བའི་དཀྱིལ་འཁོར་རེ་རེ་དང་བཅས་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དབུས་སུ་བཅོམ་ལྡན་འདས་རྡོ་རྗེ་མི་འཁྲུགས་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་དང་ལྡན་པའི་གཡས་ས་གནོན་དང༌། གཡོན་མཉམ་གཞག་གི་ཕྱག་རྒྱ་མཛད་པའི་སྟེང་ན་རྡོ་རྗེ་རྩེ་ལྔ་པ་འཛིན་པ། དབུ་སྐྲ་རལ་པའི་ཐོར་ཅོག་སྤྱི་བོར་བཅིངས་ཤིང་ལྷག་མ་ཅུང་ཟད་ལྕང་ལོའི་ཚུལ་དུ་འཕྱང་བ། ལྷ་རྫས་ལས་གྲུབ་པའི་དར་གྱི་སྟོད་གཡོགས་དང་ཤམ་ཐབས་གསོལ་བ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ།
པདྨའི་འདབ་མ་བརྒྱད་ལ་ཤར་དུ་པདྨ་ཅན་དཀར་མོ་གཡས་དཔལ་བེའུ་འཛིན་པ། ལྷོར་འོད་ལྡན་མ་དམར་མོ་གཡས་པདྨ། ནུབ་ཏུ་མདངས་ལྡན་མ་སྔོན་མོ་གཡས་གདུགས། བྱང་དྲི་མེད་མ་ལྗང་གུ་གཡས་དུང༌། མེར་འཇིགས་བྱེད་མ་དཀར་མོ་གཡས་འཁོར་ལོ། སྲིན་པོར་རྣལ་འབྱོར་མ་སྔོན་མོ་གཡས་རྒྱལ་མཚན། རླུང་དུ་དཀར་ཤང་མ་དམར་སྐྱ་གཡས་བུམ་པ། དབང་ལྡན་དུ་ཡིད་གཞུངས་མ་ལྗང་གུ་གཡས་གསེར་ཉ་འཛིན་པ། ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་པས་རང་རང་གི་ཕྱག་མཚན་ཐུགས་ཀར་འཛིན་ཅིང༌། གཡོན་པ་དཀུར་བརྟེན་པ།
ནུ་འབུར་ཟུང་གི་མཛེས་ཤིང་ལང་ཚོ་ལ་བབ་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་ཟླ་བ་ལ་རྒྱབ་བརྟེན་ཞིང་སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། ཞེས་སམ། མི་ནུས་ན། ཤར་དུ་པདྨ་ཅན་དཀར་མོ་ནས། དབང་ལྡན་དུ་ཡིད་གཞུངས་མ་ལྗང་གུ་སྟེ་ཐམས་ཅད་ཀྱང་དར་དང་རིན་པོ་ཆེའི་རྒྱན་གྱིས་བརྒྱན་པ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པ་ནི། བརྟན་པ་ལྷ་སྟེ། མདོར་ན་བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་དགུའི་སྤྲུལ་པའི་དཀྱིལ་འཁོར་པ་དང་མངོན་སུམ་ལྟ་བུར་མཇལ་སྙམ་པའི་མོས་པ་མཛོད། དེས་དཀྱིལ་འཁོར་དུ་འཇུག་པའི་ཆོས་རྣམས་གྲུབ།
ཞུགས་ནས་མངོན་པར་དབང་བསྐུར་བ་ཞུ་བའི་ཡོན་དུ་མཎྜལ་ཕུལ་ནས། གསོལ་བ་འདེབས་པའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སོགས་ཀྱིས་གསོལ་བ་གདབ། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་གྱི་དབུས་སུ་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཁྱེད་རང་བཅོམ་ལྡན་འདས་རྡོ་རྗེ་མི་འཁྲུགས་པ་ཞེས་སོགས་ཀྱིས་བདག་བསྐྱེད་ཀྱི་སྐབས་བཞིན་བསྐྱེད། དེའི་སྟེང་དུ་བླ་བྲེ། གཡས་སུ་གདུགས། གཡོན་དུ་རྒྱལ་མཚན། མཐའ་སྐོར་ཀུན་དུ་དུང་ལ་སོགས་པའི་མཆོད་པའི་ཡོ་བྱད་བསམ་གྱིས་མི་ཁྱབ་པས་བསྐོར་ཏེ་ཡོད་པར་མོས། སློབ་དཔོན་གྱི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿཞེས་པས་སྤྱན་དྲངས་ཏེ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། སྐུར་བྱེད་ནམ་མཁའི་དཀྱིལ་འཁོར་གྱི་གཙོ་བོ་དང་སློབ་དཔོན་ལྷན་ཅིག་པས་བུམ་པ་ཡེ་ཤེས་ཀྱི་བདུད་རྩིའི་གང་བ་ཐོགས་ཏེ་ཁྱེད་རང་གི་སྤྱི་བོ་ནས་དབང་བསྐུར་བར་མོས་པ་མཛོད། ཇི་ལྟར་བལྟམས་པ་སོགས་དང༌། ཀཾ་ཀ་ནིའི་རྗེས་སུ་ཨོཾ་བཛྲ་ཨ་བྷི་ཥཱིཉྩ་མི། ཞེས་གསུང་ཞིང་དབང་བསྐུར་བས་ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་ཐམས་ཅད་དག་ནས། བདག་ཉིད་རྡོ་རྗེ་མི་འཁྲུགས་པའི་སྐུར་གྱུར་པ་བརྟན་པར་བྱས་པར་མོས་པ་མཛོད། ཅེས་བརྗོད། དམ་ཚིག་གི་ཕྱག་རྒྱ་སྤྱི་བོར་བཞག་སྟེ། ཨོཾ་སརྦ་ཏ་ཐཱ་ག་ཏོདྦྷ་ཝཱ་ཡ་སྭཱ་ཧཱ་ཞེས་ཅོད་པཎ་གྱིས་དབང་བསྐུར་ནས། དེ་ལ་ཨོཾ་བཛྲ་པུཥྤེ་ཨཱཿཧཱུྃ།
ཞེས་སོགས་ཀྱིས་མཆོད་པ་ནི་བྱ་རྒྱུད་ཀྱི་དབང་གི་དངོས་གཞིའོ། ། དེ་དག་གི་གནས་སྐབས་སུ་ཐོབ་པའི་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བགྱི་སྙམ་པས། གཙོ་བོས་ཇི་ལྟར་སོགས་ལན་གསུམ་དང༌། ཞེས་སྡོམ་པ་བཟུང་བ་ཁས་བླངས་ནས་དབང་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ་ནས། དེ་ལྟར་མཎྜལ་དུ་མ་ཟད་ལུས་ལོངས་སྤྱོད་རྣམས་སློབ་དཔོན་ལ་འབུལ། ཆ་ཤས་ནས་ལོངས་སྤྱད་དུ་གསོལ་སྙམ་པས། དེང་ནས་སོགས་ལན་གསུམ་བརྗོད། དེ་རྣམས་ཀྱི་སྒོ་ནས་ལས་སྒྲིབ་ཐམས་ཅད་རྣམ་པར་སྦྱོང་བ་རྡོ་རྗེ་མི་འཁྲུགས་པའི་དཀྱིལ་འཁོར་དུ་དབང་བསྐུར་བ་ཐོབ་པས་རང་གཞན་གྱི་དོན་རྒྱ་ཆེན་པོ་མཛད་པ་ཞུ། ཚེ་འདས་ལ་དབང་བསྐུར་བས་ལྷར་གྱུར་པ་ལ། ཨོཾ་སརྦ་ཏ་ཐཱ་ག་ཏ་བཛྲ་ཨ་ཀྵོ་བྷྱ་ཨརྒྷཾ་སོགས་དང༌།
ཆུ་གཉིས་སྔོན་འགྲོའི་ཉེར་སྤྱོད་ཀྱིས་མཆོད། གཟུང་འཛིན་རྡོ་རྗེ་བརྟན་པའི་ས། ། མེ་ལོང་ཡེ་ཤེས་ངོ་བོ་ཉིད། ། བདུད་འདུལ་ཆེན་པོའི་ཕྱག་རྒྱ་ཅན། ། ཕྱག་འཚལ་མི་བསྐྱོད་རྡོ་རྗེ་ལ། ། ཞེས་པས་བསྟོད། དབང་མ་བསྐུར་ན། ཚེ་ལས་འདས་པ་སྐད་ཅིག་གིས་རྡོ་རྗེ་མི་འཁྲུགས་པའི་སྐུར་གསལ་བའི་ཐུགས་ཀར་ཨ་ཡིག་གིས་མཚན་པར་གྱུར་པ་བསམས་ལ། མཆོད་བསྟོད་གོང་བཞིན་བྱ། ཟས་གཏད་བྱེད་ན།
འདོད་ཡོན་རྣམས་ལ་ཆབ་ཀྱིས་བྲན་ཏེ། ཨ་མྲྀ་ཏས་བསང༌། སྭ་བྷཱ་ཝས་སྦྱངས། ཨ་ཀཱ་རོ་སོགས་ལན་གསུམ་གྱིས་བྱིན་བརླབས། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་རྣམས། ། མོས་བློས་མཆོད་གནས་ལྷ་ལ་བདག་འབུལ་གྱི། ། བཞེས་ཤིག་བླ་མེད་བྱང་ཆུབ་ཐོབ་པར་ཤོག ། ཨོཾ་སརྦ་ཏ་ཐཱ་ག་ཏ་བཛྲ་ཨ་ཀྵོ་བྷྱ་རུ་པ་ཀཱ་མ་གུ་ཎ་པཱུ་ཛི་ཏེ་ཨཱཿཧཱུྃ། ཞེས་དང༌།
སྒྲ་དྲི་རོ་རེག་བྱ་རྣམས་ལའང་ཤབྡ་གནྡྷེ་ར་ས་སྤརྵེ་སོགས་བསྒྱུར་ཏེ་འབུལ་ལ། ཐམས་ཅད་ནམ་མཁའི་མཛོད་སོགས་བརྗོད། བྱང་བུ་བསྲེག་པ་ལ་འདི་ལྟར་ངེས་པར་བྱ་སྟེ། དབང་བསྐུར་བས་ཚེ་འདས་ཀྱི་རྣམ་པར་ཤེས་པ་མི་བསྐྱོད་པའི་རྣམ་པར་བཞུགས་པ་དེའམ། ཡང་ན་ཨ་དཀར་པོའི་རྣམ་པར་ཡར་ནམ་མཁའ་ལ་གནས་པར་མོས་ཤིང༌། དེ་ནས་ཕྱི་ནང་གི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པའི་ངང་ནས། འཁྲུལ་ངོར་སྣང་བའི་ཚེ་འདས་ཀྱིས་གཙོ་བྱས་སེམས་ཅན་ཐམས་ཅད་ཀྱི་སྡིག་སྒྲིབ་དང་སྡུག་བསྔལ་ཐམས་ཅད་བསྲེགས་ཤིང་སྦྱོང་དུ་རུང་བ་དཔེ་བུད་ཤིང་དང་ཆོས་མཚུངས་སུ་གནས་པའི་མིང་བྱང་ངམ་གཟུགས་ཀྱི་རྣམ་པ་ཅན་དུ་གནས་པ་དེ། སློབ་དཔོན་གྱིས་ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བར་ཤེས་པའི་བདག་མེད་རྟོགས་པའི་ཤེས་རབ་ཡེ་ཤེས་ཀྱི་མེ་དང་ཆོས་མཚུངས་སུ་གནས་པ་དེས་བསྲེགས་ཤིང་སྦྱངས་པས། འཁོར་བའི་སྡུག་བསྔལ་རྒྱུ་དང་བཅས་པ་ཡེ་ཤེས་ཀྱི་སྣང་བ་ཆེན་པོར་འབར་བར་མོས་ཏེ། སྟོང་ཉིད་ཡེ་ཤེས་འབར་བའི་མེས། །
ཚེ་འདས་སྒྲིབ་པའི་བུད་ཤིང་དང༌། ། འཁོར་བའི་སྡུག་བསྔལ་མ་ལུས་པ། ། ཡེ་ཤེས་སྣང་བར་འབར་གྱུར་ཅིག ། ཅེས་དང༌། ཀཾ་ཀ་ནི་བརྗོད་ཅིང་བསྲེག་གོ ། ལམ་སྦྱང་བསྟན་ནི། ནུབ་གོང་མ་རྣམས་ལ་མཆོད་པའི་རྗེས་དང༌། ནུབ་ཐ་མ་ལ་བྱང་བུ་བསྲེགས་པའི་རྗེས་ལ་བྱ་སྟེ། དྲིལ་བུ་གསིལ་ཞིང་མེ་ཏོག་གཏོར་ལ། དཀོན་མཆོག་རིན་ཆེན་དཔལ་ཞིང་དུ། །
དཀོན་མཆོག་རིན་ཆེན་ལས་བྱུང་བ། ། དཀོན་མཆོག་རིན་ཆེན་འོད་ཟེར་གྱི། ། རིན་ཆེན་ཕྲེང་བ་རྣམ་དག་པ། ། ཚོགས་ཀྱི་ལམ་དང་སྦྱོར་བའི་ལམ། ། མཐོང་བའི་ལམ་དང་བསྒོམ་པའི་ལམ། ། བླ་ན་མེད་པའི་ཁྱད་པར་ལམ། ། བྱང་ཆུབ་བར་ཆད་མེད་པའི་ལམ། ། རྣམ་པར་གྲོལ་བའི་ལམ་དག་ལ། ། བརྟེན་ནས་སྡིག་པ་ཀུན་སྦྱངས་ནས། ། འཕགས་པའི་ལམ་དེར་འགྲོ་བར་ཤོག །
ཨོཾ་རཏྣེ་རཏྣེ་མ་ཧཱ་རཏྣེ་རཏྣ་སཾ་བྷ་ཝེ། རཏྣ་ཀི་ར་ཎི་རཏྣ་མཱ་ལ་བི་ཤུདྡྷེ། ཤོ་དྷ་ཡ་སརྦ་པཱ་པཾ་ཧཱུྃ་ཕཊ། ཅེས་བརྗོད་ཅིང༌། ཚེ་འདས་ཀྱི་རྣམ་ཤེས་རྡོ་རྗེ་མི་འཁྲུགས་པའི་རྣམ་པར་གནས་པ་དེའམ། ཨ་དཀར་པོ་དྲི་མ་མེད་པའི་རྣམ་པ་ཅན་དེ་ཤར་ཕྱོགས་མངོན་པར་དགའ་བའི་ཞིང་ན་བཞུགས་པའི་བཅོམ་ལྡན་འདས་རྡོ་རྗེ་མི་འཁྲུགས་པའི་ཐུགས་ཀར་ཐིམ་པར་བསམས་ལ་རོལ་མོ་བྱའོ། ། པདྨ་འདམ་གྱིས་མ་གོས་ལྟར། ། སྲིད་གསུམ་དྲི་མས་མ་གོས་པའི། ། སྲིད་པའི་པདྨོ་ལས་བྱུང་བའི། ། མངོན་དགའི་ཞིང་དུ་སྐྱེ་བར་ཤོག །
ཨོཾ་པདྨེ་པདྨེ་པདྨ་ཨུདྦྷ་ཝེ་མ་ཧཱ་ཨ་བྷི་ནནྡཾ་གཙྪནྟུ་སྭཱ་ཧཱ། ཞེས་བརྗོད་ཅིང་མངོན་དགའི་ཞིང་དུ་སངས་རྒྱས་ཀྱི་ཐུགས་དང་དབྱེར་མེད་དུ་འདྲེས་ཏེ། སླར་ཡང་དེའི་ཐུགས་ཀ་ནས་བྱུང་སྟེ་མདུན་གྱི་པདྨའི་སྦུབས་སུ་བརྫུས་ཏེ་སྐྱེས་པར་བསམས་ལ་རོལ་མོ་བྱའོ། ། སྤྲོ་ན་དེའི་མཐར་མཆོད་པ་སོགས་ཀུན་རིག་ལྟར་བྱེད་ན། དེས་ཀྱང་རྡོ་རྗེ་མི་འཁྲུགས་པ་འཁོར་དང་བཅས་པ་ལ་མཆོད་ཞེས་པ་ཙམ་མ་གཏོགས་འདྲ། དཀྱིལ་ཆོག་དཀྱུས་སུ། གཤིན་པོ་རྗེས་འཛིན་རྒྱས་པ་ལ་མོས་ན། རྩ་རིག་གི་ཚབ་ཀཾ་ཀ་ནིས་བྱ་བ་དང༌། ལྷའི་མཚན་བསྒྱུར་བ་ཙམ་མ་གཏོགས་ཆོ་ག་གཞན་རྣམས་གཞན་ཕན་མཐའ་ཡས་ཀྱི་ལྷོ་སྒོའི་སྐབས་ནས་འབྱུང་བ་བཞིན་བྱས་པས་རུང་ངོ་ཞེས་གསུངས་པའི་དོན་ཏོ། ། གང་ལྟར་ཡང་ཚེ་འདས་ཀྱི་དོན་དུ།
འདི་ནས་ཉིང་མཚམས་སྦྱར་མ་ཐག ། དག་པའི་ཞིང་ཁམས་མངོན་དགའ་རུ། ། པདྨའི་སྙིང་པོ་དམ་པ་ལ། ། བརྫུས་ཏེ་སྐྱེ་བ་ལེན་པར་ཤོག ། དེ་བཞིན་གཤེགས་པ་མི་འཁྲུགས་རྒྱལ་པོའི་ཞིང༌། ། ཞེས་སོགས་ཀྱིས་སྨོན་ལམ་ཅི་ཤེས་བྱ་ཞིང་བདག་མེད་པའི་ལྟ་བའི་རྒྱས་གདབ་བོ། ། འདི་དག་ནི་གཤིན་པོ་རྗེས་འཛིན་ཁོ་ན་གཙོ་བོར་བྱས་པ་ཡིན་ནོ། ། གཉིས་པ་གསོན་པོ་རྗེས་འཛིན་ཏེ། སློབ་མ་དབང་བསྐུར་གྱི་དུས་སུ་ནི་ཕྱིར་བཟློག་དང་བཅས་པ་བྱེད་ན། གོང་གི་སྦྱོང་བ་ནས་བརྩམས་ཏེ་མཆོག་ཁྲུས་དམན་ཁྲུས་ཀྱི་བར་རམ།
གང་ལ་སེར་སྣ་སོགས་ཀྱི་ཤིས་བརྗོད་ཡན་ཆད་དང༌། མདུན་གྱི་ནམ་མཁར་སྐྱབས་ཡུལ་གོང་ལྟར་གསལ་བཏབ་ནས། གཙོ་བོ་རྒྱལ་བ་སོགས་ཀྱི་ཚེ། ཚེ་འདས་ཞེས་པའི་ཚབ་ཏུ་བདག་ཅག་དང་བདག་གི་ཞེས་པ་ཁ་བསྒྱུར་ཏེ་རྗེས་ཟློས་བྱར་གཞུག་གོ ། འགའ་ཞིག་སྐབས་འདིར་སྡིག་སྦྱང་གི་ཆེད་དུ་གསོན་བྱང་བསྲེག་པ་ལ་མོས་པ་ལྟར་ན། ཤོག་བུ་ལ་ཀཾ་ཡིག་ནག་པོ་ལ་སྦྱིན་བདག་གི་མིང་ཚེ་དང་ལྡན་པ་ཆེ་གེ་མོའི་སྡིག་པ་དང་སྒྲིབ་པ་ཐམས་ཅད་ཞེས་བྲིས་པ་མདུན་དུ་བཞག་ལ། སླར་ཡང་སྡིག་པ་སྦྱང་བའི་སླད་དུ་དམིགས་པ་འདི་བཞིན་མཛོད། སློབ་དཔོན་ལ་བཅོམ་ལྡན་འདས་རྡོ་རྗེ་མི་འཁྲུགས་པ་དངོས་ཡིན་སྙམ་པའི་མོས་གུས་བྱས་པས། དེའི་ཐུགས་ཀའི་ཧཱུྃ་ལས་འོད་ཟེར་དཔག་ཏུ་མེད་པ་འཕྲོས་པ་སྨིན་མཚམས་ནས་ཐོན་ཏེ། ཁྱེད་རང་གི་སྤྱི་བོ་ནས་མར་ཞུགས་ལུས་ཀྱི་ནང་ཐམས་ཅད་གང༌།
ཚེ་ཐོག་མ་མེད་པ་ནས་བསགས་པའི་ལས་ཀྱི་སྒྲིབ་པ་བག་ཆགས་དང་བཅས་པ་དུད་ཁུ་དང་སོལ་ཁུའི་རྣམ་པ་དཔག་ཏུ་མེད་པ་སྨན་པ་མཁས་པས་སྐྱུགས་སྨན་བཏང་བ་བཞིན་དུ། སྣ་བུག་དང་ཁ་སྒོ་བ་སྤུའི་བུ་ག་ཐམས་ཅད་ནས་ནག་ཉིལ་གྱིས་ཐོན་ཏེ། མདུན་གྱི་ཀཾ་ཡིག་ནག་པོ་དེ་ཉིད་ལ་ཐིམ་པར་མོས་ཏེ། ཀཾ་ཡིག་དེ་ཉིད་ཁྱེད་རང་གི་ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་བསྲེགས་ཤིང་སྦྱོང་དུ་རུང་བ་སོགས་གོང་བྱང་བུ་བསྲེགས་པའི་སྐབས་ལྟར་བརྡ་སྤྲད་ལ། སློབ་དཔོན་གྱིས་དཔལ་འབར་ཐོགས་ཏེ། སྟོང་ཉིད་ཡེ་ཤེས་འབར་བའི་མེས། ། ཚེ་ལྡན་སྒྲིབ་པའི་བུད་ཤིང་སོགས་དང༌། ཀཾ་ཀ་ནི་བཟླ་ཞིང༌། ཀཾ་ཡིག་བསྲེགས་ལ། སྦྱང་བྱའི་སྡིག་པ།
སྦྱོང་བྱེད་ཀྱི་ཐབས། སྦྱོང་བ་པོའི་གང་ཟག་སྟེ། འཁོར་གསུམ་རྣམ་པར་མི་རྟོག་པ་སྤྲོས་བྲལ་སྒྱུ་མ་ལྟ་བུར་ཤེས་པའི་རྒྱས་གདབ་བོ། ། མིང་བྱང་བསྲེགས་པའི་རོ་མ་དེ་ས་གཙང་སར་དོར་བར་བྱའོ། ། དེ་དག་ནི་ཕྱིར་བཟློག་གི་རིམ་པའོ། ། དེ་དང་འབྲེལ་བའམ་མ་འབྲེལ་ཀྱང་རུང་སྟེ། དབང་བསྐུར་བྱེད་ན། དངོས་གཞི་ཉིན་གཅིག་མ་ལྟར་ན། གོང་སེམས་བསྐྱེད་གསལ་བཏབ་པ་ནས་བཟུང་སྟེ། དངོས་གཞིའི་མཇུག
ཨོཾ་བཛྲ་པུཥྤེ་སོགས་ཀྱིས་མཆོད་པ་ནི། བྱ་རྒྱུད་ཀྱི་དབང་གི་དངོས་གཞིའོ་ཞེས་པ་ཡན་ཆད་སྔར་བཞིན་གྱི་མཐར། མཐའ་རྟེན་ལ་གནོད་པ་ཞི་བའི་ཆེད་དུ་བཀྲུ་བྱབ་བསྲུང་གསུམ་བྱ་བ་དང༌། ཤིས་པ་བྱ་བའི་ཕྱིར་བཀྲ་ཤིས་རྫས་བརྒྱད་སྦྱིན་པ་གཉིས་ལས། དང་པོ་ནི། སློབ་དཔོན་བཀྲ་ཤིས་ཀྱི་ལྷ་མོ་རྣམས་དང་ལྷན་ཅིག་པས་བུམ་པ་ཐོགས་ཏེ། ཁྲུས་གསོལ་བས་བུམ་པའི་ཆུས་ལུས་ཀྱི་ཕྱི་ནང་ཐམས་ཅད་ཁྱབ་སྟེ་སྒོ་གསུམ་གྱི་སྡིག་སྒྲིབ་དང་བར་དུ་གཅོད་པ་ཐམས་ཅད་བྱང་ཞིང་དག་པར་བྱས་པ་མོས་ཏེ། ཁྱེད་རང་རྣམས་ལ་ཁྲུས་གསོལ་བར་མོས་པ་མཛོད། ཀཾ་ཀ་ནི་སོགས་དང༌། འདི་ནི་ཁྲུས་མཆོག་ཅེས་སོགས་དང༌།
ཨོཾ་མངྒ་ལ་ཤྲཱི་ཛདྨ་ཛ་སྭཱ་ཧཱ། དེ་བཞིན་དུ། ཇི་ལྟར་བལྟམས་པ་སོགས་དང༌། པདྨ྾ ། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་མཛད་པ། ། གཏོང་བ་ཆུ་ཡིས་ལེགས་བསྒོས་ཆུ། ། ཁྲུས་ལེགས་མཛད་ལ་ཕྱག་འཚལ་ལོ། ། ཙྪ་ཏྲཾ་ག྾ འདི་ནི་ཚུལ་ཁྲིམས྾ ། ཁྲིམས་འཆལ་དྲི་མ྾ །
ཚུལ་ཁྲིམས་ཆུ་ཡིས྾ ། ཁྲུས་ལེགས་མཛད྾ ། ཤཾ་ཁ྾ འདི་ནི་བཟོད་པའི་རང྾ ། ཁོང་ཁྲོའི་དྲི་མ྾ ། བཟོད་པ་དྲི་ཡིས྾ ། ཁྲུས་ལེགས་མཛད་ལ྾ ། ཙཀྲ྾ འདི་ནི་བརྩོན་འགྲུས྾ ། ལེ་ལོའི་དྲི་མ྾ ། བརྩོན་འགྲུས་ཆུ་ཡིས྾ ། ཁྲུས་ལེགས་མཛད་ལ྾ །
དྷྭ་ཛ྾ འདི་ནི་བསམ་གཏན྾ ། རྣམ་གཡེང་དྲི་མ྾ ། བསམ་གཏན་དྲི་ཡིས྾ ། ཁྲུས་ལེགས་མཛད་ལ྾ ། ཀ་ལ་ཤ྾ འདི་ནི་ཤེས་རབ྾ ། ཤེས་འཆལ་དྲི་མ྾ ། ཤེས་རབ་དྲི་ཡིས྾ ། ཁྲུས་ལེགས་མཛད་ལ྾ ། ཉ་ཚ྾ ཞེས་པ་རྣམས་ལན་གཅིག་སྔོན་དུ་འགྲོ་བས། རྡོ་རྗེ་སློབ་མ་རྣམས་ཀྱིས་སརྦ་པཱ་པཾ་ ་་་་་སྡིག་པ་ཐམས་ཅད་ཞི་བའི་གཞི་ཚུགས།
བྷྱཿཤཱིནྟཾ་ཀུ་རུ་སྭཱ་ཧཱ། དེ་བཞིན་དུ་སྦྱར་ཏེ། སརྦ་ ་་་་་བགེགས་ཐམས་ཅད། བིགྷྣེ྾ སརྦ་ ་་་་་ནད་ཐམས་ཅད། རོ་གེ྾ སརྦ་ ་་་་་སྡང་བ་ཐམས་ཅད། དུཥྚེ྾ སརྦ་ ་་་་་གཟའ་ཐམས་ཅད། གྲ་ཧེ྾ སརྦ་ཛྙཱ་ ་་་་་རིམས་ཐམས་ཅད། རེ྾ སརྦ་བྱཱ་ ་་་་་གདུང་བ་ཐམས་ཅད། དྷི྾ སརྦ་ཨུ་པ་ ་་་་་ཉེ་བར་འཚེ་བ་ཐམས་ཅད། དྲ་བེ྾ སརྦ་ཨ་ཀཱ་ལ་ ་་་་་དུས་མ་ཡིན་པར་འཆི་བ་ཐམས་ཅད།
མྲྀ་ཏྱཱུ྾ སརྦ་དུརྶཝ་ ་་་་་རྨི་ལམ་ངན་པ་ཐམས་ཅད། པྣི྾ སརྦ་ མཚན་མ་ངན་པ་ཐམས་ཅད།་་་་་ དུརྨཱི་ཏེ྾ སརྦ་ཙི་ཏ་ ་་་་་ཅི་ཡང་རུང་བའི་རིགས་ཐམས་ཅད་ཞི་བའི་གཞི་ཚུགས། ཀུ་ལེ་བྷྱཿཤཱནྟིཾ་ཀུ་རུ་སྭཱ་ཧཱ། ཞེས་པས་བཀྲུས་ཏེ། བྱབ་པ་ནི། ཁར་ཆུ་ཅུང་ཟད་བཟུང་ལ་རྨ་བྱའི་སྒྲོའི་དབུས་སུ་ཟླ་བ་ལ་གནས་པའི་ཧཱུྃ་གི་མཐར་སྔགས་ཀྱི་ཕྲེང་བས་བསྐོར་བར་བསམས་ཏེ། རྡོ་རྗེ་དང་བཅས་པའི་སྒྲོས་ལུས་ལ་བྱབས་པས་ནད་རིམས་གདོན་བགེགས་ཐམས་ཅད་རྡོ་ཁབ་ལེན་གྱིས་ལྕགས་ལེན་པ་ལྟར་བླངས་ནས་ཕྱིར་དོར་བར་མོས་ཏེ། གཟུངས་ཀྱི་མཐར་རྡོ་རྗེ་སློབ་མ་རྣམས་ཀྱི་སརྦ་པཱ་པཾ་བྷྱཿཨ་པ་ནཱ་ཡ་སྭཱ་ཧཱ། དེ་བཞིན་དུ་གཞན་རྣམས་ལའང་སྦྱར་ཏེ་བྱབ།
སྡིག་སྒྲིབ་སྐྱུགས་པར་བསམས་ལ་ཁའི་ཆུ་སྣོད་དུ་ཕོའོ། ། བསྲུང་བ་ནི། ཁྱེད་རང་རྣམས་ཀྱི་སྤྱི་བོ་ལ་སོགས་པའི་གནས་རྣམས་སུ་རྡོ་རྗེས་རེག་པ་ལ་བརྟེན་ནས། དེ་ལས་དེ་འདྲ་བའི་རིགས་ཅན་བསམ་གྱིས་མི་ཁྱབ་པ་བྱུང་བས་ལུས་ལ་རྡོ་རྗེའི་གོ་གྱོན་ཏེ་བར་དུ་གཅོད་པ་གང་གིས་ཀྱང་གླགས་མི་རྙེད་པར་བྱས་སྙམ་དུ་མོས་པ་མཛོད། གཟུངས་ཀྱི་མཐར་རཀྵ་རཀྵ་ཞེས་དང༌། རྡོ་རྗེ་སློབ་མ་རྣམས་ཀྱི་སརྦ་པཱ་པཾ་བྷྱཿརཀྵ་རཀྵ་ཞེས་སོགས་སྦྱར་ལ། སྤྱི་བོ་མདུན་རྒྱབ་དཔུང་མགོ་གཉིས། པུས་མོ་གཉིས་ཏེ་གནས་བདུན་དུ་རྡོ་རྗེ་རྒྱ་གྲམ་དུ་བཞག་པས་བསྲུང་ངོ༌། ། ཤིས་པར་བྱ་བའི་སླད་དུ་བཀྲ་ཤིས་ཀྱི་རྫས་རྣམས་ལ་བུམ་ཆུ་གཏོར་ཏེ། བསང་སྦྱངས།
སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་ཀྱི་རྫས་བརྒྱད་རྡོ་རྗེ་སློབ་མ་རྣམས་ཀྱི་ཚེ་དང་བསོད་ནམས་དང་དཔལ་འབྱོར་རྒྱས་པར་བྱེད་པའི་ནུས་པ་དང་ལྡན་པར་གྱུར། ཨོཾ་མཾ་ག་ལ་ཨཥྚ་དྲ་བེ་ཧཱུྃ་ཞེས་པས་བྱིན་གྱིས་བརླབས་ནས། རིམ་པ་བཞིན་དུ་བྱིན་ལ། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་འོད་འཆང་མས་སོགས་ནས། བཀྲ་ཤིས་དེས་ཀྱང་བགེགས་ཀུན་ཞི་བྱེད་ཤོག ། ཅེས་དང༌། སླར་ཡང་དེ་དག་བརྟན་པར་བྱ་བའི་ཆེད་དུ། མེ་ཏོག་འཐོར་ཞིང༌། ཆེ་བའི་ཆེ་མཆོག་སོགས་ཀྱིས་བཀྲ་ཤིས་མདོར་བསྡུས་བརྗོད་ལ། རྡོ་རྗེ་སློབ་མ་རྣམས་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག
ཅེས་བརྗོད། དབང་གི་གནས་སྐབས་སུ་ཐོབ་ཅིང་ཁས་བླངས་པའི་དམ་ཚིག་ལ་བསྲུང་སྡོམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་སོགས་ཀྱིས་དམ་ཚིག་བསྡུས་ཏེ་ཁས་བླངས་ནས། དབང་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ། ལུས་དང་ལོངས་སྤྱོད་ཐམས་ཅད་སློབ་དཔོན་ལ་འབུལ། ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེངས་ནས་བརྩམས་ཏེ་སོགས་བརྗོད་དེ། སློབ་མ་རང་གནས་སུ་གཏང༌། རྗེས་ཆོག་གི་མཆོད་པ་ཁ་གསོས་ལ་བྱིན་གྱིས་བརླབས་པ་སོགས་དཀྱུས་ལྟར་བྱས་པས་གྲུབ་བོ། ། གལ་ཏེ་སྟ་གོན་དང་དངོས་གཞི་ཉིན་གཉིས་པ་བྱེད་ན་ཆོ་གའི་དཀྱུས་ནས་འབྱུང་བ་ཇི་ལྟ་བ་བཞིན་བདག་བསྐྱེད་སྔོན་དུ་བཏང་ནས།
ས་ལྷ་སྟ་གོན་དང༌། ལྷ་སྟ་གོན་དང༌། བུམ་པ་སྟ་གོན་གྲུབ་ནས། སློབ་མ་སྟ་གོན་ནི། དཀྱིལ་འཁོར་ཡོལ་བས་བཅད་ནས་སློབ་མ་རྣམས་བོས་ཏེ་འཁོད་པ་ལ། སེམས་བསྐྱེད་གསལ་གདབ་པ་སོགས་བཤད་པ་དཀྱུས་ལྟར་བྱ་ཞིང༌། དངོས་གྲུབ་ཀྱི་མཚན་ལྟས་བརྟག་པའི་སླད་དུ་སོ་ཤིང་སྦྱིན་པའི་སྐབས། བུམ་ཆུ་གཏོར་ཞིང་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོ་མེ་ཏོག་གི་ཅོད་པཎ་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར། ཞེས་དང༌།
ཨ་མྲྀ་ཏས་བྱིན་གྱིས་བརླབས་པའི་སོ་ཤིང་ཐལ་མོ་སྦྱར་བའི་བར་དུ་སྔགས་དེ་ཉིད་ཀྱིས་སྦྱིན་ཏེ། སོ་བྲུད་པ་བཞིན་བྱས་པས་སྡིག་སྒྲིབ་ཐམས་ཅད་སྐྱུགས་པར་བསམས་ལ། སོ་ཤིང་གི་རྭ་བ་ཚོམ་བུ་དགུ་བཀོད་པའི་དབུས་སུ་ཅང་མི་སྨྲ་བར་དོར་ཅིག དེ་ཡང་རྩེ་མོ་རང་ངམ་སྟེང་དུ་ཕྱོགས་ན་མཆོག་གི་དངོས་གྲུབ། ཤར་དུ་ཕྱོགས་ན་འབྲིང་གི་དངོས་གྲུབ། ཕྱོགས་མཚམས་གཞན་རྣམས་སུ་ཕྱོགས་ན་འཇིག་རྟེན་པའི་དངོས་གྲུབ། འོག་ཏུ་ཕྱོགས་ན་ས་འོག་གི་དངོས་གྲུབ་འགྲུབ་པར་འགྱུར་རོ། ། སྒོ་གསུམ་གྱི་དྲི་མ་སྦྱང་བའི་སླད་དུ་ཁྱོར་ཆུ་བླུད་པ་ནི། ཨ་མྲྀ་ཏེ་བཟླས་པའི་ཆུ་ཨོཾ་ཧྲཱིཿབི་ཤུདྡྷ་སརྦ་དྷརྨཱཿསརྦ་པཱ་པཾ་ནི་ཙཾ་སྱ་སཾ་ཤོ་དྷ་ཡ་སརྦ་བི་ཀལྤཱ་ན་ཨ་པ་ན་ཡ་ཧཱུྃ་ཞེས་ལན་བདུན་གྱིས་བྱིན་གྱིས་བརླབས་པའི་ཁྱོར་ཆུ་སྔགས་དེ་ཉིད་ཀྱིས་ལན་གསུམ་སྦྱིན་ནོ། ། བར་ཆད་བསྲུང་བའི་སླད་དུ་སྲུང་སྐུད་སྦྱིན་པ་ནི།
སྲུང་སྐུད་ལས་བུམ་ཆུས་གཏོར་ཞིང་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲུང་སྐུད་དམར་པོ་རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པ་རྡོ་རྗེའི་མདུད་པ་གསུམ་བཏབ་པ། རྡོ་རྗེ་སློབ་མ་རྣམས་ཀྱི་བར་ཆད་བསྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ས་བོན་ལས་འོད་ཟེར་འཕྲོས་པས་སྟ་གོན་གྱི་ལྷའི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་སྲད་བུ་ལ་ཐིམ་ཞེས་བྱིན་གྱིས་བརླབས་པའི་སྲུང་སྐུད་དེ་ཉིད། སློབ་མ་སྐྱེས་པའི་དཔུང་པ་གཡོན་དང་བུད་མེད་ཀྱི་གཡས་པར་གཙོ་བོའི་སྔགས་བཟླ་ཞིང་བཅིངས་ལ། བུམ་ཆུ་གཏོར། ཡིག་བརྒྱས་བརྟན་པར་བྱའོ། ། རྩྭ་ཀུ་ཤའི་སྔས་སྟན་སྦྱིན་པ་ནི། ཀུ་ཤའི་ཕོན་པོ་ཆེ་ཆུང་གཉིས་བསང་སྦྱངས། སྟོང་པའི་ངང་ལས་དྷཱིཿདང་ཧ་ལས་བྱུང་བའི་ཀུ་ཤ་ཆེ་ཆུང་གཉིས་རྩ་བ་དང་རྩེ་མོ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པའི་ནུས་པ་དང་ལྡན་པར་གྱུར།
ཅེས་དང༌། དྷཱིཿཧ་བཟླས་པས་བྱིན་གྱིས་བརླབས་ནས། ཀུ་ཤ་ཆེ་བ་གཡས་སུ་དྷཱིཿདང༌། ཆུང་བ་གཡོན་དུ་ཧ་བཟླས་པས་སྦྱིན་ནོ། ། ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་ནི། འཇིག་རྟེན་དུ་ནི་ཀུན་མཁྱེན་དག ། ཅེས་སོགས་བརྗོད། དེའི་དོན་ནི། འཇིག་རྟེན་ན་ཨུ་དུམ་ཝཱ་རའི་མེ་ཏོག་དཀོན་པ་ལྟར་སོགས་ནས། འདིའི་དངོས་གཞི་སང་ཉིན་འབྱུང་བ་ཡིན་ནོ་ཞེས་པའི་བར་དཀྱུས་ལྟར་དང༌།
རྗེས་ཀྱི་ཆོ་ག་རྣམས་དཀྱུས་ལྟར་བྱའོ། ། དངོས་གཞིའི་ཆོ་ག་སྒྲུབ་པ་དཀྱུས་ལྟར་དང༌། བརྡ་སྤྲོད་ཀྱི་འགོར་སེམས་བསྐྱེད་གསལ་གདབ་ནས། འདིར་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལ། འཇུག་སྒོ་མང་དུ་ཡོད་པ་ལས། འདིར་འཕགས་པ་ལས་ཀྱི་སྒྲིབ་པ་རྣམ་པར་སྦྱང་བའི་གཟུངས་ཀྱི་ཆོ་ག་བགྱིད་པ་ལ་བཅོམ་ལྡན་འདས་རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་དུ་དབང་བསྐུར་བ་ལ་སྟ་གོན་གྱི་རིམ་པ་རྣམས་ཁར་སང་གི་གནས་སྐབས་སུ་སོང་ཟིན། གཉིས་པ་དངོས་གཞི་ལ་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པ་དང༌། ཞུགས་ནས་དབང་བསྐུར་བ་གཉིས་ལས། དང་པོ་སོགས་གོང་གཤིན་པོ་རྗེས་འཛིན་གྱི་སྐབས་ལྟར་བརྗོད་པས་གྲུབ་བོ། ། གསུམ་པ་མཇུག་ཕན་ཡོན་བསྟན་པ་ནི།
ལས་ཀྱི་སྒྲིབ་པ་རྣམ་པར་སྦྱོང་བའི་གཟུངས་ལས། ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི་ཏྲཱ་ས་ནི། པྲ་ཏི་ཧ་ན་པྲ་ཏི་ཧ་ན། སརྦ་ཀརྨ་པ་རཾ་པཱ་ར་ཎི་མེ་སྭཱ་ཧཱ། གཟུངས་སྔགས་འདིའི་ཆོ་ག་ནི་འདི་ཡིན་ཏེ། རྟག་ཏུ་བཟླས་བརྗོད་བྱས་ན་ལས་གཅིག་ནས་གཅིག་ཏུ་བརྒྱུད་པ་ཐམས་ཅད་རྣམ་པར་དག་པར་འགྱུར་རོ། །
དུས་གསུམ་དུ་བཟླས་བརྗོད་བྱས་ན་མཚམས་མེད་པ་ལྔ་ཡང་བྱང་བར་འགྱུར་རོ། ། ལན་གཅིག་བཟླས་བརྗོད་བྱས་ན་ལྟས་ངན་པ་དང་བཀྲ་མི་ཤེས་པ་རྣམས་མེད་པར་འགྱུར་རོ། ། ལུས་ལ་འཆང་ངམ་གླེགས་བམ་ལ་བྲིས་ནས་མགུལ་དུ་ཐོགས་ཏེ་འཆང་ན་དུས་མ་ཡིན་པར་འཆི་བ་རྣམས་གཏན་དུ་འབྱུང་བར་མི་འགྱུར་རོ། ། གང་ཞིག་སྙིང་རྗེས་ནོན་ཏེ་རི་དྭགས་དང༌། བྱ་དང༌། མི་དང༌། མི་མ་ཡིན་པ་རྣམས་ཀྱང་རུང་སྟེ་འཆི་བའི་རྣ་ཁུང་དུ་བརྗོད་ན་དེ་ངན་སོང་དུ་འགྲོ་བར་མི་འགྱུར་རོ། ། ཡང་ན་ཤི་སྟེ་དུས་ལས་འདས་ན་ཤི་འཕོས་པའི་མིང་ནས་སྨོས་ཏེ་དེའི་ཕྱིར་བྱམས་པ་དང་སྙིང་རྗེས་ལན་བརྒྱའམ་སྟོང་ངམ་འབུམ་བརྗོད་ན་དེ་སེམས་ཅན་དམྱལ་བར་སྐྱེས་སུ་ཟིན་ཀྱང་དེའི་མོད་ལ་ཐར་བར་འགྱུར་རོ། ། སའམ་ཏིལ་ལམ་ཡུངས་ཀར་རམ་ཆུ་གང་ཡང་རུང་བ་ལ་བཟླས་བརྗོད་བྱས་ཏེ། ཤི་བའི་ལུས་ལ་གཏོར་རམ།
ཁྲུས་བྱས་ནས་དེའི་འོག་ཏུ་འཆད་པའམ། ཡང་ན་མཆོད་རྟེན་གྱི་ནང་དུ་བཅུག་སྟེ་བཞག་ལ། རིག་སྔགས་ཀྱང་བྲིས་ནས་མགོ་ལ་བཏགས་ན། དེ་ངན་སོང་དུ་སྐྱེས་པ་ཡང་ཞག་བདུན་གྱིས་གདོན་མི་ཟ་བར་ཐར་ཏེ། བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར་འགྱུར་བའམ། ཡང་ན་རང་གི་སྨོན་ལམ་གྱི་དབང་གིས་སྐྱེ་བར་འགྱུར་རོ། ། གང་ཞིག་ཟླ་བ་ཉ་བའི་ཚེ་ཁྲུས་བྱས་ལ་གཙང་མར་བྱས་ཏེ། དུས་གསུམ་དུ་གོས་བརྗེ་ཞིང་ཁ་ཟས་མི་བཟའ་བའམ། ཡང་ན་ཁ་ཟས་དཀར་བག་བཟའ་ཞིང༌། སྐུ་གདུང་དང་མཆོད་རྟེན་དུ་གང་གི་མིང་དང་ལྡན་པས་ལན་འབུམ་བཟླས་བརྗོད་བྱས་ན་དེ་ངན་སོང་ནས་ཐར་ཏེ་གནས་གཙང་མའི་ལྷའི་རིས་སུ་སྐྱེས་ནས་སྒྲུབ་པ་པོའི་ཐད་དུ་འོངས་ཏེ་མཆོད་པར་བྱེད་ལུས་ཀྱང་སྟོན་ལ།
ལེགས་སོ་ཞེས་བྱ་བ་ཡང་བྱིན་ནས་ལན་གསུམ་བསྐོར་བ་བྱས་ཏེ་མི་སྣང་བར་འགྱུར་རོ། ། དེའི་མིང་བྲིས་ལ་གཟུངས་སྔགས་བཟླས་བརྗོད་བྱེད་ཅིང་མཆོད་རྟེན་འབུམ་བྱས་ལ་གདུགས་དང་རྒྱལ་མཚན་དང་བ་དན་ལ་སོགས་པས་ལེགས་པར་མཆོད་ནས་རྒྱ་མཚོ་ཆེན་པོ་དང༌། ཡང་ན་ཆུ་ཀླུང་དུ་བཏང་ན་དེས་སེམས་ཅན་དམྱལ་བ་ལ་སོགས་པ་ནས་ཐར་བར་འགྱུར་རོ། ། ཞེས་འདིའི་གཟུངས་སྔགས་བཟླས་བརྗོད་སོགས་བྱས་པ་ཙམ་གྱིས་ཕན་ཡོན་དེ་ལྟར་འབྱུང་བ་བཤད་ན། འདིའི་སྒྲུབ་པའི་ཐབས་དང་གཟུངས་ཀྱི་ཆོ་ག་དབང་བསྐུར་བ་ལ་སོགས་པ་ཚུལ་བཞིན་སྒྲུབ་པའི་ཕན་ཡོན་དཔག་ཏུ་མེད་པ་འབྱུང་བའི་ཚུལ་ཤེས་པར་བྱས་ནས་སྐལ་བ་དང་ལྡན་པས་ཉམས་སུ་བླང་བ་ལ་ཤིན་ཏུ་འབད་པར་བྱའོ། ། སྨྲས་པ། བྱ་རྒྱུད་རྡོ་རྗེ་རིགས་ཀྱི་མི་འཁྲུགས་པའི། ། ཆོ་ག་ལས་སྒྲིབ་རྣམ་པར་སྦྱོང་བའི་སྐབས། ། གཤིན་གསོན་རྗེས་སུ་འཛིན་པའི་ཁྱད་ཆོས་ཀྱི། ། སོམ་ཉིའི་མུན་པ་འཕྲོག་པའི་སྒྲོན་མ་བྱས། །
འདིས་ཀྱང་རྒྱལ་བ་གཉིས་པ་ཨེ་ཝཾ་པ། ། ཡབ་སྲས་བཞེད་གཞུང་འཁྲུལ་རྟོག་གིས་དབེན་པ། ། སྤྲིན་བྲལ་ཉི་མའི་འོད་བཞིན་ཆེས་གསལ་བས། ། འགྲོ་བའི་ལས་སྒྲིབ་སྦྱོང་བའི་མཐུ་ལྡན་ཤོག ། ཅེས་ཀུན་མཁྱེན་དཀོན་མཆོག་ལྷུན་གྲུབ་པས་མཛད་པའི་རྡོ་རྗེ་མི་འཁྲུགས་པའི་ཆོ་ག་ལས་སྒྲིབ་རྣམ་སྦྱོང་གི་གཤིན་གསོན་རྗེས་འཛིན་སྐབས་ཀྱི་ཟུར་རྒྱན་སོམ་ཉིའི་མུན་སེལ་སྒྲོན་མ་ཞེས་བྱ་བ་འདི་ནི། ལྷ་རྒྱལ་སྲང་གི་བླ་མ་རབ་དཀར་ལྷུན་གྲུབ་དང་སངས་རྒྱས་གྲགས་པ་རྣམ་གཉིས་གསུང་གིས་བསྐུལ་ངོར་བནྡེ་ངག་དབང་ཚུལ་ཁྲིམས་རིན་ཆེན་དུ་བོད་པས་རབ་བྱུང་མེ་ཟླའི་ལྕགས་ཡོས་ཀྱི་ཞག་གི་ཕུང་པོ་ཁྲུམས་ཀྱི་ཟླ་བའི་ཚེས་དགེ་བར་ལྷུན་གྲུབ་སྟེང་གི་རྒྱལ་ཁབ་གྲགས་པའི་མུ་ཁྱུད་ཀྱི་བསྟི་གནས་སུ་བྲིས་པ་སརྦ་མངྒ་ལཾ།། ༈ །།དཔལ་ལྡན་བླ་མ་འཁོར་ལོའི་མགོན་པོ་དང༌། ། དབྱེར་མེད་ལྷག་པའི་ལྷ་དེར་གུས་བཏུད་དེ། ། རྨི་ངན་བཟློག་དང་འཆི་བ་བསླུ་བའི་ཕྱིར། ། ཟབ་མོའི་གདམས་པ་འདྲི་ལ་གནང་བ་སྩོལ། །
དེའང་འདིར་དབང་དུས་སུ་རྨི་ལམ་ངན་པ་བཟློག་པ་དང༌། ཐུན་མོང་དུ་འཆི་བ་བསླུ་བའི་ཕྱིར། སངས་རྒྱས་སྤྱན་གྱི་རྣལ་འབྱོར་ཉམས་སུ་ལེན་པ་ལ། མདུན་གྱི་ནམ་མཁར་བླ་མ་དང་དབྱེར་མེད་པའི་སངས་རྒྱས་སྤྱན་མ། སྐྱབས་ཡུལ་དཀོན་མཆོག་གསུམ་གྱིས་བསྐོར་ནས་བཞུགས་པ་ལ། སྐྱབས་འགྲོ་ཅི་ནུས་དང༌། སེམས་བསྐྱེད་སྤྱི་ལྟར་ལན་གསུམ་བྱས་ལ། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་རང་དང་བསྲུང་བྱ་དབྱེར་མེད་པའི་སེམས་ཉིད་ཀྱི་ངོ་བོ་ཡི་གེ་ལཾ་དཀར་པོ་དེ་ལས་འོད་ཟེར་འཕྲོས། ལུས་ཕྱི་ནང་གི་སྒྲིབ་པ་ཐམས་ཅད་སྦྱངས་ནས་དྲི་མ་མེད་པའི་འོད་དུ་གྱུར། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གིས་པདྨ་དང་ཟླ་བའི་གདན་ལ་སངས་རྒྱས་སྤྱན་མ་སྐུ་མདོག་དཀར་མོ་ཞལ་གཅིག་ཕྱག་གཉིས་མ།
ཕྱག་གཡས་འཁོར་ལོའི་ལྟེ་བར་མིག་གི་འབྲས་བུས་མཚན་པ་དང༌། གཡོན་གདན་ལ་བརྟེན་ཅིང་སྡོང་པོའི་རྩེར་པདྨ་དཀར་པོའི་དབུས་ན་མིག་གི་འབྲས་བུ་ཡོད་པ་འཛིན་པ། ལང་ཚོ་དར་ལ་བབ་ཅིང་དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པ། དེའི་ཐུགས་ཀར་ཟླ་བ་ཁ་སྦྱོར་གྱི་བར་དུ་རང་ ་་་་་གཞན་དོན་གྱི་ཚེ་རང་དང་བསྲུང་བྱའི་ཞེས་བརྗོད། གི་མིང་ཡིག་ཡོད་པའི་ཕྱི་ནས། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷ་ལོ་ཙ་ནེ་སརྦ་ཨརྠ་སཱ་དྷ་ནེ་སྭཱ་ཧཱ། ཞེས་པའི་སྔགས་ཀྱིས་རྒྱ་གྲམ་དུ་དཀྲིས་པས། དུས་མིན་འཆི་བའི་འཇིགས་པ་ཐམས་ཅད་ཀྱིས་མི་ཚུགས་པར་བསྲུང་བར་གྱུར་པར་བསམས་ལ། ཨོཾ་རུ་རུ་སྥུ་རུ་ནས་སྭཱ་ཧཱ།
ཞེས་པ་གཙོ་བོར་བཟླ་ཞིང༌། མཇུག་ཏུ་སྔགས་དེའི་སྭཱ་ཧཱའི་གོང་དུ་སརྦ་ཨ་ཀ་ལ་མྲྀ་ཏྱུཾ་ཤཱནྟིཾ་ཀུ་རུ་སྭཱ་ཧཱ། ཞེས་པའང་ཅུང་ཟད་བཟླས་མཐར། སྤྱན་གྱིས་འཁོར་ལོ་མཛེས་མ་སྟེ། ། འཆི་བ་སློང་བར་བྱེད་པའི་མཆོག ། བདག་ཅག་སྡུག་བསྔལ་ཉེན་པ་ལ། ། བྱིན་གྱིས་བརླབ་པར་མཛད་དུ་གསོལ། ། ཞེས་དང༌། རླུང་བུམ་པ་ཅན་ཅི་རིགས་པར་བསྒོམ། བཅོམ་ལྡན་འདས་མ་སངས་རྒྱས་སྤྱན་མས་བདག་དང་སེམས་ཅན་ཐམས་ཅད་ལ་དུས་མ་ཡིན་པར་འཆི་བའི་འཇིགས་པ་ཐམས་ཅད་བསལ་ཏེ།
འཆི་མེད་ཚེའི་དངོས་གྲུབ་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ་ནས། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱིས་རྣམ་པར་གྱུར་ཏེ་རང་ལ་ཐིམ་པར་བསམས་ལ། དགེ་བ་འདི་ཡིས་མྱུར་དུ་བདག ། སངས་རྒྱས་སྤྱན་མ་འགྲུབ་གྱུར་སོགས་ནས། ས་ལ་འགོད་པར་ཤོག ལོ་བརྒྱ་ཐུབ་ཅིང་སྟོན་བརྒྱ་སོགས་བཀྲ་ཤིས་བསྔོ་སྨོན་གྱིས་མཐའ་བརྒྱན་པར་བྱའོ། ། བརྩེ་ཆེན་སྙིང་པོའི་ཐུགས་ཀྱི་བུམ་བཟང་ལས། ། འཆི་མེད་རིང་འཚོར་སྦྱིན་པའི་ཟིལ་དངར་འདི། ། འདྲེན་མཆོག་གོང་མའི་གསུང་དོན་གསལ་ཕྱིར་བྲིས། །
དགེ་བས་འགྲོ་བའི་དལ་རྟེན་རིང་འཚོར་ཤོག ། ཅེས་སངས་རྒྱས་སྤྱན་མའི་སྒྲུབ་ཐབས་འདིའང་ཚུལ་རིན་གྱིས་སོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
