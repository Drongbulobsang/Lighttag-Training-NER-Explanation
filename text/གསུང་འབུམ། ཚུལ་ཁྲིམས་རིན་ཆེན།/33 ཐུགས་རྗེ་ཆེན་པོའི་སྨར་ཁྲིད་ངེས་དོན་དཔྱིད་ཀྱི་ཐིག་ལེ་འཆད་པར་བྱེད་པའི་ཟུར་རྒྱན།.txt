གསུང་འབུམ། ཚུལ་ཁྲིམས་རིན་ཆེན།
པོད ༣༣
ཐུགས་རྗེ་ཆེན་པོའི་སྨར་ཁྲིད་ངེས་དོན་དཔྱིད་ཀྱི་ཐིག་ལེ་འཆད་པར་བྱེད་པའི་ཟུར་རྒྱན།
༼ང་༽ ༄༅། །མཧཱཀཱརུཎིཀཔྲིཡོནཡཱནཱརྠནིཤྩཡབསནྟནྟིལཀབྷཱཥཎསྱཀཊཱལཾཀཱརནཱམབིཛཧཱརཾ།།
༄༅། །ཐུགས་རྗེ་ཆེན་པོའི་སྨར་ཁྲིད་ངེས་དོན་དཔྱིད་ཀྱི་ཐིག་ལེ་འཆད་པར་བྱེད་པའི་ཟུར་རྒྱན་ཞེས་བྱ་བ་བཞུགས་སོ།། ན་མོ་གུ་རུ་མ་ཧཱ་ཀཱ་རུ་ཎི་ཀཱ་ཡ། དུས་གསུམ་སངཾས་རྒྱསཾ་ཀྱིས་ཀུན་གྱིས་གཤེགས་པའི་ལམ། ། མ་ལུས་ལེགས་པར་འདོམས་པའི་བློ་གྲོས་ཅན། ། དཔཾལ་ལྡན་བླ་མ་ཕྲིན་ལས་བཟཾང་པོ་དང༌། ། འཕགས་མཆོག་ཕྱག་ན་པདྨས་རྟག་ཏུ་སྐྱོངས། ། ཆོས་བརྒྱད་རྟོག་པའི་བགོ་བ་ཟེགས་བྱས་པ། ། ཆོག་ཤེས་བག་ཡོད་ལྡན་པའི་རྒྱས་བཏབ་ནས། །
སྒྲུབ་ལ་བརྩོན་པས་ཚེ་འདིར་ལྷག་པའི་ལྷ། ། ངེས་པར་གྲུབ་པའི་སློབ་དཔོན་ཚེམ་བུ་པ། ། དེ་ལས་འོངས་པའི་གསང་ཆེན་སྔགས་ཀྱི་ལམ། ། ཀུན་ཚང་ནོར་པ་མེད་པའི་དམར་ཁྲིད་ཅེས། ། འཕྲིན་ཡིག་ཕྱོགས་བྲལ་མཁས་པའི་སྙིང་ག་རུ། ། རྣམ་གསལ་གང་དེ་འཆད་པའི་ཟུར་རྒྱན་བརྩམ། ། འདིར་བསིལ་ལྡན་ཁ་བའི་ལྗོངས་ཀྱི་གྲུབ་པའི་དབང་ཕྱུག་ཆེན་པོ་གཉེན་ཚེམ་བུ་པའི་ལུགས་ཀྱི་ཐུགས་རྗེ་ཆེན་པོའི་དམར་ཁྲིད་ཅེས་ཡོངས་སུ་གྲགས་པ་དེ་ཉིད་འཆད་པ་ལ། རྣལ་འབྱོར་བླ་ན་མེད་པའི་དཀྱིལ་འཁོར་དུ་དབང་ཐོབ་པའི་སློབ་མ་རྣམས་བསྡུས་ནས་གྲལ་ལ་འཁོད་པར་མེ་ཏོག་བཀྱེ་བ་གྲུབ་ནས། དཔོན་སློབ་ཐམས་ཅད་ཀྱིས་ངག་ཏུ། བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
ཨོཾ་བཛྲ་ས་ཏྭ་ས་མ་ཡ་ཞེས་སོགས་ཀྱིས་རྡོ་རྗེ་སེམས་དཔའ་འམ། བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་ལ་ཕྱག་འཚལ་ལོ་ཞེས་དང༌། ཧེ་རུ་ཀའི་ཡི་གེ་བརྒྱ་པ་གང་རུང་མྱུར་བར་ཉེར་གཅིག་ཙམ་བཟླས་པའི་མཐར། དེ་དང་བསྟུན་པའི་མཇུག་གི་བཤགས་སྡོམ་ཕྱག་འཚལ་བསྟོད་དེའམ་བདག་ནི་མི་ཤེས་སོགས་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ་ཞེས་པའི་བར་བརྗོད། དེ་ནས་ཤེས་ཤིང་ནུས་ན་དམར་ཁྲིད་བརྒྱུད་པའི་གསོལ་འདེབས་ཞིག་སློབ་དཔོན་གྱིས་བསྐུལ་ནས་འདོན། དེ་བར་མཆོད་གཡོག་པས་ཟླུམ་གཏོར་བཤམས་པ་ལ་ཆབ་ཀྱིས་བྲིན། སློབ་དཔོན་གྱིས། ཨོཾ་ཨཱཿཧཱུྃ་ཧོཿ ཨོཾ་ཨཱཿཧཱུྃ་ཧ་ཧོ་ཧྲཱིཿརྣམས་ལན་གསུམ་གྱིས་བྱིན་གྱིས་བརླབས་ནས། ཕཻཾ་བཛྲ་ཨ་ར་ལི་ཧོཿ
ཛཿཧཱུྃ་བཾ་ཧོཿ ཌཱ་ཀི་ནཱི་ས་མ་ཡ་སྟྭཾ་དྲྀ་ཤྱ་ཧོཿ ཨོཾ་ཁ་ཁ་ཁཱ་ཧི་ཁཱ་ཧི་སརྦ་ཡཀྵ་སོགས་ལན་གསུམ་དང༌། ཨོཾ་བཛྲ་པུཥྤེ་སོགས་ནས་ཤབྡའི་བར་དང༌། ཨོཾ་སརྦ་ཌཱ་ཀི་ནཱི་ས་པ་རི་ཝཱ་ར་ཨོཾ་ཨཱཿཧཱུྃ། ལྷ་ཡི་ཚོགས་རྣམས་མ་ལུས་དང་ཞེས་སོགས་ནས་ཡིད་ལ་འདོད་པ་ཀུན་འགྲུབ་ཤོག་ཅེས་པའི་བར་བརྗོད་ལ། མཐེབ་སྲིན་གྱིས་སེ་གོལ་དང༌། ཨོཾ་བཛྲ་མུཿཞེས་པས་གཤེགས་སུ་གསོལ་ལོ། ། གཞན་རྣམས་ཀྱིས་བརྒྱུད་འདེབས་སོགས་ཀྱི་མཐའ་རྫོགས་མ་ཐག་ནས། མཆོད་གཡོག་པས་མཎྜལ་བསྐུལ་ནས་ཐམས་ཅད་ཀྱིས་མཎྜལ་འབུལ།
དེ་ནས་སློབ་དཔོན་གྱིས་ཟང་ཟིང་མེད་པའི་བྱམས་པ་དང་འཁོར་བ་ལས་བསྒྲལ་འདོད་ཀྱི་སྙིང་རྗེ་ཆེན་པོ་དང་ལྡན་བཞིན་པས། འོ་ནམ་མཁའ་དང་མཉམ་པའི་སོགས་ཀྱིས་སེམས་བསྐྱེད་གསལ་བཏབ་ནས། ཉི་མ་དང་པོ་ལ། དེ་ལ་འདིར་གང་གསན་པར་བྱ་བའི་དམ་པའི་ཆོས་ནི་བླ་མ་རྣམས་ཀྱི་སྙན་ནས་སྙན་དུ་བརྒྱུད་པ་བར་མ་ཆད་པ་ཞེས་སོགས་ནས། དམར་ཁྲིད་ཅེས་བྱ་བ་སྟེ་མཚན་གྱི་རྣམ་གྲངས་དྲུག་དང་ལྡན་པའི་ལམ་བཟང་འདི་ཉིད་ནི་གང་བཤད་པར་བྱ་བའི་ཆོས་སོ། ། འདི་འཆད་པར་བྱེད་པ་ལ་གསུམ་སྟེ། ཐེག་པ་དང་མདོ་རྒྱུད་གང་དུ་གཏོགས་ངོས་གཟུང་བ། ངོས་ཟིན་པ་དེ་གང་ལས་བྱུང་བའི་བླ་མ་བརྒྱུད་པའི་རྣམ་ཐར་བསྟན་པ། བརྒྱུད་པ་དེ་དང་ལྡན་པའི་གདམས་པ་དངོས་བཤད་པའོ། ། དང་པོ་ཐེག་པ་དང་མདོ་རྒྱུད་གང་དུ་གཏོགས་ངོས་གཟུང་བ་ནི་བསྟན་པ་འདིའི་བདག་པོ་སྟོན་པ་མཉམ་མེད་ཤཱཀྱའི་རྒྱལ་པོས་གདུལ་བྱ་རྣམས་ཀྱི་བསམ་པ་དང་བག་ལ་ཉལ་སྣ་ཚོགས་པ་ལ་དགོངས་ནས་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་གསུངས་ཏེ།
འཕགས་མཆོག་ཀླུ་སྒྲུབ་ཞབས་ཀྱིས་ཞེས་སོགས་ནས། འདི་བོད་ཀྱི་གྲུབ་ཆེན་གཉེན་ཚེམ་བུ་པར་གྲགས་པ་ལ་ཡེ་ཤེས་ཀྱི་མཁའ་འགྲོ་མས་དངོས་སུ་གནང་བའི་གདམས་ངག་ཁྱད་པར་ཅན་དེ་ཉིད་དོ། ། གཉིས་པ་ངོས་ཟིན་པ་དེ་གང་ལས་བྱུང་བའི་བླ་མ་བརྒྱུད་པའི་རྣམ་ཐར་བསྟན་པ་ནི་གདམས་པ་འདིའི་བརྒྱུད་པའི་གཙོ་བོ་གྲུབ་ཆེན་གཉེན་ཚོམ་བུ་པ་དེ་ཉིད་སོགས་ནས་དཀྱུས་ནས་འབྱུང་བའི་རྣམ་ཐར་ཐོར་བུ་རྫོགས་པའམ། གྲུབ་ཆེན་དེ་ཉིད་ཀྱི་རྣམ་ཐར་གྱི་རྗེས་སུ། གྲུབ་ཆེན་དེས་སྐལ་ལྡན་གྱི་སློབ་མ་དྲུག་ལ་གནང་ཡང༌། དེང་སང་ཆོས་ཀྱི་བརྒྱུད་པ་ལ་བཞུགས་པ་ནི། བྱང་སེམས་སྤྱི་བོ་ལྷས་པ་དང༌། ཉེ་གནས་འཆེ་བྲག་པ་གཉིས་ཡིན་ལ། དེ་གཉིས་ལས་ཇི་ལྟར་བརྒྱུད་པའི་ཚུལ་ནི། བྱང་ཆུབ་སེམས་དཔའ་སྤྱི་བོ་ལྷས་པའི་དྲུང་དུ།
སྟག་སྡེ་བྲག་དམར་བ་བྱང་ཆུབ་ཚུལ་ཁྲིམས་ཀྱིས་གསན། དེ་ལ་ལྷ་བཙུན་དགོན་གསར་བ་ཚུལ་ཁྲིམས་གྲགས་པས་གསན། དེ་ལས་ཀུན་སྤངས་ཆེན་པོ་ཐུགས་རྗེ་བརྩོན་འགྲུས་ཀྱིས་གསན། ཡང་འཆེ་བྲག་པའི་དྲུང་དུ་སྟག་སྟོན་སྤྱིལ་བུ་བས་གསན། དེ་ལས་ཀུན་སྤངས་ཆེན་པོས་གསན། སྤྲོ་ན་དེ་ནས་རིམ་བཞིན་བྱང་སེམས་རྒྱལ་བ་ཡེ་ཤེས། ཆོས་རྗེ་གཞོན་སེང་བ། འཕགས་མཆོག་བསོད་ནམས་རྒྱལ་མཚན། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས། ཐུགས་སྲས་དཔལ་ལྡན་ལེགས་པ།
བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། རྡོ་རིངས་ཀུན་སྤངས་ཆེན་པོ་ཀུན་བཟང་ཆོས་ཀྱི་ཉི་མ། མཁས་གྲུབ་ཀུན་དགའི་མཚན་ཅན། ཚར་ཆེན་བློ་གསལ་རྒྱ་མཚོ། འཇམ་དབྱངས་མཁྱེན་བརྩེའི་དབང་ཕྱུག གྲུབ་མཆོག་དབང་ཕྱུག་རབ་བརྟན། མཁན་ཆེན་ངག་དབང་ཆོས་གྲགས། རྒྱལ་རྩེ་བ་ངག་དབང་བསོད་ནམས་རྒྱལ་མཚན། བོད་ཆེན་གྱི་བཙུན་པ་སངས་རྒྱས་དཔལ་བཟང༌། འཇམ་དབྱངས་སངས་རྒྱས་ཕུན་ཚོགས།
མཁས་བཙུན་ཆེན་པོ་ཀུན་དགའ་བསྟན་འཛིན། མཁན་ཆེན་ཐམས་ཅད་མཁྱེན་པ་ཆེན་པོ་སངས་རྒྱས་དཔལ་བཟང༌། དེས་བདག་ལ་དགྱེས་བཞིན་དུ་བཀའ་དྲིན་དུ་སྩལ་བ་ལགས། ཡང་ན་ཇོ་ནང་ཀུན་སྤངས་པ་ཡན་གོང་བཞིན་ལས། ཀུན་སྤངས་ནས། བྲག་ཁ་བ་གྲགས་པ་སེང་གེ སྒྲོ་སྨོན་པ་རིན་ཆེན་དཔལ་བཟང༌། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། འབའ་རྭ་བ་རྒྱལ་མཚན་དཔལ་བཟང༌། རྟོགས་ལྡན་རིན་ཆེན་འཕེལ།
ཞྭ་ལུ་པ་འཁྲུལ་ཞིག་ཚུལ་ཁྲིམས་རྒྱལ་མཚན། སྐུ་ཞང་མཁྱེན་རབ་ཆོས་རྗེ། རྡོ་རིངས་པ་མན་ཆད་གོང་བཞིན་ནོ་ཞེས་སམ། བསྡུ་ན་ཀུན་སྤངས་ནས་རིམ་པ་བཞིན་དུ་བདག་ཅག་གི་རྩ་བའི་བླ་མའི་བར་གྱི་བརྒྱུད་པ་བར་མ་ཆད་པ་ལས་ལེགས་པར་འོངས་པ་སྟེ། བླ་མ་ཕྱི་མ་དག་གི་ལོ་རྒྱུས་རྣམས་ཀྱང་སང་ཉིན་ནས་རིམ་པ་བཞིན་དུ་འབྱུང་བ་ལགས་ཞེས་པ་ཙམ་གྱིས་འཐུས། དེ་ལྟ་བུའི་བླ་མ་བརྒྱུད་པའི་ཁུངས་དང་མི་ལྡན་ན། རིགས་མེད་ཀྱི་ནལ་བུ་དང་འདྲ་སྟེ་ཡིད་བརྟན་དུ་མི་རུང་ངོ་ཞེས་གསུངས་སོ། ། གསུམ་པ་བརྒྱུད་པ་དེ་དང་ལྡན་པའི་གདམས་པ་དངོས་ལ། བཀྲི་བྱའི་གཞི་ངོས་གཟུང་བ། འཁྲིད་བྱེད་ཀྱི་ཐབས་བསྟན་པ།
དེ་ལྟར་ཁྲིད་པའི་འབྲས་བུ་སྟེ་གསུམ་ལས། དང་པོ་བཀྲི་བར་བྱ་བའི་གཞི་ནི་སེམས་གསལ་སྟོང་ཟུང་འཇུག་གི་བདག་ཉིད་འགྲོ་བ་ཐམས་ཅད་ལ་ཁྱབ་པའི་གཞི་བདེ་གཤེགས་སྙིང་པོ་དེ་ཉིད་དོ། ། གཉིས་པ་འཁྲིད་བྱེད་ཀྱི་ཐབས་ལ་གཉིས་ཏེ། གདན་ཐོག་གཅིག་ཏུ་བསྒོམ་པའི་མན་ངག་ཉམས་སུ་བླང་བའི་ཚུལ་སོགས་ནས། གལ་ཤིན་ཏུ་ཆེ་སྟེ། ཐུན་མོང་གི་སྔོན་འགྲོ་དེ་རྣམས་རྒྱུད་ལ་མ་སྐྱེས་ན་དངོས་གཞིའི་ཁྲིད་བཏབ་ཀྱང་ཉམས་མྱོང་མི་སྐྱེ་སྟེ། གཉིད་མི་བྲོ་བ་མལ་དུ་བཅུག་པ་དང་འདྲའོ་གསུངས་ཞེས་པའི་བར་དཀྱུས་ལྟར་བརྗོད། སྔོན་འགྲོ་དེ་རྣམས་ཀྱི་ཚིག་རིས་ནི་སྣང་གསུམ་མཛེས་རྒྱན་ནམ། བློ་སྦྱོང་སོགས་རང་གིས་གང་ཐོབ་ཅིང་བློ་ལ་གང་ངེས་པའི་སྟེང་ནས་རུང་ཞིང༌། འོན་ཀྱང་གོ་རིམ་ནི་དལ་འབྱོར་རྙེད་དཀའ་སོགས་གོང་གི་ས་བཅད་ལྟར་བྱ་སྟེ།
སློབ་མ་སྔར་སྣང་གསུམ་མམ་བློ་སྦྱོང་ལ་སོགས་པའི་ཁྲིད་ཐོབ་ཅིང་ངེས་འབྱུང་གི་བསམ་པ་བརྟན་པོ་ཡོད་པ་རྣམས་ལ་ནི་ནན་ཏན་ཆེར་མ་བཤད་ཀྱང་ཆད་པའི་སྐྱོན་མེད་ཅེས་གསུངས་ནའང་འདིར་ཡང་ཁྲིད་གཞུང་གིས་དངོས་སུ་སྨོས་པ་ལྟར་མདོ་ཙམ་བརྗོད་ན། འདི་ལྟར་རང་གཞན་ཐམས་ཅད་བརྣག་པར་དཀའ་བའི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་མཐའ་མེད་ཅིང་གཏིང་མི་དཔོག་པ་འདི་ཉིད་ལས་ཐར་པར་བྱེད་པའི་ཐབས་ལ་རྟག་འགྲུས་སུ་བྱེད་པ་ནི། དགོས་པ་ཐམས་ཅད་ཀྱི་ནང་ནས་བསྒྲུབ་བྱའི་གཙོ་བོ་ཉིད་དུ་ཤེས་པར་བྱས་ནས་དམ་པའི་ཆོས་ཉམས་སུ་ལེན་པ་ལ་འབད་པ་བྱ་དགོས་ཤིང༌། དེ་ཉམས་སུ་ལེན་པ་ལ་ཡང་ཐོག་མར་དལ་འབྱོར་གྱི་ལུས་རྟེན་སྐྱོན་མེད་པ་ཞིག་ཐོབ་དགོས་པ་ཡིན་ནའང༌། དེ་ནི་ཡང་ནས་ཡང་དུ་བརྙེད་པ་མ་ཡིན་ཏེ། དལ་འབྱོར་འདི་ནི་རྙེད་པ་ཤིན་ཏུ་དཀའ་ཞེས་སོགས་ནས་དེ་དག་གི་སྤྱོད་པ་ལ་བསླབ་པའི་བར་ལ་རྒྱས་བསྡུས་ཅི་རིགས་པ་རེ་བཤད་དེ་སྡེ་ཚན་རེ་རེའི་མཐར་ཡང༌། དེས་ན་དེ་དག་གི་དོན་ལ་ཞིབ་ཏུ་བསམས་ཀྱིན་དམ་པའི་ཆོས་རྣམ་པར་དག་པ་ཞིག་ཅི་ནས་ཀྱང་བསྒྲུབ་སྙམ་པའི་འདུན་སེམས་སྨོན་གསུམ་གྱི་སྒོ་ནས་ཆོས་སྒྲུབ་འདོད་ཀྱི་བློ་བསྐྱེད་ཅིང་བསྒོམ་མོ་ཞེས་ཇི་ལྟར་འོས་པ་བརྗོད་དེ། མཐར་དེ་དག་ཐམས་ཅད་ཀྱང་སྦྱོར་བ་སྐྱབས་འགྲོ་སེམས་བསྐྱེད། རྗེས་བསྔོ་བ་སྨོན་ལམ་དང་དྲན་ཤེས་བརྟན་པའི་རྐྱ་བར་ན་བཅུག་སྟེ་ཉམས་སུ་ལེན་པ་དང་བཅས་པ་རྣམས་ནི་ཐུན་མོང་གི་སྔོན་འགྲོའི་ཁྲིད་ཀྱི་རིམ་པ་མདོར་བསྡུས་པ་ཙམ་ལགས། གཉིས་པ་ཐུན་མོང་མ་ཡིན་པའི་སྔོན་འགྲོ་ལ།
རྒྱུད་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད། སྡིག་སྒྲིབ་འདག་པར་བྱེད་པ་ཡི་གེ་བརྒྱ་པའི་ཁྲིད། ཚོགས་རྫོགས་པར་བྱེད་པ་མཎྜལ་གྱི་ཁྲིད། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞིའི་དང་པོ་ལ་གཉིས། ཐ་མལ་པ་དང་ལམ་ལོག་པ་མུ་སྟེགས་བྱེད་ལས་ཁྱད་པར་དུ་བྱ་བ་སྐྱབས་འགྲོ་དང༌། ལམ་དམན་པ་ཉན་རང་ལས་ཁྱད་པར་དུ་བྱ་བ་སེམས་བསྐྱེད་དོ། ། དང་པོ་སྐྱབས་འགྲོ་ལ། རྒྱུ་ཡུལ་ཚུལ་དང་ཞེས་སོགས་ནས་སྲུང་མ་རྣམས་བསམ་མོ་ཞེས་པའི་རྗེས་སུ། ཚུལ་ནི་རང་དེ་དག་ལ་ཕྱོགས་པའི་ཚུལ་གྱིས་འཁོད་པའི་རང་གི་གཡས་སུ་ཕ། གཡོན་དུ་མ།
མདུན་དུ་དགྲ་འདྲེ། མཐའ་སྐོར་དུ་རིགས་དྲུག་བར་དོ་དང་བཅས་པའི་སེམས་ཅན་ཐམས་ཅད་ཁྲོམ་ཚོགས་སུ་འཁོད་པར་མོས་ལ་བླ་མ་དང་དཀོན་མཆོག་ལ་བློ་ལིངས་ཀྱིས་བཀལ་སོགས་དང་སྦྲེལ་ནས་ཡང་ཡང་སྐྱབས་འགྲོ་ལ་གོམས་པར་བྱའོ། ། སྒྲ་དོན་དང་དབྱེ་བ་གཞན་ལྟར་བཤད་པའམ་དཀྱུས་ལྟར་ཤེས་པར་བྱའོ་ཞེས་བརྗོད་པས་ཀྱང་བཏུབ་བོ། ། གཉིས་པ་ལམ་དམན་པ་ཉན་རང་ལས་ཁྱད་པར་དུ་བྱ་བ་སེམས་བསྐྱེད་ཀྱི་ཁྲིད་ནི། དེ་ལའང་སེམས་བསྐྱེད་པའི་སྔོན་དུ་སྙིང་རྗེ་བསྒོམ་པར་བྱ་སྟེ། ཡེ་ཤེས་གྲུབ་པ་ལས། དེ་ལྟར་གནས་ཤིང་འཁོར་བར་ནི། ། ཡུན་རིང་དུས་སུ་འཇུག་པ་ན། ། ཕ་དང་མར་ནི་མ་གྱུར་པའི། ། སེམས་ཅན་གང་ཡང་ཡོད་མ་ཡིན། །
དེ་བཞིན་བུ་མོ་ལ་སོགས་ཀུན། ། འགྲོ་བ་དྲུག་ཏུ་སྔོན་བྱུང་བས། ། དེ་བས་སྙིང་རྗེ་ཆེན་པོ་ནི། ། བྱ་ཞེས་རྒྱལ་བ་རྣམས་ཀྱིས་གསུངས། ། ཞེས་གསུངས་པ་ལྟར། ཚེ་རབས་དུ་མ་ནས་ཕ་དང་མ་དང་ཕུ་ནུར་གྱུར་པའི་སེམས་ཅན་སྡུག་བསྔལ་ཅན་རྣམས་ལ་སྙིང་རྗེ་བའི་བསམ་པ་ཉེ་བར་བཞག་ནས་འདི་ལྟར་བསམ་པར་བྱ་སྟེ། ཀྱེ་མ་འཁོར་འདས་གཉིས་སྣང་གིས་བསྡུས་པའི་ཆོས་ཐམས་ཅད་གདོད་མ་ནས་རང་བཞིན་གྱིས་རྣམ་པར་དག་པའི་བདག་ཉིད་ཅན་གྱི་ལྷ་དང་ཡེ་ཤེས་ཀྱི་ངོ་བོར་འདུག་པ་ལ། དེ་ལྟར་མ་ཤེས་པས་འཁྲུལ་པ་དུ་མ་ལ་ལོངས་སྤྱོད་པའི་ཕ་མ་རིགས་དྲུག་གིས་བསྡུས་པའི་སེམས་ཅན་འདི་རྣམས་སྙིང་རེ་རྗེ། འདི་རྣམས་ཀྱི་དོན་དུ་སྲིད་པ་འཁོར་བ་དང་ཞི་བ་མྱ་ངན་ལས་འདས་པའི་མཐའ་ལ་མི་གནས་པའི་སངས་རྒྱས་ཀྱི་གོ་འཕང་དེ་བདག་གིས་ཅི་ནས་ཀྱང་མངོན་དུ་བྱ། དེ་ཡང་རྒྱུ་མེད་རྐྱེན་མེད་ལ་མི་འབྱུང་བས་རྒྱུ་རྐྱེན་གྱི་གཙོ་བོ་ཟབ་མོ་རྡོ་རྗེ་ཐེག་པའི་ལམ་ཚང་ལ་མ་ནོར་བ་འདི་ལྟ་བུ་ལ་བདག་གིས་རྣལ་འབྱོར་དུ་བྱའོ་སྙམ་པའི་འདོད་འདུན་དྲག་པོ་ཡང་དང་ཡང་དུ་བསྐྱེད་ནས་འདིར་སྨོན་འཇུག་གི་གོ་དོན་ནི་ཞེས་སོགས་དང་སྦྲེལ་བ་ནས།
འདི་དག་ནི་གོང་དལ་འབྱོར་རྙེད་དཀའི་དམིགས་རྐང་ནས་བཟུང་སྟེ། དམིགས་རྐང་ཐམས་ཅད་ཀྱི་འགོ་མཇུག་ཏུ་སྦྱར་བར་བྱའོ་ཞེས་པའི་བར་བརྗོད་དོ། ། དེ་དག་གིས་ནི་དེ་རིང་གི་དམིགས་རྐང་གི་རིམ་པ་རྣམས་ལ་ཐོས་བསམ་གྱི་སྒྲོ་འདོགས་དཔྱད་ནས། དཔྱད་དོན་བསྒོམ་པས་ཉམས་སུ་བླང་བའི་ཚུལ་དེ་དག་གི་སྙིང་པོ་བཏུས་ཏེ་བསྟན་པ་ནི། དོ་ནུབ་ནས་བརྩམས་ཏེ་རང་རང་གི་གནས་ཁང་དུ་བདེ་བའི་སྟན་ལ་བསམ་གཏན་གྱི་སྤྱོད་ལམ་གྱིས་འདུག་སྟེ། མདུན་གྱི་ནམ་མཁར་སྐྱབས་ཡུལ་བླ་མ་རྒྱལ་བ་སྲས་དང་སློབ་མར་བཅས་པ་ཐམས་ཅད་མངོན་སུམ་ལྟ་བུར་བཞུགས་པར་བསམས་ལ། དེ་དག་གི་སྤྱན་སྔར་རང་དང་རང་གི་ཕ་མ་གཉིས་ཀྱིས་ཐོག་དྲངས་པའི་མཁའ་ཁྱབ་རིགས་དྲུག་གིས་བསྡུས་པའི་སེམས་ཅན་ཐམས་ཅད་འཁོད་ནས་སྐྱབས་སུ་འགྲོ་བར་བསམས་ལ་སྐྱབས་འགྲོ་དང་གསོལ་གདབ་ཙམ་བྱས་ནས་གོང་དུ་བཤད་པའི་དོན་རྣམས་ཞིབ་ཏུ་བསམ་པའི་སྒོ་ནས་དལ་འབྱོར་རྙེད་དཀའ་དང་འཆི་བ་མི་རྟག་པ་དང༌། ལས་རྒྱུ་འབྲས་དང་འཁོར་བའི་ཉེས་དམིགས་རྣམས་དྲན་པའི་སྒོ་ནས་ཆོས་སྒྲུབ་འདོད་ཀྱི་བློ་སྐོམ་པ་ལ་ཆུ་འདོད་པ་ལྟར་མ་བྱུང་གི་བར་དུ་བསྒོམ། དེ་རྒྱུད་ལ་སྐྱེས་ནས་སེམས་ཅན་ཐམས་ཅད་བདེ་བ་རྒྱུ་དང་བཅས་པ་དང་ཕྲད་པར་འདོད་པའི་བྱམས་པ་དང༌། སྡུག་བསྔལ་རྒྱུ་དང་བཅས་པ་དང་བྲལ་བར་འདོད་པའི་སྙིང་རྗེ་ཆེན་པོ་དང་ལྡན་པས།
སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་སྨོན་པ་དང༌། དེའི་ཆེད་དུ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་ལ་བསླབ་པར་བགྱིའོ་སྙམ་པ་འཇུག་པ་བྱང་ཆུབ་ཀྱི་སེམས་བསྐྱེད་ནས་བདག་གཞན་མཉམ་པ་དང་བརྗེ་བའི་སེམས་བསྒོམ་པ་དང༌། བདག་གི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་དངོས་པོ་ཐམས་ཅད་ཕ་མ་སེམས་ཅན་ལ་གཏོང་བའི་བློ་བསྐྱེད། དེ་ལྟར་བཏང་བས་རང་རང་གི་མདུན་དུ་སོ་སོའི་བསམ་པ་དང་མཐུན་པར་ཟད་མི་ཤེས་པར་འབྱུང་བར་གྱུར་ཅིག་སྙམ་པའི་བློ་བསྐྱེད་པ་དང༌། དངོས་སུ་ཡང་གཞན་གྱི་བདེ་བ་བསྒྲུབ་པ་དང་སྡུག་བསྔལ་སེལ་བའི་གྲོགས་བྱེད་པ་ལ་སོགས་པའི་སྤྱོད་པ་སྤྱི་དང༌། རང་སྨིན་པར་བྱེད་པ་ཕ་རོལ་ཏུ་ཕྱིན་པ་དྲུག་དང་གཞན་སྨིན་པར་བྱེད་པ་བསྡུ་བའི་དངོས་པོ་བཞི་ལ་སོགས་པ་རྒྱལ་བའི་སྲས་ཀྱི་སྤྱོད་པ་རྣམས་ལ་བསླབ་བོ་ཞེས་པ་ཙམ་བརྗོད། སྔར་སྣང་གསུམ་ལ་སོགས་པའི་ཁྲིད་ཐོབ་ཅིང་ལམ་རིམ་ལ་གོམས་འདྲིས་ཡོད་པ་རྣམས་ལ་ཉིན་གྲངས་མང་པོ་མི་བྱེད་པའི་ཚེ་དེ་ཙམ་གྱིས་ཆོག་པར་མཛད་ཅིང༌། དེ་ལྟར་མིན་པ་བློ་སྦྱོང་ལ་སོགས་པའི་ཐུན་མོང་བའི་སྔོན་འགྲོའི་ཁྲིད་ཞག་གྲངས་མང་པོ་བྱེད་པར་འདོད་ན། སོ་སོའི་གཞུང་ནས་འབྱུང་བ་ལྟར་བཤད་པ་དང་བསྒོམ་པས་ཉམས་སུ་བླང་བའི་ཚུལ་བསྐྱར་བ་དང་བཅས་པ་བྱའོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ་རྒྱུད་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད་སོགས་ནས།
དམིགས་རྐང་ཐམས་ཅད་ཀྱི་འགོ་མཇུག་ཏུ་སྦྱར་བར་བྱའོ་པའི་བར་ནི་སྔར་ལྟར་རྒྱས་པར་བརྗོད་པའི་ཕྱག་ལེན་མཛད། སླར་ཡང་དེ་རིང་གི་བསྒོམ་བྱའི་དམིགས་རྐང་དེ་དག་ལན་ཅིག་བསྐྱར་ན། དོ་ནུབ་ནས་བརྩམས་ཏེ་རང་རང་གི་གནས་ཁང་སོགས་སྔར་བཞིན་བརྗོད་པའི་མཐར། དེ་རིང་གི་ཐུགས་དམ་དེ་ལ་མཛད་པར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད་ཅེས་སོགས་དང༌། ཐེག་མཆོག་དམ་ཆོས་རིན་ཆེན་བཤད་འདི་ལ་ཞེས་སོགས་ཀྱིས་སློབ་མ་རང་གནས་སུ་བཏང་ངོ༌།། །། ཉི་མ་གཉིས་པའི་དམིགས་ཐུན་ལ། ནམ་མཁའ་དང་མཉམ་པའི་སོགས་སེམས་བསྐྱེད་གསལ་འདབས་པ་ནས། བསམ་གྱིས་མི་ཁྱབ་པར་གསུངས་ཏེ་ཞེས་པའི་རྗེས་སུ། དེ་དག་ཕྱོགས་རིས་སུ་བསྡུ་ན་འདི་ཐེག་ཆེན་ཡིན།
དེ་ལའང་རྒྱུ་དང་འབྲས་བུའི་ཐེག་པ་གཉིས་ལས་འདི་ཕྱི་མ་ཡིན། དེ་ལའང་རྒྱུད་སྡེ་བཞི་ལས་འདིར་རྣལ་འབྱོར་བླ་ན་མེད་པ་ཡིན། བླ་ན་མེད་པའི་རྒྱུད་ཀྱི་ཉམས་ལེན་ཞེས་སོགས་ནས་མཁའ་འགྲོ་མས་དངོས་སུ་གནང་བའི་གདམས་ངག་ཁྱད་པར་ཅན་དེ་ཉིད་དོ། ། གཉིས་པ་ངོས་ཟིན་པ་དེ་གང་ལས་བྱུང་བའི་བླ་མ་བརྒྱུད་པའི་རྣམ་ཐར་བསྟན་པ་ནི། འདིའི་བརྒྱུད་པའི་གཙོ་བོ་ནི་བོད་ཀྱི་གྲུབ་ཆེན་གཉེན་ཚེམ་བུ་པ་དེ་ཉིད་ཡིན་ལ། དེའི་སྐུ་ཆེ་བའི་ཡོན་ཏན་ནི་ཁ་སང་གི་སྐབས་ནས་སོང་ཟིན་ལ། དེའི་འཕྲོས་ནི་གྲུབ་ཆེན་དེའི་སློབ་མ་དྲུག་སྣང་ཡང༌། དིང་སང་ཆོས་ཀྱི་བརྒྱུད་པ་ལ་ཡོད་པ་ནི་སྤྱི་བོ་ལྷས་པ་དང༌། ཉེ་གནས་འཆེ་བྲག་པ་གཉིས་ཡིན་ལ། དང་པོའི་ལོ་རྒྱུས་ནི་ཞེས་སོགས་ནས་བླ་མ་བརྒྱུད་པའི་ཁུངས་དང་མི་ལྡན་ན་རིགས་མེད་ཀྱི་ནལ་བུ་དང་འདྲ་སྟེ་ཡིད་བརྟན་དུ་མི་རུང་ངོ་ཞེས་གསུངས་སོ་ཞེས་པའི་བར་གྱི་རྣམ་ཐར་ཚང་བར་བརྗོད་དོ། །
གསུམ་པ་བརྒྱུད་པ་དེ་དང་ལྡན་པའི་གདམས་པ་དངོས་ལ་གསུམ་སྟེ། བཀྲི་བྱའི་གཞི་ངོས་གཟུང་བ། འཁྲིད་བྱེད་ཀྱི་ཐབས་བསྟན་པ། དེ་ལྟར་ཁྲིད་པའི་འབྲས་བུའོ། ། དེའི་བར་པ་འཁྲིད་བྱེད་ཀྱི་ཐབས་ལ་གཉིས། གདན་ཐོག་གཅིག་ཏུ་བསྒོམ་པའི་མན་ངག་ཉམས་སུ་བླང་བའི་ཚུལ་དང༌། དེ་ལས་གཞན་དུ་བསྒོམ་པའི་མན་ངག་ཉམས་སུ་བླང་བའི་ཚུལ་ལོ། ། དང་པོ་ལ་སྔོན་འགྲོ་དང༌། དངོས་གཞི་དང༌། རྗེས་གསུམ་གྱི་དང་པོ་ལ་ཡང་ཐུན་མོང་གི་སྔོན་འགྲོ་དང༌།
ཐུན་མོང་མ་ཡིན་པའི་སྔོན་འགྲོ་སྟེ་གཉིས། དེའི་དང་པོ་ལ་དལ་འབྱོར་རྙེད་དཀའ་དང་འཆི་བ་མི་རྟག་པ་བསམ་པ། ལས་རྒྱུ་འབྲས་དང་འཁོར་བའི་ཉེས་དམིགས་བསམ་པ། བྱམས་པ་དང་སྙིང་རྗེ་བསྒོམས་པ། སྨོན་པ་དང་འཇུག་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་ཅིང་དེ་དག་གི་སྤྱོད་པ་ལ་སློབ་པ་རྣམས་སོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྒྱུད་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད། སྡིག་སྒྲིབ་འདག་པར་བྱེད་པ་ཡི་གེ་བརྒྱ་པའི་ཁྲིད། ཚོགས་རྫོགས་པར་བྱེད་པ་མཎྜལ་གྱི་ཁྲིད། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞི་ལས།
དང་པོ་ཡན་ཆད་ཁ་སང་ནས་སོང་ཟིན་ཡང༌། ད་དུང་ལན་གཅིག་བསྐྱར་ན། གསུམ་པ་བརྒྱུད་པ་དེ་དང་ལྡན་པའི་གདམས་ངག་དངོས་ལ་དོན་གསུམ་གྱི་དང་པོ་བཀྲི་བྱའི་གཞི་ནི། སེམས་གསལ་སྟོང་ཟུང་འཇུག་གི་བདག་ཉིད་སོགས་ནས། དམིགས་རྐང་ ་་་་་ཐུན་མོང་གི་སྔོན་འགྲོ་རྣམས་ས་བཅད་ཙམ་ལས་རྒྱས་པར་མ་གྲུབ་ཀྱང་རུང༌། ཐམས་ཅད་ཀྱི་འགོ་མཇུག་ཏུ་སྦྱར་བར་བྱའོའི་བར་ཁ་སང་བཞིན་རྒྱས་པར་བརྗོད་དོ། ། དེ་རྣམས་ཀྱིས་ཁ་སང་གི་དམིགས་རྐང་རྣམས་སོང༌། ད་ནི་དེ་རིང་གི་དམིགས་རྐང་གསར་དུ་འཆད་པ་ལ། གཉིས་པ་སྡིག་སྒྲིབ་འདག་པར་བྱེད་པ་ཡི་གེ་བརྒྱ་པའི་ཁྲིད་ནི། བླ་མ་གཉེན་གྱི་གསུང་ལས་སོགས་ནས་མཎྜལ་དང་བླ་མའི་རྣལ་འབྱོར་གྱི་ཁྲིད་ཞིང་ལ་ས་བོན་བཏབ་པ་དང་འདྲའོ། །
དེ་རྣམས་ཀྱིས་དེ་རིང་གི་དམིགས་རྐང་སོང་ནས། བསྒོམ་པས་ཉམས་སུ་བླང་བའི་ཚུལ་བསྐྱར་བ་སོགས་སྔར་གྱི་རིགས་བསྒྲེས་ལ་བླ་མའི་རྣལ་འབྱོར་ཡང་སོགས་ཁོངས་སུ་མི་བསྡུ་བར་མཆོད་པ་དང་མཎྜལ་བཞག་པ་ཙམ་མ་གཏོགས་ལྟ་བ་སྐྱོང་བའི་བར་མཎྜལ་གྱི་སྐབས་ལྟར་བརྗོད་པ་ཕྱག་ལེན་ལ་མཛད་དོ།། །། ཉི་མ་གསུམ་པ་ལ་སེམས་བསྐྱེད་གསལ་གདབ་པ་ནས་བརྩམས་ཏེ། འདིའི་བརྒྱུད་པའི་གཙོ་བོ་བོད་ཀྱི་གྲུབ་ཆེན་གཉེན་ཚེམ་བུ་པ་དེ་ཉིད་ཡིན་ལ་ཞེས་པའི་བར་ཉི་མ་གཉིས་པ་ལྟར་བརྗོད་པའི་རྗེས་སུ། དེ་ནས་རིམ་པ་བཞིན་དུ་བདག་ཅག་གི་རྩ་བའི་བླ་མའི་བར་བརྒྱུད་པ་བར་མ་ཆད་པ་ལས་འོངས་པ་ཡིན་ཏེ། དེ་ལྟ་བུའི་བླ་མ་བརྒྱུད་པའི་ཁུངས་དང་མི་ལྡན་ན་ཞེས་སོགས་ནས་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞིའོ་ཞེས་པའི་བར་གྱི་ས་བཅད་རྣམས་ཉི་མ་གཉིས་པ་ལྟར་བརྗོད་པའི་རྗེས་སུ། སྤྲོ་ན། དང་པོ་ལ་ལམ་ལོག་པ་ལས་ཁྱད་པར་དུ་བྱ་བ་སྐྱབས་འགྲོ། ལམ་དམན་པ་ལས་ཁྱད་པར་དུ་བྱ་བ་སེམས་བསྐྱེད་དོ། ། དང་པོ་ལ།
རྒྱུ་ཡུལ་ཚུལ་དང་ཕན་ཡོན་དང༌། ། བསླབ་བྱ་སྒྲ་དོན་དབྱེ་བའོ། ། ཞེས་པ་ལྟར་བདུན་ནོ། ། གཉིས་པ་སེམས་བསྐྱེད་ལ་ཡང་སེམས་བསྐྱེད་པ་དངོས་དང༌། དེའི་བསླབ་བྱ་སྟེ་གཉིས་སོ། ། གཉིས་པ་སྡིག་སྒྲིབ་འདག་པར་བྱེད་པ་རྡོ་རྗེ་སེམས་དཔའི་བསྒོམ་བཟླས་ལ། ལྷ་བསྒོམ་པ། སྔགས་བཟླ་བ། འཇུག་བཤགས་བསྡམ་བྱ་བ་ཕན་ཡོན་ཏེ་བཞིའོ། ། གསུམ་པ་ཚོགས་རྫོགས་པར་བྱེད་པ་མཎྜལ་གྱི་ཁྲིད་ལ་ཡུལ་གསལ་གདབ་པ།
མཆོད་ཅིང་དངོས་གྲུབ་བླང་བ། ལྟ་བ་སྐྱོང་བ་སྟེ་གསུམ་མོ། ། བཞི་པ་བླ་མའི་རྣལ་འབྱོར་ལ་ཡང་བླ་མ་བསྒོམ་པ། གསོལ་བ་བཏབ་ནས་དབང་བླང་བ། ལྟ་བ་བསྐྱང་བ་སྟེ་གསུམ་ལས་ཞེས་བརྗོད། བསྡུ་ན་བར་འདི་མ་བརྗོད་ཀྱང་རུང་ངོ༌། ། གང་ལྟར་ཡང༌། གཉིས་པ་སྡིག་སྒྲིབ་འདག་པར་བྱེད་པ་ཡི་གེ་བརྒྱ་པའི་ཞེས་པ་ནས་དྲོད་གཤེར་དང་བྲལ་བའི་ཞིང་ལ་ས་བོན་བཏབ་པ་དང་འདྲའོ། ། དེ་རྣམས་ཀྱིས་ཁ་སང་གི་དམིགས་རྐང་རྣམས་གྲུབ་ནས། ད་ནི་དེ་རིང་གི་དམིགས་རྐང་གསར་དུ་འཆད་པ་ནི།
གཉིས་པ་དངོས་གཞི་ལ་བསྐྱེད་རིམ་བསྒོམ་པ། རྫོགས་རིམ་བསྒོམ་པ། ཟུང་འབྲེལ་ཕྱག་རྒྱ་ཆེན་པོ་བསྒོམ་པའོ། ། དང་པོ་ལ་མངོན་བྱང་ལྔ་ལས་དམ་ཚིག་པ་བསྐྱེད་པ། སེམས་དཔའ་སུམ་བརྩེགས་བསྒོམ་པ། སྒོ་གསུམ་བྱིན་གྱིས་བརླབས་པ། འོད་ཟེར་གྱི་སྤྲོ་བསྡུ་བྱ་བ། བཟླས་པའི་རྣལ་འབྱོར་ཞར་བྱུང་དང་བཅས་པ་སྟེ་ལྔ་ལས། དང་པོ་དམ་ཚིག་པ་བསྐྱེད་པ་ལའང་རྒྱུ་ཚོགས་གཉིས་བསགས་པ། འབྲས་བུ་ལྷ་བསྐྱེད་པ་གཉིས་ཀྱི།
དང་པོ་བསོད་ནམས་ཀྱི་ཚོགས་བསགས་པ་ནི། སེམས་ཅན་ཐམས་ཅད་བདེ་བ་དང་སོགས་ཚད་མེད་པ་བཞི་བསྒོམ་པ་སྟེ། དེ་ཡང་དམིགས་པ་སེམས་ཅན་ལ་དམིགས་ནས། རྣམ་པ་བདེ་བ་དང་ལྡན་པར་འདོད་པ་བྱམས་པ་ཚད་མེད་པ་དང༌། དམིགས་པ་སྡུག་བསྔལ་ཅན་གྱི་སེམས་ཅན་ལ་དམིགས་ནས་རྣམ་པ་སྡུག་བསྔལ་དང་བྲལ་བར་འདོད་པ་སྙིང་རྗེ་ཚད་མེད་པ་དང༌། དེ་བཞིན་དུ་སྡུག་བསྔལ་མེད་པའི་བདེ་བ་དང་མི་འབྲལ་བའི་དགའ་བ་ཁྱད་པར་ཅན་དང་ལྡན་པར་འདོད་པ་དགའ་བ་ཚད་མེད་པ་དང༌། ཉེ་རིང་ཆགས་སྡང་དང་བྲལ་བའི་བཏང་སྙོམས་ཆེན་པོ་ལ་གནས་པར་འདོད་པ་བཏང་སྙོམས་ཚད་མེད་པ་སྟེ། ཚད་མེད་བཞི་སྒྲུབ་ཐབས་ལྟར་བསྒོམ་མོ། ། གཉིས་པ་ཡེ་ཤེས་ཀྱི་ཚོགས་བསགས་པ་ནི་སྐབས་འདིའམ་འོག་མངོན་བྱང་དང་པོའི་སྐབས་སུ་སྭ་བྷཱ་ཝའི་སྔགས་བརྗོད་དེ་སྟོང་པ་ཉིད་ལ་བློ་བཞག་པའོ། ། གཉིས་པ་འབྲས་བུ་ལྷ་བསྐྱེད་པ་ནི།
མངོན་བྱང་ལྔ་སྟེ། དེའང་འདིའི་མངོན་བྱང་གཞན་དང་ཅུང་ཟད་མི་འདྲ་སྟེ་འདི་ལྟར། ཨོཾ་སྭ་བྷཱ་ཝ་སོགས་ཀྱིས་སྔགས་བརྗོད་དེ་སོགས་ནས། པད་ཟླ་ཕྱག་མཚན་ཐམས་ཅད་འོད་ཀྱི་གོང་བུར་ཞུ། ཡོངས་སུ་གྱུར་པ་ལས་རང་ཉིད་ཡི་དམ་ཐུགས་རྗེ་ཆེན་པོའི་སྐུར་གྱུར་པར་བསྒོམ་པའམ། ཡང་ན་སྐབས་འདིར་བདག་གི་བླ་མས་སྒྲུབ་ཐབས་ཉམས་ལེན་སྙིང་པོ་གསལ་བ་དང་འདི་གཉིས་ཕན་ཚུན་གཅིག་གིས་གཅིག་ལ་ཕན་འདོགས་པའི་ཚུལ་གྱིས་འཆད་པས། དེའི་དབང་གིས་དེ་ནས་འབྱུང་བའི་མངོན་བྱང་གི་ཁྱད་པར་རྣམས་ཀྱང་བརྗོད་ན། སྔར་ཡེ་ཤེས་ཚོགས་བསགས་ཀྱིས་ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་བསྒོམས་པ་ནི་སྟོང་པ་ཉིད་ལས་བྱང་ཆུབ་པའོ་སོགས་ནས་པདྨ་ཧྲཱིཿདང་བཅས་པ་ཡོངས་སུ་གྱུར་པ་ལས་རང་ཉིད་འཕགས་པ་སྤྱན་རས་གཟིགས་ཀྱི་སྐུར་བསྒོམས་པ་སྟེ། གང་ལྟར་ཡང་སྐུ་མདོག་སྟོན་ཀའི་ཟླ་བ་ལྟར་དཀར་བ་སོགས་ནས། མངོན་བྱང་ལྔ་པ་སྐུ་ཡོངས་སུ་རྫོགས་པ་ལས་བྱང་ཆུབ་པའོ་ཞེས་པའི་བར་དཀྱུས་ལྟར་རོ། །
གཉིས་པ་སེམས་དཔའ་སུམ་བརྩེགས་བསྒོམ་པ་ནི། ཉམས་ལེན་སྙིང་པོ་གསལ་བ་ལས་སེམས་དཔའ་སུམ་བརྩེགས་སུ་བསྒོམ་པར་གསུངས་པ། བསྡུ་ན་མ་བྱུང་ཀྱང་ཆད་པའི་སྐྱོན་མེད་ཅིང༌། བསྒོམ་པར་སྤྲོ་ན་རང་གི་ཐུགས་ཀར་པདྨ་ཟླ་བའི་ཞེས་པ་ནས། ཐུགས་ཀར་ཧཱུྃ་སྔོན་པོ་ཞེས་པའི་བར་སྒྲུབ་ཐབས་ལྟར་བྱའོ། ། གསུམ་པ་འོད་ཟེར་གྱི་སྤྲོ་བསྡུ་བྱ་བ་ནི་དེ་ནས་རང་གི་ཐུགས་ཀར་པད་ཟླའི་སྟེང་དུ་ཧྲཱིཿབསྒོམ་པའམ། སེམས་དཔའ་སུམ་བརྩེགས་བསྒོམ་པ་ལྟར་ན་ཡེ་ཤེས་སེམས་དཔའི་ཐུགས་ཀའི་ཧྲཱིཿལས་འོད་འཕྲོས་པས་ཕྱི་སྣོད་ཀྱི་འཇིག་རྟེན་སོགས་ནས་བླ་མ་ལ་འདོར་ལེན་བྱེད་པ་ལ་བྱིན་རླབས་མི་འབྱུང་གསུང་ཞེས་པའི་བར་ཁྲིད་གཞུང་ལྟར་བྱ། དེའི་རྗེས་སུ་ཡང་འོད་འཕྲོས་ཕྱོགས་བཅུའི་སངས་རྒྱས་བྱང་སེམས་ཡི་དམ་ལྷ་ཚོགས་དཔའ་བོ་མཁའ་འགྲོ་ཆོས་སྲུང་ནོར་ལྷ་རྣམས་ཀྱི་གསུང་གི་བྱིན་རླབས་ཐམས་ཅད་སྤྱན་དྲངས་ནས་སྙིང་གའི་ཡི་གེ་དྲུག་ལ་ཐིམ་པར་བསམས་པ་ནི་གསུང་གི་བྱིན་རླབས་བསྡུ་བའོ། ། འདིའི་འོད་ཟེར་སྤྲོ་བསྡུ་ཕྱི་མ་འདི་ཁྲིད་ཡིག་དངོས་ལས་མི་འབྱུང་ཡང༌། དེའི་ཐོ་ཡིག་ལས་འོད་ཟེར་གྱི་སྤྲོ་བསྡུ་དྲུག་སོགས་བྱ་ཞེས་དང་འདིའི་སྒྲུབ་ཐབས་ལས་འབྱུང་བ་འདིར་བླངས་ནས་འཆད་པ་ཕྱག་ལེན་ཡིན་ནོ། །
དེ་རྣམས་ཀྱིས་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་དཔྱད་ནས། དཔྱད་དོན་ཉམས་སུ་བླང་བ་སེམས་འཛིན་གྱི་རིམ་པ་ནི། དེ་ལྟར་བཤད་པའི་གོང་སྐྱབས་འགྲོ་ནས་བརྩམས་ཏེ། འདིའི་བར་རྣམ་རྟོག་གཞན་གྱིས་བར་མ་ཆོད་པར། གསལ་ལ་དྲག་ལ་ཡུན་ཐུང་བ། ། བསྐྱེད་པའི་རིམ་པ་གནད་དུ་ཆེ། ། ཞེས་པ་ལྟར་གྱིས་སྦྱང་གཞི་སྦྱོང་བྱེད་ངོ་སྤྲད་ཅིང་ཤར་སྒོམ་གྱི་ཚུལ་དུ་ཉམས་སུ་བླངས་ནས། སེམས་འཛིན་དངོས་ནི་ང་རྒྱལ་ལ་བསླབ་པ་དང༌། རྣམ་པ་ལ་བསླབ་པ་གཉིས་ལས། དང་པོ་ནི།
རྡོ་རྗེ་གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། སྟོན་པ་སུམ་ཅུ་རྩ་གཉིས་མཚན། ། དཔེ་བྱད་བཟང་པོ་བརྒྱད་ཅུར་ལྡན། ། ཞེས་གསུངས་པ་ལྟར། དོན་བདེ་སྟོང་ཟུང་དུ་འཇུག་པ་ལ་རྣམ་པ་མཚན་དང་དཔེ་བྱད་ཀྱིས་བརྒྱན་པའི་བཅོམ་ལྡན་འདས་ཐུགས་རྗེ་ཆེན་པོ་སེམས་ཅན་ཐམས་ཅད་ལ་ཉིན་མཚན་དུས་དྲུག་ཏུ་གཟིགས་པའི་བདག་ཉིད་ཅན་དེ་ང་ཡིན་ནོ་སྙམ་དུ་ཡང་དང་ཡང་དུ་ང་རྒྱལ་བྱའོ། ། གཉིས་པ་རྣམ་པ་ལ་བསླབ་པ་ནི། རྣམ་པ་སྤྱི་དང་བྱེ་བྲག་གཉིས་ལས་དང་པོ་ནི། དེ་ལྟར་རང་ཡི་དམ་ཀུན་འདུས།
སྤྱི་བོའི་བླ་མ་ཀུན་འདུས། ཕྱི་སྣོད་ཀྱི་འཇིག་རྟེན་གཞལ་ཡས་ཁང་དང༌། ནང་བཅུད་ཀྱི་སེམས་ཅན་ཐུགས་རྗེ་ཆེན་པོ་བསྒོམས་པ་དེ་ཐམས་ཅད་དེ་དང་དེར་སྣང་བ་གསལ་ལ་མ་འགགས་པ་དང༌། རང་བཞིན་ཅིར་ཡང་མ་གྲུབ་པའི་སྟོང་པ་ཉིད་གཉིས་སོ་སོར་དབྱེར་མི་ཕྱེད་པའི་ཟུང་འཇུག་ཏུ་ཤེས་པར་བྱས་ལ་ཡུན་རིང་དུ་མཉམ་པར་གཞག་སྟེ། འདི་ནི་བསྐྱེད་རིམ་གྱི་དངོས་གཞི་ཡིན་པས་ཤིན་ཏུ་གལ་ཆེའོ། ། སེམས་འཛིན་བསྡུ་ན་དེ་ཙམ་གྱིས་ཆོག་པར་བཞེད། སྤྲོ་ན་གཞན་ལྟར་བྱ་བ་ནི། གཉིས་པ་རྣམ་པ་བྱེ་བྲག་ལ་སེམས་འཛིན་པ་ནི། དེ་ཡང་རང་གི་སྨིན་མཚམས་སུ་མཛོད་སྤུ་དཀར་པོ་ཁ་བ་དང་དུང་ལྟར་དཀར་བ་གཡས་སུ་འཁྱིལ་པ་ཅིག་ཡིད་ཀྱིས་བསྒོམ་ཞིང་སེམས་བཟུང༌། གསལ་ན་གསལ་ཏེ་འཕྲོ་བཅད་ཅེས་པ་འཕྲོ་བཟང་མུ་ལ་ངལ་གསོ་ཞིང་བསམ་གཏན་གྱི་དུག་དབྱུང༌།
མི་གསལ་ན་མི་གསལ་ཏེ་འཕྲོ་བཅད་ཅེས་པ་བསྒོམ་དང་ཞེ་མ་འགྲས་པར་བཟང་གྱེས་བྱས་ལ་ངལ་གསོ་ཞིང་བསམ་གཏན་གྱི་དུག་དབྱུང༌། འཕྲོ་བཅད་ཀྱང་རྣམ་པ་ཝལ་དུ་བྱེད་པ་དང་བསྒོམ་པའི་དུས་མི་གསལ་ལ་མི་བསྒོམ་པའི་དུས་གསལ་ན་བསམ་གཏན་གྱི་དུག་ཡིན་པས། ཤེས་པ་གཞན་ལ་ཡེངས་སུ་བཅུག་ནས་ངལ་གསོ་ཞིང་བསྒོམ། དེས་ཀྱང་གསལ་མ་ཐེབས་ན་ངག་ཏུ་དལ་བུས་བརྗོད་ཅིང་གསལ་འདེབས་པ་སོགས་སྤྱི་ལྟར་བྱའོ། ། དེ་ལས་ལྡང་བ་ན་བཟླས་པ་དང་རྗེས་ཀྱི་བྱ་བ་རྣམས་བྱའོ། ། དེ་རྣམས་ཀྱིས་དེ་རིང་གི་དམིགས་རྐང་རྣམས་སོང་ནས། ད་དུང་བསྒོམ་པས་ཉམས་སུ་བླང་བའི་ཚུལ་དེ་དག་ལན་ཅིག་བསྐྱར་ན། རང་རང་གི་སྒྲུབ་པའི་ཁང་པར་བདེ་བའི་སྟན་ལ་བསམ་གཏན་གྱི་སྤྱོད་ལམ་གྱིས་འདུག་ལ། དལ་འབྱོར་རྙེད་དཀའི་དམིགས་རྐང་ནས་བརྩམས་ཏེ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་རྣམས་སྔོན་དུ་བཏང་ནས། གཉིས་པ་དངོས་གཞི་ལ་བསྐྱེད་རིམ་བསྒོམ་པ་སོགས་ནས།
རྣམ་པ་བྱེ་བྲག་ལ་སེམས་འཛིན་པའི་བར་བརྗོད། ད་དུང་ལན་ཅིག་བསྐྱར་ན་སོགས་བསྒོམ་དོན་བཏུས་ལ་བསྐྱར་ཏེ་མཐར། དེ་ལྟར་མངོན་བྱང་ལྔ་ལས་ལྷ་བསྐྱེད་པ། སེམས་དཔའ་སུམ་བརྩེགས་བསྒོམ་པ། སྒོ་གསུམ་བྱིན་གྱིས་བརླབས་པ། འོད་ཟེར་གྱི་སྤྲོ་བསྡུ་དྲུག་དང༌། དངོས་གཞི་སེམས་འཛིན་ལ་ང་རྒྱལ་ལ་བསླབ་པ་དང༌། རྣམ་པ་ལ་བསླབ་པ་སྟེ་དེ་རིང་གི་ཐུགས་དམ་དེ་ལ་མཛད་པར་ཞུ། བསོད་ནམས་འདི་ཡིས་སོགས་འདྲའོ།། །། ཉི་མ་བཞི་པར་སེམས་བསྐྱེད་གསལ་འདེབས་པ་ནས་བརྩམས་ཏེ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞིའོ་ཞེས་པའི་བར་གྱི་ས་བཅད་རྒྱས་བསྡུས་གང་རིགས་ཉི་མ་གསུམ་པ་ལྟར་བརྗོད་པའི་རྗེས་སུ།
གཉིས་པ་དངོས་གཞི་ལ་བསྐྱེད་རིམ་བསྒོམ་པ། རྫོགས་རིམ་བསྒོམ་པ་སོགས་ནས་བཟླས་པའི་རྣལ་འབྱོར་ཞར་བྱུང་དང་བཅས་པ་སྟེ་ལྔ་ལས། དང་པོ་དམ་ཚིག་པ་བསྐྱེད་པ་སོགས་སེམས་འཛིན་དང་བཅས་པ་བསྐྱར། ད་ནི་དེ་རིང་གི་དམིགས་རྐང་གསར་དུ་འཆད་པ་ལ། ལྔ་པ་བཟླས་པའི་རྣལ་འབྱོར་ནི། དེ་ནས་རང་གི་སྙིང་གར་པད་ཟླའི་སྟེང་དུ་ཧྲཱིཿདཀར་པོ་ལ་ཡི་གེ་དྲུག་གིས་བསྐོར་བར་བསམ་པའམ། སེམས་དཔའ་སུམ་བརྩེགས་བསྒོམས་པའི་ཐུགས་ཀའི་སྔགས་ཀློག་པའི་ཚུལ་དུ་བཟླའོ། ། དེ་ཡང་རང་རྐྱང་པར་མ་ཟད་སྤྱི་བོའི་བླ་མ་སོགས་ནས་འོད་ཟེར་སྤྲོ་བསྡུ་བྱས་པས་དོན་གྲུབ་བོ་ཞེས་པ་དང་སེམས་ཟིན་པའི་རྟགས་ནི་རབ་ལ་ལྷའི་ཕྱག་མང་པོ་ཞེས་པ་གཉིས་སྦྲེལ་ལ། འཁྱེར་སོ་གསུམ་འདིར་བྱུང་ཡང་འོག་རྗེས་ཐོབ་ཀྱི་རྣལ་འབྱོར་སྐབས་སུ་བཤད་ཀྱང་རུང་བས་དེ་བཞིན་བྱ། དེ་ལྟར་བྱས་པའི་མཐར་ས་བརྒྱད་པ་མངོན་དུ་བྱེད་ཅིང་མཐར་ཐུག་གཟུགས་ཀྱི་སྐུ་འགྲུབ་བོ་ཞེས་པའི་བར་བརྗོད།
དེ་རྣམས་ཀྱིས་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་དཔྱད་ནས། དཔྱད་དོན་ཉམས་སུ་བླང་བ་སེམས་འཛིན་གྱི་རིམ་པ་ནི། སྐྱབས་འགྲོ་ནས་བརྩམས་ཏེ་གསུང་གི་བྱིན་རླབས་བསྡུ་བའི་བར་རམ་བཟླས་པའི་བར་ཉམས་སུ་བླངས་ནས། ཁ་སང་གི་དེའི་སྟེང་དུ། རིམ་པ་བཞིན་སྤྱན་གཉིས་དཀྱུས་རིང་ཞིང་སེམས་དཔའི་ལྟ་སྟངས་ཅན་ལ་དཀར་ནག་འབྱེས་པ། བ་མཆོག་གི་རྫི་མ་ལྟ་བུའི་རྫི་མ་དང་ལྡན་པའི་གོང་དུ་སྨིན་མ་གནག་པ་ཟླ་ཚེས་ཀྱི་དབྱིབས་ཅན། ཤངས་ཀྱི་གཟེངས་མཐོ་བ་ཤངས་བུག་དང་བཅས་པ། ཞལ་གྱི་དཀྱིལ་འཁོར་ཟླ་བ་ཉ་གང་བ་ལྟར་དཀར་ཞིང་རྒྱས་པ། མཆུ་བིམྦ་ལྟར་དམར་ཞིང་འཛུམ་པ། སྙན་ཤལ་རིང་བ་རིན་པོ་ཆེའི་སྙན་རྒྱན་དང་བཅས་པ།
མགྲིན་པ་ཟླུམ་རྒྱས་ཨོལ་གཉེར་རིམ་པ་གསུམ་ཡོད་པ། ཕྱག་ཞབས་ཀྱི་མཐིལ་ཐམས་ཅད་དམར་བ། སོར་མོ་རྣམས་ཟླུམ་ཞིང་སེན་མོ་ཟངས་ཀྱི་མདོག་ལྟར་དམར་བས་མཛེས་པ། དབུ་སྐྲ་ཤིན་ཏུ་གནག་པའི་ཐོར་ཅོག་སྤྱི་བོར་བཅིངས་ཤིང་ལྷག་མ་སིལ་བུར་གྲོལ་བས་རྐེད་པར་སླེབ་པ། དབུ་ལ་རིན་པོ་ཆེའི་པྲོག་ཞུ་རིམ་པ་གསུམ་དང་ལྡན་པའི་རྩེ་མོར་ཡིད་བཞིན་གྱི་ནོར་བུའི་ཏོག་གིས་སྤྲས་ཤིང་གསེར་གྱི་རྩེ་བྲན་ལྔ་འོད་འབར་བ་ལ་རིན་པོ་ཆེ་སྣ་ཚོགས་ཀྱི་ཕྲས་མཛེས་པ། སྙན་གོང་གཉིས་སུ་ཨུཏྤ་ལས་མཚན་པ་ལས་དར་དཔྱངས་བསྐྱོད་པ། མཚོག་མར་བླ་མ་འོད་དཔག་མེད་ཀྱིས་མཚན་པ། མགུལ་པར་མགུལ་རྒྱན་རིན་པོ་ཆེའི་གཞུང་གསུམ་དུ་བྱས་པའི་བར་རྣམས་རིན་པོ་ཆེའི་དྲྭ་བས་སྦྲེལ་བ། དེ་ལས་རིང་བའི་རིན་པོ་ཆེའི་ཕྲེང་བའི་སེ་མོ་ངོ་དང༌། དེ་ལས་ཆེས་རིང་བའི་དོ་ཤལ།
རྐེད་པར་རྐེད་རྒྱན་ནམ་འོག་པག་ཅེས་པ་རིན་པོ་ཆེའི་གཞུང་ལྔའི་བར་རྣམས་རིན་པོ་ཆེའི་དྲྭ་བས་སྦྲེལ་ཞིང་སྨད་དུ་ཟ་ར་ཚགས་མང་པོ་འཕྱང་བ། དཔུང་པ་དང་མཁྲིག་མ་དང་ཞབས་དག་ལ་གདུབ་བུ་རྣམས་ནི། རིན་པོ་ཆེའི་གཞུང་གསུམ་གྱི་བར་རྣམས་རིན་པོ་ཆེའི་ཕྲེང་བས་སྦྲེལ་བ་སྟེ་རིན་པོ་ཆེའི་རྒྱན་དང༌། དར་དཀར་པོའམ་སྣ་ཚོགས་ཀྱི་ཤམ་ཐབས་ཀྱིས་མཛེས་པ། གདན་གྱི་པདྨ་དང་ཟླ་བ་ནས་སྣོད་གཞལ་ཡས་ཁང་དང་བཅུད་ལྷར་གྱུར་པའི་བར་ལ་སེམས་བཟུང་སྟེ། མདོར་ན་རྣམ་རྟོག་རྒྱུན་ཆགས་ཀྱི་དུག་དང་བྲལ་བའི་ལྟ་བ་ངོ་བོ་ཉིད་ཡང་དག་པ་རྒྱུད་ལ་སྐྱེས་ཀྱི་བར་ལ་བསྒོམ་མོ་ཞེས་ཇི་ལྟར་འཚམ་པ་བཤད་དོ། ། དེ་རྣམས་ཀྱིས་བསྐྱེད་པའི་རིམ་པ་དངོས་གཞི་སེམས་འཛིན་དང་བཅས་པ་སྟེ་དེ་རིང་གི་དམིགས་རྐང་རྣམས་བསྟན་ཟིན་ནས། ད་དུང་བསྒོམ་པས་ཉམས་སུ་བླང་བའི་ཚུལ་བསྐྱར་བ་སོགས་འདྲའོ།། །། ཉི་མ་ལྔ་པར་སེམས་བསྐྱེད་གསལ་གདབ་པ་ནས། བཟླས་པའི་རྣལ་འབྱོར་ཞར་བྱུང་དང་བཅས་པ་སྟེ་ལྔ་ལས་ཞེས་པའི་བར་གྱི་ས་བཅད་རྣམས་ཉི་མ་བཞི་པ་ལྟར་བརྗོད་པའི་རྗེས་སུ།
ལྔ་པ་བཟླས་པའི་རྣལ་འབྱོར་སོགས་བསྐྱར། ད་ནི་དེ་རིང་གི་དམིགས་རྐང་གསར་དུ་འཆད་པ་ལ། གཉིས་པ་རྫོགས་པའི་རིམ་པ་ལ། རྣམ་གཞག་སོགས་ནས་ཞི་གནས་ཀྱི་སེམས་རྩེ་གཅིག་པའི་ཏིང་ངེ་འཛིན་མ་ཐོབ་ཀྱི་བར་དུ་བསླབ་བོ་ཞེས་པའི་བར་འདྲ་བ་ལས། ཉམས་ཀྱི་སྐྱེ་ཚུལ་རྣམས་བླ་མས་རིམ་པར་ངོ་སྤྲད་ཅེས་པའི་དོན་ནི། རྣམ་རྟོག་ངོ་ཤེས་ཀྱི་ཉམས་ཡིན་ནོ་ཞེས་པའི་རྗེས་སུ། དེ་ལྟར་བྱུང་ཡང་བསྒོམ་འཕྲོ་མི་བཤོལ་བར་རྟོག་པ་འཕྲོ་གཅོད་གང་ཐུབ་བྱེད་ཅིང་བསྒོམས་པས་རྣམ་རྟོག་གཅིག་རྟིང་ལ་གཅིག་རྒྱུ་འཕྲོ་ལ་བར་སྐབས་ཤིག་ནས་རྣམ་རྟོག་གི་རྒྱུ་བ་ཞི་མལ་སོང་བ་སྙམ་བྱེད། ཡང་དེ་མ་ཐག་རྟོག་པ་རྒྱུ་བ་སྙམ་བྱེད་པ་རེས་འཇོག་ཏུ་འབྱུང་སྟེ། ཉམས་གཉིས་པ་རོང་ཁུང་དོག་མོའི་ཆུ་ལྟ་བུ་ཞེས་རྣམ་རྟོག་ངལ་གསོའི་ཉམས་ཡིན་ནོ། ། སླར་ཡང་དེའི་རྒྱུན་ལ་ནན་ཏན་གྱིས་བསྒོམས་པས་ཅི་ཞིག་ན་རྣམ་རྟོག་གི་རྒྱུ་བ་ཧ་ཕྲི་རྔུགས་པ་ལྟར་ལོག་ནས་ལྷན་ཚོམ་གྱིས་མི་རྟོག་པར་འགྲོ་བ་འབྱུང་ལ།
དེ་ལ་རིག་པའི་ངར་བཏོན་ཞིང་བསྒོམས་པས་སྐབས་འགར་ཤེས་པའི་དྭངས་ཆ་དང་བཅས་པ་ཡོད་འཕྲོ་ལ་ཡང་རྣམ་རྟོག་ཐོ་ལོ་ལོ་སྐྱེ་བ་འབྱུང་སྟེ། ཉམས་གསུམ་པ་ཕུ་གསུམ་གྱི་རྫིང་ཆུ་ལྟ་བུ་ཞེས་བྱ་བ་རྣམ་རྟོག་ཐང་ཆད་ཀྱི་ཉམས་ཡིན་ནོ། ། སླར་ཡང་དེའི་འཕྲོ་མཐུད་ཅིང་བསྒོམ་པས་རྣམ་རྟོག་གི་རྒྱུ་བ་ཕལ་ཆེར་ཞི་ནས་སེམས་རྩེ་གཅིག་ཏུ་ཉལ་གྱིས་གནས་པ་འབྱུང་ཞིང༌། དེའི་ངང་ནས་རྣམ་རྟོག་གཅིག་མཐུད་གཉིས་མཐུད་རེ་ཙམ་འབྱུང་ཡང་དེ་མ་ཐག་ཞི་བར་འགྱུར་ཏེ། ཉམས་བཞི་པ་མཚོ་རླབས་དང་བཅས་པ་ཞེས་བྱ་བ་རྣམ་རྟོག་རླབས་བཅས་ཀྱི་ཉམས་ཡིན་ནོ། ། སླར་ཡང་སྔར་གྱི་རྒྱུན་དེ་ཉིད་ལ་མཉམ་པར་བཞག་པས་རྣམ་རྟོག་གི་འཕྲོ་འདུ་ཐམས་ཅད་ཞི་ནས་སེམས་རྩེ་གཅིག་ཏུ་གནས་པ་གསལ་ཆ་དང་བཅས་པ་ཞིག་འབྱུང་སྟེ། ཉམས་ལྔ་པ་མཚོ་རླབས་དང་བྲལ་བ་ལྟ་བུ་ཞེས་བྱ་བ་རྣམ་རྟོག་ཞི་བའི་ཉམས་ཡིན་ནོ། ། ཡང་དེ་ལ། ཆོས་རྗེ་བླ་མ་དམ་པས། གཡོ་ཐོབ་གོམས་དང་མཐར་ཕྱིན་ལྔ། །
བསམ་གཏན་ལམ་གྱི་སྐྱེ་ཚུལ་ཡིན། ། རི་གཟར་ཆུ་དང་ཙི་ཏི་དང༌། ། རྒན་པོ་སྦུབས་ཀྱི་ཆུ་དང་ནི། ། རི་བོ་ལྟ་བུའི་དཔེ་ལྔས་བསྟན། ། ཞེས་པ་ལྟར། དང་པོ་གཡོ་བའི་ཏིང་ངེ་འཛིན་ནི། བསྒོམས་པས་བློ་ཡི་མི་གནས་པ་གཅིག་ལས་གཅིག་འཕྲོ་བས་རྟོག་པ་མང་དུ་སོང་བ་སྙམ་བྱེད་པ་འབྱུང་སྟེ། དཔེར་ན་རི་གཟར་གྱི་ཆུ་བཞིན་ནོ། ། དེ་ནི་སྒོམ་སྐྱེ་བར་འདོད་པས་རྟོག་པ་ངོས་ཟིན་པ་ཡིན་ནོ། ། གཉིས་པ་ཐོབ་པའི་ཏིང་ངེ་འཛིན་ནི།
བར་བར་དུ་ཅུང་ཟད་རྟོག་མེད་དུ་གནས་པ་སྟེ། དཔེར་ན་བྱ་ཙི་ཏི་བཞིན་ནོ། ། གསུམ་པ་གོམས་པའི་ཏིང་ངེ་འཛིན་ནི། རྟོག་པ་ཅུང་ཟད་འཕྲོ་ཡང་ཕལ་ཆེར་རྟོག་མེད་དུ་གནས་ཏེ། དཔེར་ན་རྒན་པོའི་འཁར་གཞོང་གི་ཆུས་རུས་སྦལ་བཞིན་ནོ། ། དེའི་དུས་སུ་རྐྱེན་གྱིས་བསྒོམ་པ་ལ་གནོད་དོ། ། བཞི་པ་བརྟན་པའི་ཏིང་ངེ་འཛིན་ནི། རྟོག་མེད་དུ་རྒྱ་འབྱམས་པ་སྟེ། དཔེར་ན་སྦུབས་ཀྱི་ཆུ་བཞིན་ནོ། ། དེའི་དུས་སུ་རྐྱེན་གྱིས་མི་གནོད་དོ། །
ལྔ་པ་མཐར་ཕྱིན་པའི་ཏིང་ངེ་འཛིན་ནི། བསྒོམ་པ་ལ་གང་གིས་ཀྱང་མི་གནོད་ཅིང༌། སླར་རྐྱེན་གྱིས་བོགས་འབྱིན་ཏེ། དཔེར་ན་རི་བོ་བཞིན་ནོ་ཞེས་གསུངས་ཏེ། གང་ལྟར་ཡང༌། དེའི་ཚེ་རྣམ་རྟོག་གི་འཇུག་པ་ཐམས་ཅད་ཞི་སྟེ་སེམས་རྩེ་གཅིག་ཏུ་ལྷན་ནེར་གནས་ཀྱང་ཤེས་པའི་དྭངས་ཆ་གསལ་སིང་ངེ་བ་ཞིག་མ་རྙེད་ན་རྣམ་རྟོག་ཁ་འཆིམ་པའི་ཞི་གནས་ཡིན་པས། སེམས་རྩེ་གཅིག་ཏུ་གནས་པ་ཤེས་པའི་དྭངས་ཆ་གསལ་སིང་ངེ་ཤར་བ་མར་མེ་རླུང་གིས་མ་བསྐྱོད་པ་ལྟ་བུ་ཞིག་མ་བྱུང་གི་བར་དུ་བསྒོམ་མོ། ། དེ་ལྟར་བསྒོམས་པས་ཡུལ་གྱི་སྟེང་དུ་གསལ་ཆ་ཁྱད་པར་ཅན་བྱུང་ན། དམིགས་རྟེན་ལ་མི་བལྟ་བར་སེམས་ཁ་ནང་དུ་བལྟས་ལ་ཤེས་པའི་གསལ་ཆ་དེ་ཉིད་ཀྱི་སྟེང་དུ་ལྷན་གྱིས་བཞག་པས། ཤེས་པའི་དྭངས་ཆ་གསལ་སིང་བ་དེའི་ངང་དུ་རྩོལ་བ་གློད་ལ་ལྷུག་པར་བཞག་སྟེ།
མདོར་ན་སེམས་ཚུལ་མིན་ཡིད་བྱེད་ཀྱི་དབང་དུ་མི་འགྲོ་བར་རྩེ་གཅིག་པའི་ཏིང་ངེ་འཛིན་མ་ཐོབ་ཀྱི་བར་ལ་བསླབ་བོ་ཞེས་པའི་བར་བརྗོད་ཅིང་ངོ་སྤྲད། དེ་རྣམས་ཀྱིས་དེ་རིང་གི་དམིགས་རྐང་རྣམས་སོང་ནས། ད་དུང་བསྒོམས་པས་ཉམས་སུ་བླང་བའི་ཚུལ་བསྐྱར་ན། རང་རང་གི་སྒྲུབ་པའི་ཁང་པར་བསམ་གཏན་གྱི་སྤྱོད་ལམ་དང་ལྡན་པས། སྐྱབས་འགྲོ་ནས་བརྩམས་ཏེ་བསྐྱེད་པའི་རིམ་པ་སེམས་འཛིན་དང་བཅས་པ་ཉམས་སུ་བླངས་ནས། རྫོགས་པའི་རིམ་པའི་ཉམས་ལེན་དངོས་ལ་སོགས་ནས་བསླབ་བོའི་བར་བསྐྱར་བ་སོགས་འདྲའོ།། །། ཉི་མ་དྲུག་པ་ལ་སེམས་བསྐྱེད་གསལ་གདབ་པ་ནས། བཟླས་པའི་རྣལ་འབྱོར་ཞར་བྱུང་དང་བཅས་པ་ལྔའོ་ཞེས་པའི་བར་གྱི་ས་བཅད་རྣམས་ཉི་མ་ལྔ་པ་ལྟར་བརྗོད་པའི་རྗེས་སུ། གཉིས་པ་རྫོགས་པའི་རིམ་པ་ལ་རགས་པ་རྡོ་རྗེའི་བཟླས་པ་དང༌། ཕྲ་བ་རྡོ་རྗེའི་བཟླས་པ་སྟེ་གཉིས་ལས།
གཉིས་པ་རྫོགས་པའི་རིམ་པ་ལ་རྣམ་གཞག་སོགས་བསྐྱར་ནས། ད་ནི་དེ་རིང་གི་དམིགས་རྐང་གསར་དུ་འཆད་པ་ལ། གཉིས་པ་ལྷག་མཐོང་ནི། བླ་མ་གཉེན་གྱི་གསུང་ཐད་སོ་ཞེས་སོགས་ནས། དཔག་ཏུ་མེད་པའི་སྲིད་པ་གཅོད་པར་བྱེད་ཅེས་པའི་བར་བརྗོད། དེ་རྣམས་ནི་དེ་རིང་གི་དམིགས་རྐང་སྟེ། ད་དུང་བསྒོམས་པས་ཉམས་སུ་བླང་ཚུལ་བསྐྱར་ན། རང་རང་གི་སོགས་ནས་སྲིད་པ་གཅོད་པར་བྱེད་ཅེས་པའི་བར་བསྐྱར་བ་སོགས་འདྲའོ།། །། ཉི་མ་བདུན་པར་སེམས་བསྐྱེད་གསལ་གདབ་པ་ནས། ཕྲ་བ་རྡོ་རྗེའི་བཟླས་པ་སྟེ་གཉིས་སོ་ཞེས་པའི་བར་གྱི་ས་བཅད་རྣམས་ཉི་མ་དྲུག་པ་ལྟར་བརྗོད་པའི་རྗེས་སུ།
གསུམ་པ་བསྐྱེད་རྫོགས་ཟུང་འབྲེལ་ཕྱག་རྒྱ་ཆེན་པོའི་ཡེ་ཤེས་བསྒོམ་པ་ལ། ཞི་གནས་དང་ལྷག་མཐོང་གཉིས་སོ། ། དེའི་ཕྱི་མ་ལ་ཡུལ་སྣང་སེམས་སུ་སྒྲུབ་པ། སེམས་སྣང་སྒྱུ་མ་དང་རྟེན་འབྲེལ་དུ་སྒྲུབ་པ་གཉིས་ཀྱིས་བརྗོད་བྲལ་དུ་ངེས་ཤེས་བསྐྱེད་པ་ལས། གཉིས་པ་ལྷག་མཐོང་ནི། བླ་མ་གཉེན་སོགས་ཀྱིས་བསྐྱར་ནས། དེ་རྣམས་ཀྱིས་གདན་ཐོག་གཅིག་ཏུ་བསྒོམ་པའི་མན་ངག་ཉམས་སུ་བླང་བའི་ཚུལ་མ་ཚང་བ་མེད་པར་བསྟན་ཟིན་ཏོ།། །། ད་ནི་དེ་རིང་གི་དམིགས་རྐང་གསར་དུ་འཆད་པ་ནི། གཉིས་པ་དེ་ལས་གཞན་དུ་བསྒོམ་པའི་མན་ངག་ཉམས་སུ་བླང་བའི་ཚུལ་ལ། འཁྱེར་སོ་གསུམ་དང༌།
རྗེས་ཐོབ་ཀྱི་རྣལ་འབྱོར་དྲུག་ལས། དང་པོ་ནི་དེ་ལྟར་སྣོད་གཞལ་ཡས་ཁང་ཞེས་སོགས་ནས། མཉམ་རྗེས་ཐམས་ཅད་ལ་རྒྱས་བཏབ་ནས་བསྒོམ་པ་ཉིད་གནད་དུ་ཆེའོ་ཞེས་པའི་བར་གོང་ན་ཡོད་པ་འདིར་བླངས་ལ་བཤད། གཉིས་པ་རྗེས་ཐོབ་ཀྱི་རྣལ་འབྱོར་དྲུག་ལས། བཟའ་བ་ཟས་ཀྱི་རྣལ་འབྱོར་ནི་ཞེས་སོགས་ནས། ཁྲུས་ཀྱི་རྣལ་འབྱོར་ནི། བླ་མེད་གཞན་དང་འདྲའོ་ཞེས་པའི་བར་ཏེ། ཁྲུས་ནི་མན་ངག་རྣམ་བཤད་སོགས་སུ་བཤད་པ་ལྟར་བྱ་བའམ། མ་བྱས་ཀྱང་རྣལ་འབྱོར་དྲུག་གི་ཞར་བྱུང་ལས། ས་བཅད་ཀྱིས་དངོས་སུ་མ་བགྲངས་པས་འགལ་བ་མེད་པར་སེམས་སོ། །
དེ་རྣམས་ནི་དེ་རིང་གི་དམིགས་རྐང་སྟེ། དེ་ཉིད་ཉམས་སུ་བླང་བའི་ཚུལ་ད་དུང་ལན་གཅིག་བསྐྱར་ན། གོང་དུ་བཤད་པའི་མཉམ་གཞག་གི་རྣལ་འབྱོར་ལས་ལྡང་བར་འདོད་ན། བཟླས་པ་བསྐྱེད་རྫོགས་གཉིས་ཀྱི་རྗེས་སུ་བྱས་པའི་དབང་དུ་བྱས་ན་བཟླས་པ་བསྡུ་བ་དང༌། གདན་བསྡུ་བ་དང༌། གནས་བསྲུང་བ་དང༌། དགེ་བ་འདི་ཡིས་སོགས་ཀྱིས་དགེ་བ་བསྔོས་ནས། འཁྱེར་སོ་གསུམ་ནི་སོགས་ནས་ཁྲུས་ཡན་ཆད་བསྐྱར་བ་དང་བཅས་པ་འདྲའོ།། །། ཉི་མ་བརྒྱད་པར་སེམས་བསྐྱེད་གསལ་གདབ་པ་ནས། ཞི་གནས་དང་ལྷག་མཐོང་གཉིས་སོ་ཞེས་པའི་བར་གྱི་ས་བཅད་ཉི་མ་བདུན་པ་ལྟར་བརྗོད་པའི་རྗེས་སུ།
གཉིས་པ་དེ་ལས་གཞན་དུ་བསྒོམ་པའི་མན་ངག་ཉམས་སུ་བླང་བའི་ཚུལ་ལ། འཁྱེར་སོ་གསུམ་དང༌། རྣལ་འབྱོར་དྲུག་ལས། དང་པོ་ནི་དེ་ལྟར་སྣོད་གཞལ་ཡས་ཁང་སོགས་བསྐྱར་ནས། ད་ནི་དེ་རིང་གི་དམིགས་རྐང་གསར་དུ་འཆད་པ་ལ། ལྔ་པ་འཕོ་བའི་རྣལ་འབྱོར་ལ། སྦྱོར་བ་ནི་རྒྱས་པར་ན་སྐྱབས་འགྲོ་སོགས་ནས། རྣལ་འབྱོར་མ་ནི་ཤིན་ཏུ་དཀོན་ཞེས་སོ། ། དེ་རྣམས་ནི་དེ་རིང་གི་དམིགས་རྐང་སྟེ། བསྒོམས་པས་ཉམས་སུ་བླང་བའི་ཚུལ་བསྐྱར་བ་སོགས་འདྲའོ། །
ཉིན་གྲངས་ཉུང་བར་འདོད་ན་ཉི་མ་བདུན་པ་དང་བརྒྱད་པ་གཉིས་བསྡོམ་མོ།། །། ཉི་མ་དགུ་པར་སེམས་བསྐྱེད་གསལ་བཏབ་ནས་གོང་གི་སྔོན་འགྲོ་རྣམས་ནས་བཟུང་སྟེ་ལམ་ཡོངས་སུ་རྫོགས་པའི་ས་བཅད་རྒྱས་བསྡུས་གང་རིགས་ནས་རྗེས་ཐོབ་ཀྱི་རྣལ་འབྱོར་དྲུག་གོ་ཞེས་པའི་བར་ཉི་མ་བརྒྱད་པ་ལྟར་བརྗོད་པའི་རྗེས་སུ། དེའི་ལྔ་པ་འཕོ་བའི་རྣལ་འབྱོར་ལ་སྦྱོར་བ་དང༌། དངོས་གཞི་གཉིས། གཉིས་པ་དངོས་གཞི་ལ་གསུམ་སྟེ། འཆི་བ་རིམ་གྱིས་པ་ལ་རིམ་གྱིས་ཉམས་སུ་བླང་བའི་ཚུལ་དང༌། འཆི་བ་ཅིག་ཅར་བ་ལ་བཙན་ཐབས་སུ་འཕོ་བ་དང༌། སྐྱོན་ཡོན་གཉིས་ཀྱི་སྒོ་ནས་མཇུག་བསྡུ་བའོ། ། དང་པོ་ལ་ཡང་སྦྱང་བ་དང་ལས་ལ་སྦྱར་བའོ། ། གཉིས་པ་ལས་ལ་སྦྱར་བ་ལ།
དུས་ནམ་གྱི་ཚེ་ལས་སྦྱར་བ། ཚུལ་ཇི་ལྟར་ལས་ལ་སྦྱར་བ། དེ་ལྟར་འབྱོང་པའི་ཕན་ཡོན་དང་གསུམ་ལས། ལྔ་པ་འཕོ་བའི་རྣལ་འབྱོར་ལ། སྦྱོར་བ་ནི་རྒྱས་པར་ན་ཞེས་སོགས་ཀྱིས་བསྐྱར་ནས། ད་ནི་དེ་རིང་གི་དམིགས་རྐང་གསར་དུ་འཆད་པ་ནི། དྲུག་པ་བར་དོར་སངས་རྒྱས་པ་འོད་གསལ་གྱི་རྣལ་འབྱོར་ལ་གསུམ་ལས། སྦྱོར་བ་སྐྱབས་འགྲོ་ཞེས་པ་ནས་སྐུ་གསུམ་གྱི་བདག་ཉིད་རྗེ་བཙུན་སྤྱན་རས་གཟིགས་ཀྱི་གོ་འཕང་མངོན་དུ་བྱེད་པར་འགྱུར་རོ། ། དེ་རྣམས་ནི་དེ་རིང་གི་དམིགས་རྐང་སྟེ་དེ་དག་གིས་ཁྲིད་ཀྱི་རིམ་པ་རྣམས་བསྟན་ཟིན་ནས། དེ་རིང་གི་དམིགས་རྐང་དེ་ད་དུང་ལན་གཅིག་བསྐྱར་ན།
དྲུག་པ་བར་དོར་སོགས་ནས་བསྐྱར་བ་དང་བཅས་པ་འདྲའོ། ། དེ་རྣམས་ཀྱིས་གྲུབ་པའི་དབང་ཕྱུག་ཆེན་པོ་གཉེན་ཚེམ་བུ་པ་དར་མ་འོད་ཅེས་གྲགས་པ་ལ་ཡེ་ཤེས་ཀྱི་མཁའ་འགྲོ་མས་དངོས་སུ་གནང་བའི་གདམས་པ་ཁྱད་པར་ཅན་ཐུགས་རྗེ་ཆེན་པོའི་དམར་ཁྲིད་ཅེས་པའི་ཉམས་ཁྲིད་ཟབ་མོ་མ་ཚང་བ་མེད་པ་གསན་པ་ཡིན་པས་རང་དང་གཞན་གྱི་དོན་རྒྱ་ཆེན་པོ་མཛོད་ཅེས་དང་སྤྲོ་ན་བསྟན་པ་རྒྱས་པའི་བསྔོ་བ་དང་སྨོན་ལམ་གྱིས་མཐའ་བརྒྱན་པར་བྱའོ། ། འདིར་སྨོས་པའི་ཞག་གྲངས་ནི་མང་ཉུང་འཚམ་པ་ཅིག་གི་དབང་དུ་བྱས་པ་ཡིན་གྱི། དེ་ལས་མང་བའམ་ཉུང་བ་ལ་སོགས་པ་ཇི་ལྟར་བྱེད་ཀྱང་དེས་རིགས་འགྲེ་ཤེས་པར་བྱའོ། ། སླར་སྨྲས་པ། ཕྱོགས་དང་ཕྱོགས་བྲལ་ཞིང་གི་མངལ་ཁུར་དུ། ། མངོན་པར་ལྕི་བྱེད་གདུལ་བྱའི་བསོད་ནམས་ཀྱི། ། མགྲོན་དུ་ཐོབ་གྱུར་མཐའ་ཡས་རྒྱལ་བ་ཡི། ། ཐུགས་རྗེ་གཅིག་ཏུ་བསྐྱིལ་བ་པད་དཀར་འཆང༌། ། དེ་ཡི་གོ་འཕང་ཟླ་མེད་ཡོན་ཏན་གྱི། །
མི་ཟད་ནོར་བུས་ཁེངས་པའི་ཁང་པ་བཟང༌། ། མྱུར་བར་འཛེགས་ལ་དཀའ་བ་མེད་པའི་ལམ། ། བསིལ་ལྡན་ལྗོངས་སུ་བྱོན་པའི་གྲུབ་ཆེན་སྲོལ། ། གང་དེ་སྣོད་མིན་གནས་སུ་འཁྱམས་དོགས་ནས། ། རྡོ་རྗེ་འཆང་དེ་ངུར་སྨྲིག་བླ་གོས་ཅན། ། རྣམ་པར་འཕོས་ནས་བཟུང་བའི་གདམས་ངག་གང༌། ། རྫོགས་པར་ནོད་པའི་སྐལ་བ་མི་དམན་གྲང༌། ། དེ་ཉིད་མཁས་གྲུབ་གོང་མའི་བཞེད་པ་དག ། འགལ་མེད་གཅིག་ཏུ་བསྡེབས་པའི་བསྡུས་དོན་དང༌། ། རྒྱས་བཤད་ཉམས་སུ་ལེན་ཚུལ་སྟོན་པ་འདི། །
ངེས་དོན་དཔྱིད་ཐིག་འཆད་པའི་ཟུར་རྒྱན་ཡིན། ། བདག་གིས་འདི་བྱས་མ་འབྲེལ་ནོངས་པ་དང༌། ། མོང་རྟུལ་རྐང་པ་བཀོད་པས་བློ་ལྡན་རྣམས། ། དགེས་བྱར་འོས་པ་མིན་པ་གང་ལགས་པ། ། སྡིག་དང་མཉམ་དུ་བཤགས་སོ་བཅོམ་ལྡན་འདས། ། ཚུལ་འདིར་འབད་པ་ལས་འཁྲུངས་དགེ་བའི་ཚོགས། ། གཏེར་དང་ཡིད་བཞིན་ནོར་བུ་དཔག་བསམ་གྱི། ། རྐང་པས་འཐུང་བཞིན་བསྟན་དང་སེམས་ཅན་ལ། ། ཕན་དང་བདེ་བའི་འབྱུང་གནས་བྱེད་གྱུར་ཅིག ། ཅེས་པ་ཐུགས་རྗེ་ཆེན་པོའི་དམར་ཁྲིད་མཁན་ཆེན་སངས་རྒྱས་ཕུན་ཚོགས་པས་མཛད་པའི་ཡི་གེའི་སྟེང་ནས་བཤད་པའི་ཚེ་ཉེ་བར་མཁོ་བ་ངེས་དོན་དཔྱིད་ཐིག་འཆད་པའི་ཟུར་རྒྱན་ཞེས་བྱ་བ་འདི་ནི།
བཅུ་ཕྲག་རིག་པའི་གཞུང་ལུགས་རྒྱ་མཚོའི་མངའ་བདག་འཇམ་དབྱངས་ཆོས་ཀྱི་བླ་མ་བུདྡྷ་ཛྙཱ་ནའི་ཞལ་སྔ་ནས་ཀྱིས་འདི་ལྟར་གྱིས་ཤིག་ཅེས་པའི་བཀའི་ཅོད་པཎ་གཙུག་ཏུ་བཅིང་བ་ལ་བརྟེན། ཚད་མེད་པའི་མཁྱེན་རབ་དང་ཐུགས་རྗེའི་བདག་ཉིད་མཁན་ཆེན་སངས་རྒྱས་དཔལ་བཟང་པའི་དྲུང་ནས་འདིའི་ཉམས་ཁྲིད་སྩལ་བའི་སྐབས་ནས་ཁྲིད་གཞུང་དེ་ཉིད་དང་རིན་པོ་ཆེ་དཔལ་ལྡན་དོན་གྲུབ་པས་མཛད་པའི་ཉམས་ལེན་སྙིང་པོ་རབ་ཏུ་གསལ་བ་ལ་སོགས་པའི་ཡིག་ཆ་ཕན་ཚུན་མི་འགལ་བར་བསྡེབས་པ་སོགས་བཀས་གནང་ཇི་ལྟར་ངེས་པ་རྣམས་བནྡེ་ཚུལ་ཁྲིམས་རིན་ཆེན་དུ་བོད་པས་སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་བྲིས་པ་དགེ་ལེགས་རབ་ཏུ་འཕེལ་བར་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
