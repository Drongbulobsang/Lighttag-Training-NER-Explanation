གསུང་འབུམ། ཚུལ་ཁྲིམས་རིན་ཆེན།
པོད ༡༦
དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་དབང་གི་མཚམས་སྦྱོར་དབྱར་གྱི་རྔ་གསང་།
༼ག༽ ༄༅། །བརྵདུནཱུབྷིརུཏོནཱམཤྲཱིབཛྲདྷཱཏོརྨཎྜལམབྷིཥེཀཥྱསནྡྷིརྦིཛཧཱརཾ།།
༄༅། །དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་དབང་གི་མཚམས་སྦྱོར་དབྱར་གྱི་རྔ་གསང་ཞེས་བྱ་བ་བཞུགས་སོ།། གང་དྲིན་བླ་ན་མེད་པའི་ཤིང་རྟར་བརྟེན། ། བཅུ་གསུམ་རྡོ་རྗེའི་གྲོང་ཡང་སྐྱེ་བ་འདིར། ། བགྲོད་ལ་དཀའ་བ་མེད་པར་རྒྱལ་ཀུན་གྱིས། ། བསྔགས་པའི་ཡུལ་གྱུར་རྡོ་རྗེ་སློབ་དཔོན་རྒྱལ། ། དུས་གསུམ་སངས་རྒྱས་མ་ལུས་བགྲོད་གཅིག་ལམ། ། ཟབ་མོ་རྡོ་རྗེ་ཐེག་པར་སྐལ་བ་ཅན། ། སྨིན་བྱེད་དབང་གི་སྙེ་མ་བསུ་བའི་སླད། །
མཚམས་སྦྱོར་དབྱར་གྱི་རྔ་གསང་རྣམ་པར་དགོད། ། ཡིད་འཕྲོག་གཞན་གྱིས་གསོས་པ་རྒྱས་པའི་གླུ། ། ཐོས་པ་འཛིན་པའི་ཟིལ་མངར་ལྷུར་ལེན་པ། ། ཕྲད་དཀའི་རྡོ་རྗེ་ཐེག་པར་འཇུག་པའི་སྒོ། ། འཆད་འདི་མཉན་འོས་ཉིད་དུ་བསྟན་པ་མཚོན། ། འདིར་དཔལ་སམྤུ་ཊའི་རྒྱུད་ཀྱིས་ལེགས་པར་བསྟན་པ་རྡོ་རྗེ་དབྱིངས་ཀྱི་དཀྱིལ་འཁོར་དུ་དབང་བསྐུར་བ་ལ་རྗེ་རྡོ་རྗེ་འཆང་ཡབ་སྲས་ཀྱིས་མཛད་པའི་ཡི་གེ་ལྟར་ཆོ་ག་དག་པར་བྱས་ནས། སློབ་མ་དབང་བསྐུར་བའི་ཆོ་ག་ཡང་དེ་ཉིད་ནས་འབྱུང་བའི་སློབ་མ་སྟ་གོན་དང་སློབ་མ་གཞུག་ཅིང་དབང་བསྐུར་བའི་ཆོ་ག་ལྟར་དང༌། དེའི་མཚམས་སྦྱོར་སྤྱིའི་བཤད་པ་ཕལ་ཆེར་ཀྱེ་རྡོ་རྗེ་མན་ངག་ལུགས་ཀྱི་དབང་བཤད་ལུང་རིགས་མན་ངག་གི་སྙིང་པོ་བློར་ངེས་པར་བྱས་ནས། ཁྱད་པར་འབྱིན་འཇུག་དགོས་པ་རྣམས་འདིར་བརྗོད་པ་ལ། སློབ་མ་ནང་གཤིན་པ་གཅིག་ནས་ཉེར་ལྔའི་བར་ཟུང་དུ་མ་གྱུར་པ་རྣམས་ཁྲུས་བྱས།
མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་ཟང་ཟིང་མེད་པའི་ཕན་འདོད་ཀྱིས་ཀུན་ནས་བསླངས་ཏེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པར་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ། དམ་ཚིག་དང་སྡོམ་པ་ལ་བསྲུང་བསྡམ་ཚུལ་བཞིན་དུ་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང༌། ཆོས་གསན་པའི་ཀུན་དུ་སྤྱོད་པ་རྣམས་ཀྱང་ཐེག་པ་ཆེན་པོའི་གཞུང་ལུགས་དྲི་མ་མེད་པ་རྣམས་ནས་ཇི་ལྟར་འབྱུང་བ་བཞིན་གསལ་བཏབ་ནས་གསན་འཚལ། དེ་ལ་ཐོག་མར་འདི་ལྟར་ངེས་པར་བྱ་སྟེ། ཁམས་གསུམ་འཁོར་བ་གང་དུ་གནས་ཀྱང་མགོན་པོ་བྱམས་པས། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། དེ་ཡི་སྡུག་བསྔལ་རྟག་ཏུ་མེ་མཚོན་རྒྱ་ཚ་ལ་སོགས་རེག་སྐྱེད་བཞིན་ཞེས་གསུངས་པ་ལྟར་སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ།
དེ་རྣམས་ལ་སྡུག་བསྔལ་གྱི་རྣམ་པ་ཇི་ལྟ་བུ་ཡོད་ན། དམྱལ་བ་པ་ལ་ཚ་གྲང་གི་སྡུག་བསྔལ་ཞེས་སོགས་ནས། ཚེ་འདིའི་བདེ་འབྲས་དང་ཕྱི་མ་ལྷ་མིའི་གོ་འཕང་ལ་སོགས་པ་ཞར་བྱུང་གི་ཚུལ་གྱིས་འགྲུབ་པ་ཡིན་ཏེ། དཔེར་ན་འབྲས་དཀར་མོ་ལོ་ལེགས་ན་རྩྭ་དང་ཕུབ་མ་ཞར་ལས་འབྱུང་བ་དང་འདྲ་བ་ཡིན། འོག་ཏུ་ངེས་འབྱུང་གི་བསམ་པ་བསྐྱེད་པ་མེད་པས་འདི་མ་ཆད་པ་གལ་ཆེའོ། ། དེ་ལྟ་བུའི་བློ་ཅན་རྣམས་ཀྱིས་གང་ཞིག་གསན་པར་བྱ་བའི་ཆོས་ནི་ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་དང་རྗེས་སུ་མཐུན་པར་ཐེག་པ་ཆེ་ཆུང་གི་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ལས། འདིར་མདོ་སྡེ་རྒྱན་ལས། དམིགས་པ་ཆེ་བ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌། ། ཡེ་ཤེས་བརྩོན་འགྲུས་རྩོམ་པ་དང༌། །
ཐབས་ལ་མཁས་པར་གྱུར་པ་དང༌། ། ཡང་དག་གྲུབ་པ་ཆེན་པོ་དང༌། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་འདི་དག་དང་ལྡན་པས། ། ཐེག་ཆེན་ཞེས་ནི་ངེས་པར་བརྗོད། ། ཅེས་གསུངས་པ་ལྟར་ཐེག་པ་ཆུང་ངུ་ལས་ཁྱད་ཆོས་བདུན་གྱི་སྒོ་ནས་ཁྱད་པར་དུ་འཕགས་པ་ཐེག་པ་ཆེན་པོ་ཡིན། དེ་ལའང་རྒྱུ་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་རྡོ་རྗེ་ཐེག་པ་གཉིས་ལས། འདིར་སློབ་དཔོན་ཆེན་པོ་ཀ་མ་ལ་ཤཱི་ལས། དོན་གཅིག་ན་ཡང་མ་རྨོངས་དང༌། །
ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པ་ལྟར། ཕ་རོལ་ཏུ་ཕྱིན་པའི་ཐེག་པ་ལས་ཀྱང༌། ཁྱད་ཆོས་བཞིས་ཁྱད་པར་དུ་འཕགས་པ་རྡོ་རྗེ་ཐེག་པ་ཡིན། དེ་ལའང་རྒྱུད་སྡེའི་དབྱེ་སྒོ་མི་འདྲ་བ་མང་དུ་ཡོད་པ་ལས། འདིར་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། །
སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་གོང་མ་དེ་ལྟག་ལ། ། ཞེས་གསུངས་པའི་རྗེས་སུ་འབྲངས་ནས། ཕྱི་ལུས་ངག་གི་བྱ་བ་ཁྲུས་དང་གཙང་སྦྲ་གཙོ་བོར་སྟོན་པ་བྱ་བའི་རྒྱུད་དང༌། ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་མཉམ་པར་སྟོན་པ་སྤྱོད་པའི་རྒྱུད་དང༌། ནང་ཏིང་ངེ་འཛིན་གཙོ་བོར་སྟོན་པ་རྣལ་འབྱོར་གྱི་རྒྱུད་དང༌། ཏིང་ངེ་འཛིན་གྱི་ཁྱད་པར་གོང་ན་མེད་པར་སྟོན་པ་རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་རིན་པོ་ཆེ་རྣམ་པ་བཞི་ལས། རྣལ་འབྱོར་བླ་ན་མེད་པའི་རྒྱུད་ཡིན། དེ་ལའང་ཐབས་ཀྱི་རྒྱུད།
ཤེས་རབ་ཀྱི་རྒྱུད། གཉིས་སུ་མེད་པའི་རྒྱུད་དང་གསུམ་ལས། འདིར་དྲང་བའི་དོན་དུ་ཤེས་རབ་ཟབ་མོའི་དོན་གཙོ་ཆེ་ཞིང༌། ངེས་པའི་དོན་དུ་ཐབས་དང་ཤེས་རབ་གཉིས་སུ་མེད་པའི་རང་བཞིན། རྒྱུད་སྡེ་འབུམ་ཕྲག་སུམ་ཅུ་རྩ་དྲུག་གི་གླེང་གཞིའམ། རྩ་བ་བཤད་པའི་རྒྱུད་ཀྱི་རྒྱལ་པོ་དཔལ་སམྤུ་ཊ་ནས་ལེགས་པར་བསྟན་པའི་རྡོ་རྗེ་དབྱིངས་ལྷ་སུམ་ཅུ་རྩ་བདུན་གྱི་དཀྱིལ་འཁོར་ཆེན་པོར་མངོན་པར་དབང་བསྐུར་བར་བགྱི། དེ་ལ་སྤྱིར་དབང་བསྐུར་བ་ཐོབ་པའི་ཕན་ཡོན་སོགས་སྤྲོ་ན་སྤྱི་ལྟར་བརྗོད། དབང་དེ་ཇི་ལྟར་བསྐུར་བའི་ཆོ་ག་ལ། དབང་གི་མངོན་པར་རྟོགས་པ་བདུན་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང༌། སྟ་གོན་དང་དངོས་གཞི་གཉིས་ཀྱི་སྒོ་ནས་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་གཉིས་ལས་སྐབས་གང་བབ་བརྗོད།
དང་པོ་ལྟར་ན་གསུམ་པ་སྟ་གོན་དུ་གནས་པའི་ཆོ་ག་ཡིན་ཞེས་སམ། ཕྱི་མ་ལྟར་ན་ནུབ་དང་པོ་སྟ་གོན་གྱི་སྐབས་སུ་བབ་པ་ཡིན། དེ་ལའང༌། ལུས་ཀྱི་བྱ་བ་གསོལ་བ་གདབ། ། སྤྲོ་བ་བསྐྱེད་ཅིང་བསྲུང་བ་བྱ། ། རྒྱུན་བཤགས་བྱས་ཏེ་སྲུང་སྐུད་བཏགས། ། སོ་ཤིང་ཀུ་ཤ་ཁྱོར་ཆུ་སྦྱིན། ། མཆོད་ཅིང་ཆོས་བཤད་རྨི་ལམ་བརྟག ། ཅེས་པ་ལྟར་ཆོས་བཅུ་གཉིས་ཡོད་པ་ལས། ལུས་ཀྱི་བྱ་བ་ནི།
ཁྲུས་བྱས་གཙང་ཞིང་གོས་དཀར་གྱོན། ། ཡོ་བྱད་རྣམ་པ་ཀུན་དང་ལྡན། ། བྱམས་པའི་སེམས་ནི་ཉེ་བཞག་ནས། ། དཀྱིལ་འཁོར་དྲུང་དུ་ཉེ་བར་འདོང༌། ། ཞེས་པ་ལྟར་ཁྲུས་བྱས། ཕྱག་དང་འཇུག་པའི་ཡོན་ཕུལ་ནས་རང་རང་གི་གྲལ་ལ་སྙིམ་པ་མེ་ཏོག་དང་བཅས་ཏེ་གུས་པའི་སྒོ་ནས་འཁོད་དུ་གཞུག ཅེས་འབྱུང་བས་སློབ་དཔོན་ལ་སངས་རྒྱས་ཐམས་ཅད་ཀྱི་ངོ་བོ་དཔལ་རྡོ་རྗེ་སེམས་དཔའ་རྣམ་པ་ཐམས་ཅད་ཀྱི་མཆོག་དང་ལྡན་པ་དང་ཐ་མི་དད་སྙམ་པའི་མོས་གུས་དང་ལྡན་པས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་མཛོད་ཅེས་འབུལ་དུ་གཞུག དེ་ལྟར་མཎྜལ་ཕུལ་ནས་ཁྱད་པར་ཅན་གྱི་དོན་གསོལ་བ་གདབ་པ་ནི། སློབ་དཔོན་དཔལ་རྡོ་རྗེ་སེམས་དཔའ་ཡབ་ཡུམ་དང་གཉིས་སུ་མེད་པར་བཞུགས་པ་ལ། ཐུན་མོང་མ་ཡིན་པའི་སྐྱབས་འགྲོ་དང་སེམས་བསྐྱེད་ཀྱི་སྡོམ་པ་སྔོན་དུ་འགྲོ་བ་ཅན་གྱི་རྡོ་རྗེ་ཐེག་པའི་དམ་ཚིག་དང་སྡོམ་པ་སྩལ་དུ་གསོལ་སྙམ་པས།
སྙིམ་པ་མེ་ཏོག་དང་བཅས་པའི་ཐལ་མོ་སྦྱར་ནས་འདིའི་རྗེས་ཟློས་ལན་གསུམ་མཛོད། སྐྱེ་རྒ་ན་དང་འཆི་བ་ཡི། ། ཞེས་སོགས་ནས་གཞུག་ཏུ་གསོལ་ཞེས་པས་གསོལ་བ་བཏབ་སྟེ། དེའི་དོན་སྲིད་པ་ནི་རྒྱ་མཚོ་ཆེན་པོ་ལྟར་མཐའ་དང་ཟད་དུ་མེད་པ། སྐྱེ་རྒ་ན་འཆི་ལ་སོགས་པ་སྡུག་བསྔལ་མི་བཟད་པ་ཆུ་སྲིན་ཆེན་པོ་ལ་སོགས་པ་ལྟ་བུ་འཇིགས་པ་དུ་མ་དང་བཅས་པའི་གནས་དེ་ལས། བདེ་བའི་སྐམ་སར་འདོན་པར་མཛད་པའི་སློབ་དཔོན་དེ་ལ་དགའ་ཆེན་ཞེས་བོས་ནས། བྱང་ཆུབ་ཆེན་པོའི་ཚུལ་བསྟན་པའི་སངས་རྒྱས་ཀྱི་གོ་འཕང་དེ་བདག་ལ་འཚལ་བའི་སླད་དུ་དམ་ཚིག་སྟེ་སྔགས་ཀྱི་སྡོམ་པ་དང༌། དེའི་རྟེན་དུ་ཐུན་མོང་མ་ཡིན་པའི་རྒྱུན་བཤགས་ལས་ཐོབ་པའི་བྱང་ཆུབ་སེམས་དཔའི་སྡོམ་པ་དང༌། དེའི་རྟེན་དུ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སོ་ཐར་གྱི་སྡོམ་པ་སྩལ་བའི་སྒོ་ནས་ཐར་པ་ཆེན་པོ་སངས་རྒྱས་ཀྱི་གྲོང་ཁྱེར་དུ་གཞུག་ཏུ་གསོལ་ཞེས་བྱ་བའི་ཐ་ཚིག་གོ ། དེ་ལྟར་ཁྱེད་རྣམས་ཀྱིས་གསོལ་བ་གདབ་བྱའི་སྙིང་པོ་ཁྱད་པར་ཅན་གྱི་ལམ་རྡོ་རྗེ་ཐེག་པ་ལ་དོན་གཉེར་གྱི་བློ་སྐྱེས་པ་དེ་ཤིན་ཏུ་ལེགས་པ་ཡིན་ནོ་ཞེས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ།
བུ་ཚུར་སོགས་ནས་འདི་གྱིས་ཤིག ཅེས་གསུངས་ཏེ། དེའི་དོན་ནི་ཁྱེད་རྣམས་ལ་བུ་ཞེས་ཉེ་བའི་ཚིག་གིས་བོས་ནས། ཁྱེད་རྣམས་ཐེག་ཆེན་གྱི་ཆོས་ཀྱི་སྣོད་ཡིན་ལ། དེ་ལའང་ཕ་རོལ་ཏུ་ཕྱིན་པའི་ཐེག་པ་དང་སྔགས་ཀྱི་ཐེག་པ་གཉིས་ལས་མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པ་དེ་ཁྱོད་ལ་བསྟན་པར་བྱ་སྟེ། རྡོ་རྗེ་ཐེག་པ་འདི་ནི་སྤྱིར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང༌། ཁྱད་པར་དུ་འོ་སྐོལ་གྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང་སངས་རྒྱས་སུ་ཟིན་ཡང་འཇིག་རྟེན་པ་རྣམས་དྲང་པའི་དོན་དུ་སླར་ཡང་མཛད་པ་བཅུ་གཉིས་ཀྱི་ཚུལ་གྱིས་འཛམ་བུའི་གླིང་འདིར་འཚང་རྒྱ་བའི་ཚུལ་བསྟན་ཏེ་ཆོས་ཀྱི་འཁོར་ལོ་བསྐོར་ནས་རྟག་པར་ཞེན་པ་བཟློག་པའི་ཕྱིར་དུ་མྱ་ངན་ལས་འདའ་བར་བསྟན་པ་ཡིན་ནོ། ། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་རྡོ་རྗེ་ཐེག་པ་དང་མཇལ་བ་འདི་སྐལ་བ་ཤིན་ཏུ་བཟང་བ་ཡིན་པས་ཀུན་མཁྱེན་རྡོ་རྗེ་འཆང་ཆེན་པོ་ཐོབ་པའི་ཕྱིར་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ཐེག་པ་ལས་བློ་གཞན་དུ་མི་འགྱུར་བར་གྱིས་ཤིག་ཅེས་བྱ་བ་ཐ་ཚིག་གོ ། དེ་ནས་བསྲུང་བ་བྱ་བ་ནི། དེ་ལྟར་སྤྲོ་བ་སྐྱེས་པའི་སློབ་མ་ལ་བར་ཆད་མི་འབྱུང་བའི་ཆེད་དུ་སློབ་དཔོན་གྱིས།
ཨོཾ་བཛྲ་ཨ་མྲྀ་ཏ་སོགས་གཙོ་བོའི་སྔགས་བརྗོད་པ་དང༌། སྙིང་གའི་ས་བོན་ལས་འོད་ཟེར་དཔག་ཏུ་མེད་པ་འཕྲོས། ཁྱེད་རྣམས་ལ་ཕོག་པས་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ནས་ཁྱེད་རང་རྣམས་པདྨ་དང་ཉི་མ་དང་ཐོད་པའི་གདན་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་རྣམ་པ་ཐམས་ཅད་ཀྱི་མཆོག་དང་སོགས་ནས། དབུས་ན་བཞུགས་པའི་བར་གྱིས་གཙོ་བོར་བསྐྱེད་ལ། དེ་ནས་སློབ་དཔོན་གྱིས་རྡོ་རྗེ་དང་བཅས་པའི་དྲིའི་ཆུས་ཁྱེད་རྣམས་ཀྱི་གནས་གསུམ་དུ་མས་ཡར་རེག་སྟེ། ཧཱུྃ་ཨཱཿཨོཾ་ཞེས་བརྗོད་པས། ཁྱེད་རང་རྣམས་ཀྱི་སྙིང་གར་པདྨ་དང་ཉི་མ་ལ་གནས་པའི་ཧཱུྃ་ལས་རྡོ་རྗེ་རྩེ་ལྔ་པ། མགྲིན་པར་པདྨ་ལ་གནས་པའི་ཨཱཿལས་བྱུང་བའི་པདྨ་དམར་པོ་འདབ་མ་བརྒྱད་པ། སྤྱི་བོར་ཉི་མ་ལ་གནས་པའི་ཨོཾ་ལས་སྣ་ཚོགས་རྡོ་རྗེ་རྣམས་ལམ་གྱིས་བྱུང་བར་མོས་ཤིང༌། སླར་ཡང་ཡས་མར་རེག་སྟེ་ཨོཾ་ཨཱཿཧཱུྃ་ཞེས་བརྗོད་པས་ཕྱག་མཚན་དེ་རྣམས་ཡིག་འབྲུ་གསུམ་གྱིས་སོ་སོར་མཚན་པར་གྱུར་པར་མོས་པ་མཛོད།
དེ་ལྟར་བྱས་པས་ཁྱེད་རྣམས་ཀྱི་ལུས་ངག་ཡིད་གསུམ་གདོད་མ་ནས་རྡོ་རྗེ་གསུམ་གྱི་ངོ་བོར་གནས་པ་དེ་ཆོ་ག་འདིའི་སྒོ་ནས་ངོ་འཕྲོད་ཅིང་གསལ་བར་འགྱུར་བ་ཡིན་ནོ། ། རྒྱུན་བཤགས་བྱ་བ་ནི། དེ་ལྟར་བསྲུང་བ་བྱས་པའི་སློབ་མ་དེ། དབང་གི་སྣོད་རུང་དུ་བསྒྲུབ་པ་ལ་རྒྱུད་དག་པར་བྱ་དགོས་ཏེ། སྤྱི་རྒྱུད་ལས། དང་པོར་གསུམ་ལ་སྐྱབས་སོང་སྟེ། ། དེ་ནས་བླ་མས་བྱང་ཆུབ་སེམས། ། མ་སྐྱེས་པ་རྣམས་བསྐྱེད་བྱ་ཞིང༌། ། སྐྱེས་པ་སླར་ཡང་དྲན་དུ་གཞུག ། ཅེས་གསུངས་པས་ན།
རྒྱུན་བཤགས་སྔོན་དུ་འགྲོ་བའི་སྐྱབས་སུ་འགྲོ་བ་དང་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་རྡོ་རྗེ་དབྱིངས་ལྷ་སུམ་ཅུ་རྩ་བདུན་གྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་སྤྲིན་ཕུང་འཐིབས་པ་ལྟར་བཞུགས་པར་མོས་ནས། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་དེ། ཚེ་རབས་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་གྱི་སྤྱན་སྔར་སྟོབས་བཞི་ཚང་བའི་སྒོ་ནས་བཤགས་པར་བགྱི་སྙམ་པ་དང༌། འཁོར་འདས་ཀུན་གྱིས་དུས་གསུམ་དུ་བསགས་པའི་དགེ་བ་ལ་དགའ་ཞིང་རྗེས་སུ་ཡི་རང་སྙམ་པ་དང༌། སངས་རྒྱས་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བསྐུལ་སྙམ་པ་དང༌། སངས་རྒྱས་མྱ་ངན་ལས་འདའ་བར་བཞེད་པ་ཐམས་ཅད་ལ་སེམས་ཅན་གྱི་དོན་ཕྱིར་མྱ་ངན་ལས་མི་འདའ་བར་གསོལ་བ་འདེབས་སྙམ་པ་དང༌། སྒོ་གསུམ་དང་རྗེས་སུ་འབྲེལ་བའི་བསོད་ནམས་ཐམས་ཅད་སེམས་ཅན་གྱི་དོན་དུ་བླ་ན་མེད་པར་རྫོགས་པའི་སངས་རྒྱས་ཐོབ་པའི་རྒྱུར་གྱུར་ཅིག་སྙམ་པ་ཡོངས་སུ་བསྔོ་བ་དང༌། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་སྐྱབས་སུ་འགྲོ་སྙམ་པ་དང༌། གཞན་དོན་བླ་ན་མེད་པ་བསྒྲུབ་པའི་ཕྱིར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པ་སྨོན་པ་བྱང་ཆུབ་ཏུ་སེམས་བསྐྱེད་ཅིང་དེའི་སྤྱོད་པ་རྣམས་ལའང་ཚུལ་བཞིན་བསླབ་པར་བགྱིའོ་སྙམ་པ་འཇུག་པ་སྟེ་དོན་དེ་རྣམས་ཡིད་ལ་དྲན་པ་དང་བཅས་པས་ཐལ་མོ་སྦྱར་ཏེ་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད།
བདག་གིས་ཐོག་མ་མེད་དུས་ཞེས་པ་ནས། གནས་པར་བགྱི་ཞེས་པས་རྒྱུན་བཤགས་ལན་གསུམ་བྱས་པ་ལ་བརྟེན་ནས་ཐུན་མོང་མ་ཡིན་པའི་སོ་སོར་ཐར་པ་དང་བྱང་ཆུབ་སེམས་དཔའི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང༌། ཐོབ་པ་ཡར་འཕེལ་དུ་བྱེད་ལ་ཉམས་ན་སོར་ཆུད་པར་བྱེད་པ་ཡིན་ནོ། ། རྨི་ལམ་ལ་བར་ཆད་མི་འབྱུང་བར་བྱ་བའི་ཕྱིར་སྲུང་སྐུད་འདོགས་པ་ནི། སྤྱི་རྒྱུད་ལས། བུ་མོ་གཞོན་ནུས་བཀལ་པའི་སྐུད། ། བླངས་ནས་བཞི་བཅུ་རྩ་དགུར་བཟླ། ། སློབ་མ་རྣམས་ནི་བློས་བསམ་སྟེ། ། མཉམ་པར་བཞག་པས་མདུད་པ་བོར། ། ཞེས་པ་ལྟར་གྱི་སྲད་བུ་ལ་ཧཱུྃ་བཟླ་ཞིང་རྡོ་རྗེའི་མདུད་པ་གསུམ་གྱིས་བཏབ་པར།
གཙོ་བོའི་སྔགས་ཀྱིས་མངོན་པར་བསྔགས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པ། སུམ་བསྒྲིལ་བྱས་པ་རྡོ་རྗེའི་མདུད་པ་གསུམ་གྱིས་བཏབ་པ། རྡོ་རྗེ་སློབ་མ་རྣམས་ཀྱི་སྒོ་གསུམ་གྱི་བར་ཆད་སྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་གའི་ཧཱུྃ་ལས་འོད་ཟེར་འཕྲོས་པས། སྟ་གོན་ ་་་་་དངོས་གཞི་གཉིས་པ་མན་ཆད་ལ་མདུན་བསྐྱེད་ཅེས་བསྒྱུར། གྱི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་སྤྱན་དྲངས་ཏེ་དམ་ཚིག་པའི་སྲད་བུ་ལ་ཐིམ་ཞེས་པས་བྱིན་གྱིས་བརླབས་པ་དེ་ཉིད་གཙོ་བོའི་སྙིང་པོ་དང་ལས་ཐམས་ཅད་པའི་སྔགས་བཟླ་བཞིན་པས། སྐྱེས་པའི་དཔུང་པ་གཡོན་དང༌། བུད་མེད་ཀྱི་གཡས་པར་ཉིས་བསྐོར་དུ་བཅིངས་ལ་ལས་བུམ་གྱི་ཆུས་གཏོར་ཞིང༌།
གུར་ནས་འབྱུང་བའི་ཡི་གེ་བརྒྱ་པ་བཟླས་པས་བརྟན་པར་བྱའོ། ། དངོས་གྲུབ་ཀྱི་མཚན་ལྟས་བརྟག་པ་ལ་ཐོག་མར་སོ་ཤིང་ལ་བརྟེན་ནས་བརྟག་པ་ནི། རྒྱུད་དེ་ཉིད་ལས། སོ་ཤིང་ཨུ་དུམྦཱ་རའམ། ཨ་ཤོཏྠ་ནི་རྨ་མེད་པ། ། ཧ་ཅང་མི་སྦོམ་མི་ཕྲ་ཞིང༌། ། སོར་གངས་བཅུ་གཉིས་ཚད་དུ་བྱ། ། ཞེས་གསུངས་པ་ལྟར་མཚན་ཉིད་དང་ལྡན་པའི་སོ་ཤིང་གོང་ལྟར་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོ་མེ་ཏོག་གི་ཅོད་པཎ་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར་ཅེས་པས་བྱིན་གྱིས་བརླབས་པའི་སོ་ཤིང་དེ་ཉིད་ཁྱེད་རྣམས་ཀྱི་ཕྱག་ཐལ་མོ་སྦྱར་བའི་བར་དུ་དངོས་གྲུབ་ཀྱི་མཚན་ལྟས་བརྟག་པའི་སླད་དུ་བྱིན་ཏེ། ཨོཾ་བཛྲ་ཨ་མྲྀ་ཏ་སོགས་གཙོ་བོའི་སྔགས་ཀྱིས་བྱིན།
དེ་ལྟར་བྱིན་པའི་སོ་ཤིང་དེ་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ་སོ་དྲུད་པ་ཞིག་བྱས་པས་རྩེ་མོའི་མེ་ཏོག་ལས་འོད་ཟེར་བྱུང་བ་ཞལ་ནས་བརྒྱུད་དེ། ཁོང་པར་སོང་བས་ཚེ་ཐོག་མ་མེད་པ་ནས་བསགས་པའི་སྡིག་པ་དང་དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་སྐྱུགས་པར་མོས་ཏེ། ཨོཾ་བཛྲ་ཧ་ས་ཧཾ། ཞེས་གསུང་ཞིང་ཐལ་མོ་ཁ་ཕྱེ་སྟེ་སོ་ཤིང་གི་རྭ་བ་ཚོམ་བུ་དགུ་བཀོད་པའི་དབུས་སུ་ལྟོས་པ་མེད་པར་དོར་ཅིག་ཅེས་བརྗོད། དཀྱིལ་འཁོར་གྱི་ཤར་ཕྱོགས་སུ་དྲིའི་མཎྜལ་ཁྲུ་གང་གྲུ་བཞི་པར་ཚོམ་བུ་བཀོད་པའི་སྟེང་དུ་དོར་བཅུག དེ་ལྟར་དོར་བས་རྩེ་མོ་བདག་ཉིད་ལ་ཕྱོགས་ན་མཆོག་འགྲུབ། སྟེང་དུ་མཁའ་སྤྱོད། འོག་ཏུ་ས་སྤྱོད། ཤར་དུ་ཞི་བ། ལྟོར་མངོན་སྤྱོད།
ནུབ་ཏུ་དབང༌། བྱང་དུ་རྒྱས་པ། མཚམས་རྣམས་སུ་བུམ་པ་བཟང་པོ་ལ་སོགས་པའི་དངོས་གྲུབ་ཕྲན་ཚེགས་འགྲུབ་པར་འགྱུར་བ་ཡིན་ནོ། ། རྨི་ལམ་མི་འཁྲུགས་པ་དང་མལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། རིན་ཆེན་འབར་བར། ཀུ་ཤ་སྙིང་པོ་རྩེ་མ་ཉམས། ། དྷཱིཿལས་བྱུང་བར་བསམ་པར་བྱ། ། ཞེས་གསུངས་པས་ཀུ་ཤ་བསང་སྦྱངས། སྟོང་པའི་ངང་ལས་དྷཱིཿདང་ཧ་ལས་བྱུང་བའི་ཀུ་ཤ་ཆེ་ཆུང་རྩ་བ་དང་རྩེ་མོ་མ་ཉམས་པ། རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པའི་ནུས་པ་དང་ལྡན་པར་གྱུར་ཞེས་པས་བྱིན་གྱིས་བརླབས་ནས།
དྷཱིཿབཟླས་པས་ཀུ་ཤ་ཆུང་བ་སྔས་ཀྱི་ཕྱིར་ཕྱག་གཡས་དང༌། ཧ་བཟླས་པས་ཆེ་བ་སྟན་གྱི་ཕྱིར་ཕྱག་གཡོན་པར་བྱིན་པར་མོས་ཞེས་པས་བྱིན་ནོ། ། དེའང་སྔོན་བྱུང་བཅོམ་ལྡན་འདས་ཀུ་ཤ་མ་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན་དུ་འདིར་ཡང་ཀུ་ཤའི་སྟན་ལ་ཉལ་ཏེ་རྨི་ལམ་སྒྱུ་མ་ལྟ་བུར་མངོན་དུ་བྱས་ནས་འཚང་རྒྱ་བའི་རྟེན་འབྲེལ་ལམ་དུ་བྱེད་པ་ཡིན་ནོ། ། རྨི་ལམ་གསལ་པོ་འབྱུང་བ་དང་ངག་གི་དྲི་མ་སྦྱོང་བྱེད་ཁྱོར་ཆུ་སྦྱིན་པ་ནི། ཇི་སྐད་དུ། གསང་སྔགས་དག་གིས་སྤོས་ཀྱི་ཆུ། ། ཁྱོར་བར་བླུགས་ལ་ལན་གསུམ་སྦྱིན། ། ཞེས་གསུངས་པས་ན། དྲི་ཞིམ་པོའི་ཆུ་ལ། ཨ་ཧྲཱིཿབི་ཤུདྡྷཿསརྦ་དྷརྨཱཿསརྦ་པཱ་པཾ་ནི་ཙ་སྱ་ཤོ་དྷ་ཡ།
སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་པས་ལག་པ་གཡས་པའི་ཁྱོར་བར་ལན་གསུམ་རེ་བྱིན་པ་དེ་ཉིད་ངག་གི་དྲི་མ་སྦྱོང་བྱེད་དུ་བསམས་ལ་བཏུང་བར་བྱའོ། ། ཁྱེད་རྣམས་བྱང་ཆུབ་ཏུ་སེམས་བསྐྱེད་ཅིང་སྒོ་གསུམ་ལྷར་བྱས་མ་ཐག་པ་དེ་མཆོད་པའི་ཡུལ་དུ་བཟང་བ་ཡིན་པས། མེ་ཏོག་དབུ་ལ་ཕུལ་ནས་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ་ཞེས་དང༌། དེ་བཞིན་དུ་བདུག་སྤོས་ཤངས་ལ་དྷཱུ་པེ། མར་མེ་སྤྱན་ལམ་དུ་ཨཱ་ལོ་ཀེ དྲིའི་བྱུག་པ་ཐུགས་ཀར་གནྡྷེ་ཨཱཿཧཱུྃ། ཞེས་པས་མཆོད་པ་ནི་ལུས་ངག་ཡིད་གསུམ་ལྷར་ཤེས་པས་འདོད་ཡོན་ལ་མ་ཆགས་པར་ལོངས་སྤྱོད་ཅིག་ཅེས་པའི་དོན་དུ་ཤེས་པར་བྱས་ནས་ཆོས་ཟབ་མོ་བཤད་པས་སྤྲོ་བ་བསྐྱེད་པ་ནི། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས།
འཇིག་རྟེན་དུ་ནི་ཀུན་མཁྱེན་དག ། ཅེས་སོགས་ནས། དེ་བཞིན་གཤེགས་པ་ཉིད་དུ་འགྱུར། ། ཞེས་པའི་དོན་ནི། འཇིག་རྟེན་ན་ཨུ་དུམྦཱ་རའི་མེ་ཏོག་དཀོན་པ་ལྟར་སངས་རྒྱས་དཀོན་ཏེ། སངས་རྒྱས་གཅིག་འཇིག་རྟེན་དུ་འཚང་རྒྱ་བའི་ཚུལ་སྟོན་པ་ན། དེ་དང་ཁད་ཉེ་བའི་ས་ཕྱོགས་ཞིག་ཏུ་ཨུ་དུམྦཱ་རའི་མེ་ཏོག་གཅིག་འབྱུང༌། དེའང་སངས་རྒྱས་དེ་རྒྱལ་རིགས་ལས་འབྱུང་ན་མེ་ཏོག་དེ་དཀར་པོ་དང༌། བྲམ་ཟེའི་རིགས་ལས་འབྱུང་ན་སེར་པོ་འབྱུང་ལ། སངས་རྒྱས་དེ་ལྷུམས་སུ་ཞུགས་པ་ན་མེ་ཏོག་དེ་ཁ་འབུ།
བལྟམས་པ་ན་ཁ་བྱེ། གཞོན་ནུ་རོལ་རྩེད་མཛད་པ་ན་རྒྱས། དཀའ་ཐུབ་མཛད་པ་ན་ཅུང་ཟད་རྙིང༌། འཚང་རྒྱ་བའི་ཚུལ་བསྟན་པ་ན་རྒྱས། ཆོས་ཀྱི་འཁོར་ལོ་བསྐོར་བ་ན་ཤིན་ཏུ་རྒྱས། མྱ་ངན་ལས་འདའ་བའི་ཚུལ་བསྟན་པ་ན་བསྐམས་ནས་འགྲོ་སྟེ། དེས་ན་དེ་གཉིས་དཀོན་མཚུངས་ཡིན་པས་སངས་རྒྱས་འཇིག་རྟེན་དུ་འབྱོན་པ་དཀོན། བྱོན་ནས་ཆོས་གསུང་བ་དཀོན། ཆོས་ཀྱི་ནང་ནས་ཐེག་པ་ཆེན་པོ་གསུང་བ་དཀོན། ཐེག་ཆེན་གྱི་ནང་ནས་གསང་སྔགས་རྡོ་རྗེ་ཐེག་པ་གསུང་བ་ཤིན་ཏུ་དཀོན།
དཀོན་པས་ཅི་ཕན་རི་བོང་གི་རྭ་དང་ནམ་མཁའི་མེ་ཏོག་ཀྱང་དཀོན་ནོ་སྙམ་ན། དེ་དག་དང་མི་མཚུངས་པར་དཀོན་ལ་ཕན་ཡོན་ཆེན་པོ་དང་ལྡན་པ་ཡིན་ཏེ། བསྐལ་པ་བྱེ་བ་ཞེས་སོགས་ནས་དགའ་བ་ཁྱད་པར་ཅན་དང་ལྡན་པར་མཛོད་ཅིག་ཅེས་བྱ་བའི་ཐ་ཚིག་སྟེ་འབྲས་བུ་ལ་སྤྲོ་བ་བསྐྱེད་ནས། རྨི་ལམ་གྱི་མཚན་ལྟས་བརྟག་ཅིང་ངན་ན་བསྲུང་བ་ནི། བུ་ཀྱེ་སང་ནི་དཀྱིལ་འཁོར་དག ། ཅེས་སོགས་ནས་རྨི་ལམ་བཟང་བའི་ལྟས་ནི། སྤྱི་རྒྱུད་ལས། རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་སོགས་ནས་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་བརྩོན་པར་བྱ་དགོས་པ་ཡིན་ནོ་ཞེས་པའི་བར་ཀྱེ་རྡོར་ལྟར་ལས། ཐལ་ཕུང་ལ་འཛེགས་པ།
བོང་བུ་ལ་ཞོན་ཏེ་ལྷོ་ཕྱོགས་སུ་སོང་སྟེ་མ་ལོག་པ་དང༌། སྤྲེའུ་ལ་ཞོན་ནས་ཤར་ལྷོ་དང་ཤར་ཕྱོགས་སུ་འགྲོ་བ། ཕག་དང་རྔ་མོ་ཞེས་པ་ཙམ་དང་བདེན་མེད་ཀྱི་སྣང་བའི་རྒྱས་འདེབས་པ་དང་གཙོ་བོའི་སྔགས་བརྒྱ་རྩ་བརྒྱད་ཀྱིས་བསྲུངས་ལ། སངས་རྒྱས་སྤྱན་གྱི་རྣལ་འབྱོར་སོགས་དང་སྦྲེལ། གཞན་འདྲའོ། ། དེ་རྣམས་ཀྱིས་སློབ་མ་སྟ་གོན་གྱི་བྱ་བ་རྣམས་ལེགས་པར་གྲུབ་ཟིན་ནས། དངོས་གཞི་དབང་བསྐུར་བའི་ཆོ་ག་སང་ཉིན་འབྱུང་བ་ལགས་ཞེས་བརྗོད་དོ། ། དངོས་གཞི་དབང་བསྐུར་བའི་བརྡ་སྤྲོད་ནི། སེམས་ཅན་ཐམས་ཅད་ཀྱི་དོན་དུ་སོགས་ནས། འདི་རྣམས་སངས་རྒྱས་ཀྱི་ས་ལ་གཞག་པའི་སླད་དུ་ཞེས་པའི་བར་ཀྱེ་རྡོ་རྗེ་དང་འདྲ་བར་བརྗོད་ལ།
ཇི་སྐད་དུ། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། ། ཞེས་བྱ་བའི་བདག་ཉིད་ཅན་གྱི་དཔལ་རྡོ་རྗེ་སེམས་དཔའ་རྣམ་པ་ཐམས་ཅད་ཀྱི་མཆོག་དང་ལྡན་པའི་བདེ་བ་ཆེན་པོའི་གོ་འཕང་ཐོབ་པར་བྱ་དགོས། དེའི་ཆེད་དུ་བསྐྱེད་རིམ་བསྒོམ་པ་ལ་དབང་བར་བྱེད་པ་བུམ་པའི་དབང་བསྐུར་བ་དང༌། རྫོགས་རིམ་བསྒོམ་པ་ལ་དབང་བར་བྱེད་པ་དབང་གོང་མ་གསུམ་མཐའ་རྟེན་དང་བཅས་པ་བླངས་ལ་ཉམས་སུ་བླང་བར་བགྱིའོ་སྙམ་པའི་འདུན་པ་དུང་པ་རེ་བསྐྱེད་མཛོད། དེ་ལ་སྟ་གོན་དུ་གནས་པ་ཡན་ཆད་གྲུབ་ཟིན་ནས། དངོས་གཞིའི་ཆོ་ག་ལ་སྒྲུབ་ཅིང་མཆོད་པ། འཇུག་ཅིང་དབང་བླང་བ། རྗེས་ཀྱི་ཆོ་ག་སྟེ་གསུམ་ལས།
དང་པོ་ལ་བདག་བསྐྱེད་སྔོན་དུ་སོང་བས། དམ་ཚིག་པའི་དཀྱིལ་འཁོར་འབྱིན་པའི་ཚུལ་གྱིས་སྒྲུབ་པ། ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བའི་ཚུལ་གྱིས་སྒྲུབ་པ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་ཚུལ་གྱིས་སྒྲུབ་པ། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པའི་ཚུལ་གྱིས་སྒྲུབ་པ་སྟེ་རྣམ་པ་བཞིས་བསྒྲུབས་ནས། ནང་དུ་དཀྱིལ་འཁོར་པ་མཆོད་པས་མཉེས་པར་བྱ་བ་དང༌། ཕྱི་རོལ་དུ་ཞིང་སྐྱོང་འབྱུང་པོའི་ཚོགས་རྣམས་གཏོར་མས་ཚིམ་པར་བྱ་བ། དངོས་གཞི་གཉིས་པ་མན་ཆད་ཡིན་ན་བུམ་པ་སྒྲུབ་པ་དང་བཅས་པ་རྣམས་དགོས་ཏེ། ཁོ་བོས་སྔོན་ནས་ལེགས་པར་གྲུབ་ཟིན་པ་ཡིན། འཇུག་ཅིང་དབང་བསྐུར་བ་ལ་གཉིས་ལས།
སློབ་དཔོན་བདག་ཉིད་འཇུག་ཅིང་དབང་བླང་བ་ནི། སློབ་མ་ལ་ཇི་ཙམ་བསྐུར་བའི་དབང་ཐམས་ཅད་བདག་འཇུག་གི་ཚུལ་དུ་ལེན་པ་སྟེ། དེ་དག་ཀྱང་སྔོན་དུ་ལེགས་པར་གྲུབ་ཅིང༌། དེའི་རྗེས་སུ་ཕྱི་ནང་གི་མཁའ་འགྲོ་མཉེས་པའི་ཕྱིར་དུ་འཇིག་རྟེན་དང་འཇིག་རྟེན་ལས་འདས་པའི་གཏོར་མ་དབུལ་བ་དང༌། སློབ་མ་གཞུག་པའི་ཕྱིར་དམ་ཚིག་གསུམ་གྱི་གླུ་བླང་ཞིང༌། དེ་ཁོ་ན་ཉིད་དང་བདེན་པ་བསྒྲགས་པ་རྣམས་གྲུབ་པར་བྱས་ཟིན། ཁྱེད་རྣམས་ཀྱི་ངོ་སྐལ་དུ་གྱུར་པ་སློབ་མ་གཞུག་ཅིང་དབང་བསྐུར་བ་ལ། ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོ་ག་དང༌། ཞུགས་ནས་མངོན་པར་དབང་བསྐུར་བའི་ཆོ་ག་གཉིས་ཡོད་པ་ལས། དང་པོ་ལ།
མཎྜལ་ཕུལ་ལ་གསོལ་གདབ་གཉིས། ། དྲིས་ལན་སྡོམ་པ་བསྒྲགས་གཟུང་བྱ། ། གོས་དག་བྱིན་ལ་གཙུག་ཏོར་བཅིང༌། ། མིག་དར་འཁྱིལ་པ་མེ་ཏོག་གཏད། ། སྒོ་གསུམ་བྱིན་རླབས་དྲིས་ལན་གཉིས། ། ནང་གི་སེམས་བསྐྱེད་གསང་བར་གདམས། ། དཀྱིལ་འཁོར་ནང་བཅུག་ལུས་ཕུལ་ནས། ། དམ་ཚིག་སྤྱིར་སྦྱིན་དམ་གཞག་བཞི། ། མཎྜལ་གསོལ་གདབ་ཡེ་ཤེས་དབབ། ། བརྟན་བྱས་ལྷ་ལ་གསོལ་བ་གདབ། །
མེ་ཏོག་དོར་བཅིང་གདོང་གཡོགས་བཀྲོལ། ། དཀྱིལ་འཁོར་བལྟར་བསྐུལ་ཕྱག་བྱར་གཞུག ། ལྷ་ངོ་བསྟན་པ་འཇུག་པའོ། ། ཞེས་པ་ལྟར་ལས་ཐོག་མར་སློབ་དཔོན་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་བཅོམ་ལྡན་འདས་རྡོ་རྗེ་སེམས་དཔའ་དངོས་ཡིན་སྙམ་པའི་མོས་པ་དང་ལྡན་པས་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་མཛོད་ཅེས་འབུལ་དུ་གཞུག དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དགའ་ཆེན་སོགས་ནས་བདག་ལ་སྩོལ། ཞེས་པས་སློབ་དཔོན་ལ་གསོལ་བ་བཏབ་ནས། སློབ་དཔོན་གྱིས་ཀྱང་ཁྱེད་རྣམས་དཀྱིལ་འཁོར་དུ་གཞུག་པའི་ཕྱིར་དཀྱིལ་འཁོར་གྱི་ལྷ་ལ་གསོལ་བ་གདབ་ཅིང་གནང་བ་ཞུ་བ་ནི། ལས་ཀྱི་རྡོ་རྗེས་དཀྱིལ་འཁོར་གྱི་ཡོལ་བ་ཅུང་ཟད་བཏེག སློབ་དཔོན་གྱིས་རྡོ་རྗེ་དང་དྲིལ་བུ་འཛིན་པས་དཀྱིལ་འཁོར་གྱི་དྲུང་དུ་ལངས་ཏེ།
རྣམ་དག་སློབ་མ་འདི་རྣམས་ནི་ཞེས་སོགས་ནས་འཚལ། ཞེས་པའི་དོན་ནི་ཐུན་མོང་བའི་སྦྱང་བས་རྒྱུད་རྣམ་པར་དག་པ། ཐུན་མོང་མ་ཡིན་པའི་བྱང་ཆུབ་ཀྱི་སེམས་ཟུང་དུ་འཇུག་པའི་རང་བཞིན་འཛིན་ཅིང་གསང་བ་ཆེན་པོའི་དཀྱིལ་འཁོར་འདིར་ཞུགས་ནས། དམ་ཚིག་དང་སྡོམ་པའི་ཚོགས་རྣམས་ནོད་པར་འཚལ་ན། དེ་བཞིན་དུ་གནང་བར་མཛད་དུ་གསོལ་ཞེས་བྱ་བའི་དོན་ཏོ། ། དེ་ནས་གསང་བའི་དམ་ཚིག་འཛིན་པ་ལ་སྤྲོའམ་ཞེས་དྲི་བ་ནི། གསང་བ་ཆེན་པོའི་རིགས་སོགས་ནས་འདོད་དམ་ཞེས་པའི་དོན་ནི། གསང་བ་ཆེན་པོ་ནི། དེ་བཞིན་གཤེགས་པ་ཐམས་ཅད་ཀྱི་གཉིས་སུ་མེད་པའི་ཡེ་ཤེས་ཀྱི་རིགས་ཏེ། རྒྱུད་རྣམ་པར་དག་པ་གསང་བའི་ངོ་བོ་དམ་ཚིག་དང་སྡོམ་པ་ཡོངས་སུ་འཛིན་པར་བདག་ཉིད་ཆེན་པོ་ཁྱོད་འདོད་དམ་ཞེས་བྱ་བ་ཡིན་པས།
ཁྱེད་རྣམས་ཀྱིས་ཀྱང་ཇི་ལྟར་དྲིས་པ་དེ་ལྟར་འཛིན་པར་སྤྲོའོ་ཞེས་ལན་བཏབ་པར་མོས་ཏེ་འདིའི་རྗེས་ཟློས་མཛོད། ཚིག་རྐང་དང་པོ་གཉིས་ཀྱི་མཐར། སེམས་དཔའ་ཆེན་པོ་བདག་འཚལ་ལོ། ། ཞེས་ལན་བཏབ་ནས། གཟུང་བར་བྱ་བའི་དམ་ཚིག་ཐོབ་པར་བྱེད་པ་ལ་ཁས་བླངས་དང་ཆོ་ག་གཉིས་ལས་ཁས་བླངས་ཀྱི་སྒོ་ནས་ཐོབ་པར་བྱེད་པ་ལ་གཟུང་བྱའི་དམ་ཚིག་ངོ་ཤེས་པར་བྱ་བའི་ཕྱིར་སྡོམ་པ་བསྒྲགས་པ་ཞེས་བྱ་བ་འདི་ལ་གསན་པས་ཁྱབ་པར་གདའ་སྟེ། སངས་རྒྱས་ཆོས་དང་དགེ་འདུན་ཏེ། ། ཞེས་སོགས་ནས། གསང་བའི་རྒྱུད་ལ་རབ་ཏུ་བསྒྲགས། ། ཞེས་གསུངས་ཏེ། དེའི་དོན་ནི་སངས་རྒྱས་ཏེ་རྣམ་སྣང་གི་དམ་ཚིག་ཏུ་དཀོན་མཆོག་གསུམ་སྐྱབས་གནས་སུ་འཛིན་པ་སོགས་ཀྱེ་རྡོར་ལྟར་བསྒྲགས།
དེ་ལྟར་བཤད་པའི་དོན་དེ་དག་ཡིད་ལ་དྲན་པ་དང་བཅས་པའི་སྒོ་ནས་དམིགས་པ་འདི་བཞིན་མཛོད། མདུན་གྱི་ནམ་མཁར་ཞེས་སོགས་ཀྱི་བརྡ་སྤྲོད་གོང་སྟ་གོན་གྱི་སྐབས་ལྟར་བྱས་ལ། བདག་གིས་ཐོག་མ་མེད་དུས་ཞེས་སོགས་ནས་གནས་པར་བགྱི་ཞེས་པས་རྒྱུད་དག་པར་བྱས་ནས་རིགས་ལྔ་སྤྱི་དང་ཁྱད་པར་གྱི་དམ་ཚིག་རྣམས་ཀྱང་འཛིན་སྙམ་པས་འདིའི་རྗེས་ཟློས་ལན་གསུམ་མཛོད། སངས་རྒྱས་བྱང་ཆུབ་སེམས་དཔའ་ཀུན། ། ཞེས་སོགས་ནས་དགོད་ཅེས་པས་དམ་ཚིག་དང་སྡོམ་པ་མ་ལུས་པ་གཟུང་བར་ཁས་བླངས་ནས་གཟུང་བྱ་དམ་ཚིག་དང་སྡོམ་པ་ཐོབ་བྱེད་ཀྱི་གཙོ་བོ་ནི་དབང་བསྐུར་བ་ལས་ཐོབ་པར་འགྱུར་ཞིང༌། དབང་བསྐུར་བ་ནི་དཀྱིལ་འཁོར་སྔོན་དུ་འགྲོ་བ་ཅན་ཡིན། དཀྱིལ་འཁོར་དུ་འཇུག་པའི་ཆས་སུ་གཞུག་པའི་ཕྱིར། སློབ་དཔོན་གྱིས་རྡོ་རྗེ་དང་བཅས་ཏེ་སྨད་གཡོགས་དམར་པོ་རེ་ཐོགས་ནས་ཁྱེད་རྣམས་ལ་བྱིན་པར་མོས་པ་མཛོད། ཨོཾ་སརྦ་ཏ་ཐཱ་ག་ཏ་སོགས་དང༌། སླར་ཡང་སྟོད་གཡོགས་རེ་ཡང་བྱིན་པར་མོས་པ་མཛོད།
ཨོཾ་བཛྲ་རཀྵ་ཧཾ་ཞེས་དང༌། ཡང་སྤྱི་བོར་གཙུག་ཏོར་རེ་ཡང་བཅིང་བར་མོས་པ་མཛོད། ཨོཾ་བཛྲ་ཨུཥྞི་ཥ་ཧཱུྃ་ཞེས་པས་བྱིན་ནས། སྔོན་ཆད་རྡོ་རྗེ་སེམས་དཔའི་དཀྱིལ་འཁོར་དུ་མ་ཞུགས་པའམ་ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་རས་ཡུག་དམར་པོ་རེས་གདོང་བཅིང་བར་མོས། ཨོཾ་ཙཀྵུ་ཞེས་པ་ནས་ཧཱུྃ་ཞེས་པས་བྱིན་ནས། སློབ་དཔོན་གྱིས་བདུད་རྩི་འཁྱིལ་བའི་སྔགས་བརྗོད་ཅིང་ལས་བུམ་གྱི་ཆུས་གཏོར་ནས་བསྲུང་བ་བྱས་པར་མོས་པ་མཛོད། ན་མཿས་མནྟ་བུདྡྷེ་སོགས་བརྗོད། ཞེས་པས་བསྲུངས་ནས། དཀྱིལ་འཁོར་གྱི་ལྷ་དང་མཇལ་བའི་ཚེ་ཕྱག་སྟོང་པར་མཇལ་དུ་མི་བཏུབ་པས། ཕྱག་རྟེན་གྱི་སླད་དུ་མེ་ཏོག་རིགས་ལྔ་བརྒྱུས་པའི་ཕྲེང་བ་རེ་ཡང་བྱིན་པར་མོས་པ་མཛོད།
ཨ་ཁཾ་ཝཱི་ར་ཧཱུྃ་གིས་བྱིན་ནས། དམིགས་པ་འདི་བཞིན་མཛོད། ཁྱེད་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་ནག་པོ་རྣམས་གསལ་བཏབ་ནས། དེ་རྣམས་ལས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་གང་བས་ལུས་ངག་ཡིད་གསུམ་གྱི་སྡིག་སྒྲིབ་ཉེས་ལྟུང་རྣམས་སྦྱངས་པར་མོས་ནས། སློབ་དཔོན་གྱིས་ཡི་གེ་གསུམ་བརྗོད་ཅིང་ཁྱེད་རྣམས་ཀྱི་གནས་གསུམ་དུ་སྐུ་གསུང་ཐུགས་བྱིན་གྱིས་རློབ་པའི་ཕྱག་རྒྱས་རེག་སྟེ་ཨོཾ་ཨཱཿཧཱུྃ་ཞེས་སམ། ཡང་ན་ཧཱུྃ་བརྗོད་ཅིང་འཁོར་ལོའི་ཕྱག་རྒྱས་ཁྱེད་རྣམས་ཀྱི་གནས་གསུམ་ལྟེ་བ་གསང་གནས་རྣམས་སུ་རེག་སྟེ་བྱིན་གྱིས་བརླབ་པར་མོས་པ་མཛོད་ཅེས་དང་ཧཱུྃ་བཟླའོ། ། དེ་ནས་རིགས་ངེས་པར་བྱ་བའི་སླད་དུ་སློབ་དཔོན་གྱིས།
བུ་ཁྱོད་སུ་ཡིན་ཅི་ལ་དགའ། ཞེས་དྲིས་པའི་ལན་བཏབ་པར་མོས་ནས་འདིའི་རྗེས་ཟློས་མཛོད། སྐལ་བཟང་བདག་བདེ་བ་ཆེན་པོ་ལའོ། ། འདུན་པ་ངེས་པར་བྱ་བའི་སླད་དུ། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པའི་ལན་བཏབ་པར་མོས་ནས། འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། མཆོག་ཏུ་མི་འགྱུར་བའི་བདེ་བ་ཆེན་པོ་སངས་རྒྱས་མཆོག་གི་དམ་ཚིག་འདོད་པ་དེས་གསང་སྔགས་ནང་གི་སེམས་བསྐྱེད་པའི་སླད་དུ་དམིགས་པ་འདི་བཞིན་མཛོད། སེམས་ཅན་ཐམས་ཅད་ལ་ཕན་པ་བླ་ན་མེད་པ་བསྒྲུབ་པར་བགྱིའོ་སྙམ་པའི་ཀུན་རྫོབ་བྱང་ཆུབ་ཀྱི་སེམས་དུང་པ་ཞིག་བསྐྱེད་དེ།
དེ་ཉིད་གཟུགས་ཀྱི་རྣམ་པར་ལངས་པ་ལས་བྱུང་བ་སྙིང་གར་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ་ཞིག་ལམ་གྱིས་བྱུང་བར་མོས་པ་མཛོད། ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་བདེ་སྟོང་ནམ་མཁའ་ལྟ་བུའོ་སྙམ་དུ་ཡིད་ལ་བྱས་ཏེ། དེ་ཉིད་གཟུགས་ཀྱི་རྣམ་པར་ལངས་པ་ལས་བྱུང་བ་ཟླ་བའི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ་ཞིག་གསལ་ལམ་གྱིས་བྱུང་བར་མོས་ཏེ། དེ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་སརྦ་སོགས་བརྗོད། ཐམས་ཅད་རྣལ་འབྱོར་དུ་སེམས་བསྐྱེད་པ་དེ་སྙིང་གར་རྡོ་རྗེ་བཞག་ནས་བརྟན་པར་བྱས་པའི་མོས་པ་མཛོད། སུ་ར་སོགས་ནས། ཡ་ཐཱ་སུ་ཁཾ། ཞེས་པས་སེམས་བསྐྱེད་པ་རྣམས་ཕྱི་འཇུག་གི་གཙོ་བོ་ཡིན་པས་བརྡ་དོན་འཕྲོད་པ་གལ་ཆེ། སེམས་བསྐྱེད་པ་དེ་དང་འོག་ནས་འབྱུང་བའི་སྔགས་ཀྱི་ཀུན་དུ་སྤྱོད་པ་རྣམས་སྣོད་དང་མི་ལྡན་པའི་མདུན་དུ་སྨྲར་མི་བཏུབ་བོ་ཞེས་གསང་བར་གདམས་པ་ནི།
སྤྱི་བོར་རྡོ་རྗེ་བཞག་སྟེ། དེང་ཁྱོད་ཞེས་པ་ནས་ལའང་མ་ཡིན་ནོ་ཞེས་གསང་བར་གདམས་པ་རྣམས་ནི་ཕྱིའི་འཇུག་པ་ཡིན། ནང་འཇུག་གི་སླད་དུ་སློབ་དཔོན་གྱིས་ཁྱེད་རྣམས་ཀྱི་ལག་པ་ནས་བཟུང་སྟེ་དཀྱིལ་འཁོར་གྱི་དྲུང་དུ་ཁྲིད་པར་མོས་ནས་དཀྱིལ་འཁོར་གྱི་ཕྱོགས་ལ་དབུ་འདུད་པ་དང་བཅས་པས་འདིའི་རྗེས་ཟློས་མཛོད། ཨོཾ་ཀི་ལི་ཞེས་པ་ནས་ཡུཾ་སྭཱ་ཧཱ། ཞེས་པས་ཞུགས་ནས་དཀྱིལ་འཁོར་གྱི་ཤར་སྒོར་འཁོད་པའི་མོས་པ་མཛོད། ནང་མཇུག་གི་ཆོས་གསུམ་ལས་ཐོག་མར་ལུས་དབུལ་བའི་སླད་དུ། ཁྱེད་རྣམས་སྐད་ཅིག་གིས་སྐུ་རྡོ་རྗེ་རྣམ་པར་སྣང་མཛད་ཀྱི་སྐུར་གྱུར་པའི་དཔྲལ་བར་ཨོཾ་ལས་འཁོར་ལོ་ཞེས་པ་ནས་ཉི་མ་ལ་ཧཱུྃ་རྣམས་གསལ་བཏབ། དེ་ནས་སངས་རྒྱས་ཐམས་ཅད་མཆོད་པའི་ཕྱིར་དང༌། སློབ་དཔོན་གྱི་གོ་འཕང་ཐོབ་པར་བྱ་བའི་ཕྱིར་དང༌། སེམས་ཅན་ཐམས་ཅད་ཡོངས་སུ་བསྐྱབ་པའི་ཕྱིར།
བླ་མ་དང་གཉིས་སུ་མེད་པའི་དཀྱིལ་འཁོར་གྱི་ལྷ་ཚོགས་རྣམས་ལ་གུས་པས་ལུས་འདི་དབུལ་བར་བགྱིའོ་སྙམ་པས་ཕྱག་ཐལ་མོ་སྦྱར་ནས་འདིའི་རྗེས་ཟློས་མཛོད། ཨོཾ་སངས་རྒྱས་ཀུན་དུ་ཞེས་པ་ནས་དབུལ་བར་བགྱི། དེ་ལྟར་ལུས་ཕུལ་ནས། ཡེ་ཤེས་དབབ་པ་དང་འབྲེལ་པར་དམ་ཚིག་སྤྱིར་སྦྱིན་པ་དང་དམ་ལ་བཞག་པ་བཞི་ལས། ཐོག་མར་དམ་ཚིག་སྤྱིར་སྦྱིན་པའི་སླད་དུ། ཁྱེད་རྣམས་ཀྱི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རེ་གསལ་ལམ་གྱིས་གྱུར་པར་མོས་པ་མཛོད། དེ་ཉིད་བརྟན་པའི་སླད་དུ་སློབ་དཔོན་གྱིས་ཁྱེད་རང་རྣམས་ཀྱི་སྙིང་གར་རྡོ་རྗེ་བཞག་ཅིང་དྲིལ་བུ་འཁྲོལ་བ་དང་བཅས་ཏེ། ས་མ་ཡ་སྟྭཾ་ཞེས་དང༌། ཁྱེད་རྣམས་ཀྱིས་ས་མ་ཡ་ཨ་ཧཾ་ཞེས་གསུངས་ཤིག ཅེས་པས་བརྟན་པར་བྱས་ནས།
དམ་ལ་བཞག་པ་ལས། དང་པོ་ཕན་ཡོན་གྱི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་ཅེས་པ་ནས་གྱུར་ཏ་རེ། ཞེས་དང༌། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་གར་རྡོ་རྗེ་བཞག་སྟེ། རྡོ་རྗེ་སེམས་དཔའ་ཞེས་པ་ནས་གཤེགས་ཞེས་དང༌། གཉིས་ཀའི་སྒོ་ནས་དམ་ལ་བཞག་པ་ནི། རྣམ་རྒྱལ་བུམ་པའི་ཆུ་དུང་ཆོས་སུ་བླུགས་པ་སྦྱིན་ཏེ།
འདི་ནི་ཞེས་པ་ནས་ཋཿཞེས་དང༌། བླ་མའི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། དེ་རིང་ཕན་ཆད་ཞེས་པ་ནས་འགྱུར། ཞེས་པ་དེ་རྣམས་སྔོན་འགྲོ་དམ་ལ་བཞག་པ་ཡིན། དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་མཎྜལ་འབུལ་བ་མཛོད། མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དེ་བཞིན་གཤེགས་པ་ཞེས་པ་ནས་གསོལ་ཞེས་གསོལ་བ་བཏབ་ནས། ཁྱེད་རང་རྣམས་ལུས་ཙོག་པུ་གང་ལའང་མ་སྙེས་པར་མེ་ཏོག་དང་བཅས་པས་ཐལ་མོ་སྦྱར་ཏེ་སེམས་གཞན་དུ་མ་ཡེངས་པར་དམིགས་པ་འདི་བཞིན་མཛོད། ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ནམ་སྒྱུ་མ་ལྟར་ཤེས་པར་བྱས་ཏེ།
དེའི་ངང་ནས་ཁྱེད་རྣམས་ཀྱི་རྐང་པའི་འོག་ཏུ་ཡྃ་ལས་རླུང་སོགས་ནས་དཀྱིལ་འཁོར་ལ་ཧས་མཚན་པ་རྣམས་གསལ་བཏབ་ནས། སློབ་དཔོན་ལ་རྡོ་རྗེ་སེམས་དཔའ་དངོས་ཡིན་སྙམ་པའི་མོས་གུས་བྱས་པས། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས། ཁྱེད་རྣམས་ཀྱི་རྐང་འོག་གི་རླུང་གི་དཀྱིལ་འཁོར་བསྐྱོད་པ་ཞེས་པ་ནས། དང་པོའི་རྡོ་རྗེའི་རྣམ་པ་བསམ་གྱིས་མི་ཁྱབ་པས་བྱོན་ཏེ་ཁྱེད་རང་རྣམས་ཀྱི་བ་སྤུའི་བུ་ག་རྣམས་ནས་དཔག་ཏུ་མེད་པར་ཞུགས་པར་མོས་པ་མཛོད། ཧཱུྃ་ཨཱཿཞེས་པ་ནས་ཧ་ཛྷཻཾ། ཞེས་འབེབས་སྔགས་མང་དུ་བརྗོད་ཅིང་རོལ་མོ་བྱ། དེ་ལྟར་ཡེ་ཤེས་བབ་པའི་བྱིན་རླབས་ཀྱི་རྒྱུན་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ་ཏིཥྛ་བཛྲ་དང༌། ཨོཾ་ཏིཥྛ་བཛྲ་སོགས་ནས། སྲོལ་བར་གྱིས་ཤིག
དེ་ནས་དངོས་གྲུབ་ཀྱི་ལྟས་བརྟག་པའི་ཆེད་དུ་ཁྱེད་རྣམས་མིག་རས་དང་བཅས་བཞིན་པས་དཀྱིལ་འཁོར་གྱི་སྟེང་གི་བར་སྣང་ལ་བལྟས་ཏེ་མིག་གི་ལམ་དུ་ཁ་དོག་གང་སྣང་བ་ཞིག་ངེད་ལ་སྨྲ་དགོས་པས། ཀྱེ་ཁྱེད་ཀྱི་མིག་ལམ་ན་ཅི་སྣང་ཞེས་དྲིས་ལ། དཀར་པོ་མཐོང་ན་ཞི་བ། སེར་པོ་རྒྱས་པ། དམར་པོ་དབང༌། སྔོན་པོའམ་ནག་པོ་མངོན་སྤྱོད། ལྗང་གུའམ་སྣ་ཚོགས་སམ་ཁྲ་བོར་མཐོང་ན་ལས་སྣ་ཚོགས་འགྲུབ་པར་འགྱུར་རོ་ཞེས་དངོས་གྲུབ་ཀྱི་མཚན་ལྟས་བརྟགས་ནས་ལྷག་པའི་ལྷ་དང་ངོ་སྤྲད་པའི་སླད་དུ། དཀྱིལ་འཁོར་ལ་གསོལ་བ་འདེབས་པ་སློབ་དཔོན་གྱིས་བགྱི་ཞེས་བརྗོད་ཅིང་ལངས་ནས། དེ་བཞིན་གཤེགས་པ་ཞེས་པ་ནས་དེ་བཞིན་ཤོག་ཅེས་གསོལ་བ་བཏབ་ནས། དཀྱིལ་འཁོར་ལ་མེ་ཏོག་འབུལ་བ་ནི་སྔར་གྱི་མེ་ཏོག་ཕྲེང་བ་ཕྱག་ཐལ་མོ་སྦྱར་བའི་བར་དུ་བཟུང་ནས་དམིགས་པ་འདི་བཞིན་མཛོད།
སློབ་དཔོན་གྱིས་ཨོཾ་ཨཱཿཧཱུྃ་ཞེས་བརྗོད་པས་ཁྱེད་རྣམས་ཀྱི་སྒོ་གསུམ་དུ་ཡི་གེ་གསུམ་གསལ་བ་ལས་སྤྲོས་པའི་འོད་ཀྱིས་ལུས་ཀྱི་ནང་གསལ་ཞིང་སྡིག་པ་རྣམས་བཀྲུས་པར་མོས་པ་མཛད་དེ། མེ་ཏོག་གང་ལ་འབུལ་བའི་ཡུལ་ནི་འདི་ན་བཅོམ་ལྡན་འདས་རྡོ་རྗེ་སེམས་དཔའི་དཀྱིལ་འཁོར་བཞུགས་པ་ཡིན་ཏེ། དེའང་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཡོངས་སུ་དག་པ་གཅིག་ཉིད་གདུལ་བྱ་འདུལ་བའི་ཆེད་དུ་གཙོ་འཁོར་གྱི་རྣམ་པ་ཅན་དུ་བསྟན་པ་ཙམ་མ་གཏོགས། ངོ་བོ་ལ་མཆོག་དམན་གྱི་ཁྱད་པར་མེད་མོད། རང་གི་ལས་བསགས་པའི་ལྷ་ཞིག་ལ་འབབ་པར་ཤོག་ཤིག་སྙམ་པའི་བློས། ཨོཾ་པྲ་ཏཱིཙྪ་བཛྲ་ཧོཿཞེས་གསུང་ཞིང་འབུལ་བའི་ཚུལ་མཛོད་ཅིག་ཅེས་བསྒོས་ལ་དངོས་གྲུབ་མཆོག་འབྲིང་དམན་པ་གང་འགྲུབ་པ་ངེས་པར་བྱས་ལ། མེ་ཏོག་དེ་སློབ་དཔོན་གྱིས་བླངས་ནས་སློབ་མའི་སྤྱི་བོར་བཞག་སྟེ། ཨོཾ་པྲ་ཏི་ཞེས་པ་ནས་གཟུང་བར་བྱ། ཞེས་པ་ནི་མེ་ཏོག་ཕྲེང་བའི་དབང་ངོ༌། ། དེ་ནས་ཁྱེད་རང་གི་སྙིང་གར་ཟླ་བ་ལ་ཧཱུྃ།
དཔྲལ་བར་རྃ། མིག་གཉིས་ལ་འབར་བ་དང་བཅས་པའི་ཨོཾ་རེ་བསྒོམ་མཛོད། སློབ་དཔོན་གྱིས་ཨོཾ་རྡོ་རྗེ་སེམས་དཔའ་ཞེས་པ་ནས་ཨཱཿསྭཱ་ཧཱ་ཞེས་མ་རིག་པའི་ལིང་ཏོག་དང་མིག་རས་ལྷན་ཅིག་བསལ་ཏེ། སྤྲོ་བ་བསྐྱེད་ཅིང་དཀྱིལ་འཁོར་ལ་བལྟ་བར་བསྐུལ་བ་ནི། དཀྱིལ་འཁོར་འདི་ལ་ཞེས་པ་ནས་བརླབ། ཅེས་པ་ནི་དཀྱིལ་འཁོར་ལ་བལྟ་བར་བསྐུལ་བ་ཡིན་པས་དཀྱིལ་འཁོར་ལེགས་པར་གཟིགས་ཤིག དཀྱིལ་འཁོར་གྱི་ལྷ་ངོ་སྤྲད་པ་འོག་ཏུ་འབྱུང་བ་འདིར་ཡར་བླངས་ཏེ་བསྟན་པ་ནི། འདི་ན་བཅོམ་ལྡན་འདས་རྡོ་རྗེ་སེམས་དཔའི་དཀྱིལ་འཁོར་ཆེན་པོ་བཞུགས་པ་ཡིན་ཏེ། དེའང་འབྱུང་བཞི་རི་རབ་དང་བཅས་པའི་སྟེང་དུ་རྡོ་རྗེའི་རྭ་བ་གུར་མེ་རི་དང་བཅས་པའི་སྲུང་བའི་འཁོར་ལོའི་ནང་དུ་དུར་ཁྲོད་བརྒྱད། དེ་དག་ལ་གནས་པའི་ཤིང་བརྒྱད་སོགས་ནས་བརྒྱད་ཀྱིས་བསྐོར་བའི་ནང་དུ།
ཆོས་འབྱུང་གི་ནང་དུ་ཆུད་པའི་སྣ་ཚོགས་པདྨ་འདབ་མ་སུམ་ཅུ་རྩ་གཉིས་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་སུམ་རིམ་ཞེས་པ་ནས་རང་བཞིན་གྱིས་འོད་གསལ་བའི་གཞལ་ཡས་ཁང་པའི་སྟེང་འོག་ཐམས་ཅད་ཤར་དཀར་ཞེས་པ་ནས་ཉི་མའི་གདན་རེ་རེ་དང་བཅས་པ་ནི་རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དཀྱིལ་འཁོར་ཕྱི་མའི་ཤར་སྒོར་རྡོ་རྗེ་ལྕགས་ཀྱུ་མ་སྔོ་བསངས། ལྷོ་སྒོར་རྡོ་རྗེ་ཞགས་པ་མ་དཀར་སེར། ནུབ་སྒོར་རྡོ་རྗེ་ལྕགས་སྒྲོག་མ་དམར་མོ། བྱང་སྒོར་རྡོ་རྗེ་དྲིལ་བུ་མ་ལྗང་གུ་སྟེ། སྒོ་བ་བཞི་ཀའང་ཞལ་གསུམ་ཕྱག་དྲུག་མ། དབང་ལྡན་དུ་མེ་ཏོག་མ་དཀར་མོ། མེར་བདུག་སྤོས་མ་དུད་ཁ། བདེན་བྲལ་དུ་མར་མེ་མ་སེར་མོ། རླུང་དུ་དྲི་ཆབ་མ་དམར་མོ།
དཀྱིལ་འཁོར་བར་མའི་དབང་ལྡན་དུ་གླིང་བུ་མ་དཀར་མོ། མེར་པི་ཝང་མ་སེར་མོ། བདེན་བྲལ་དུ་མུ་ཀུནྡ་དམར་མོ། རླུང་དུ་རྫ་རྔ་མ་ལྗང་གུ་སྟེ། ཕྱི་ནང་གི་ལྷ་མོ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་མ། ལྷ་སྣམ་གྱི་ཤར་སྒོའི་གཡས་སུ་བྱམས་པ་སྐུ་མདོག་སེར་པོ། གཡོན་དུ་ས་སྙིང་དཀར་པོ། ལྷོ་སྒོའི་གཡས་སུ་ཕྱག་ན་རྡོ་རྗེ་ནག་པོ། གཡོན་དུ་ནམ་མཁའི་སྙིང་པོ་སེར་པོ། ནུབ་སྒོའི་གཡས་སུ་འཇིག་རྟེན་དབང་ཕྱུག་དམར་པོ།
གཡོན་དུ་འཇམ་དཔལ་གུར་གུམ་གྱི་མདོག་ཅན། བྱང་སྒོའི་གཡས་སུ་སྒྲིབ་པ་ཐམས་ཅད་རྣམ་པར་སེལ་བ། གཡོན་དུ་ཀུན་ཏུ་བཟང་པོ་དཀར་པོ་སྟེ། བྱང་ཆུབ་སེམས་དཔའ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་པ། དཀྱིལ་འཁོར་དང་པོའི་ལྷ་སྣམ་གྱི་ཤར་དུ་རྡོ་རྗེ་དྲག་ཤུལ་མ་དཀར་མོ། ལྷོར་རྡོ་རྗེ་གཟུགས་བརྙན་མ་སེར་མོ། ནུབ་ཏུ་འདོད་ཆགས་རྡོ་རྗེ་མ་དམར་མོ། བྱང་དུ་རྡོ་རྗེ་ཞི་བ་མ་ལྗང་གུ། དབང་ལྡན་དུ་རྡོ་རྗེ་གནོད་སྦྱིན་མ་དཀར་སེར། མེར་རྡོ་རྗེ་མཁའ་འགྲོ་མ་དམར་སེར།
བདེན་བྲལ་དུ་སྒྲ་རྡོ་རྗེ་མ་སྔོན་མོ། རླུང་དུ་ས་རྡོ་རྗེ་མ་ལྗང་སྐྱ་སྟེ་ལྷ་མོ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་བཞི་མ། དབུས་ཀྱི་ལེ་ཙེ་དགུའི་ཤར་གྱི་རེ་མིག་གི་གདན་ལ་རྣམ་པར་སྣང་མཛད་དཀར་པོ་ཞི་བ། ལྷོར་རིན་ཆེན་འབྱུང་ལྡན་སེར་པོ། ནུབ་ཏུ་འོད་དཔག་མེད་དམར་པོ། བྱང་དུ་དོན་ཡོད་གྲུབ་པ་ལྗང་གུ་སྟེ་དེ་བཞིན་གཤེགས་པ་བཞི་ཀའང་ཞལ་གཅིག་ཕྱག་བཞི་པ། དབང་ལྡན་དུ་སངས་རྒྱས་སྤྱན་མ་དཀར་མོ་ཞལ་གཅིག་ཕྱག་བརྒྱད་མ། མེར་མཱ་མ་ཀཱི་སྔོན་མོ་ཞལ་གཅིག་ཕྱག་བཅུ་གཉིས་མ། བདེན་བྲལ་དུ་གོས་དཀར་མོ་དམར་མོ་ཞལ་གཅིག་ཕྱག་བརྒྱད་མ། རླུང་དུ་སྒྲོལ་མ་ལྗང་གུ་ཞལ་གཅིག་ཕྱག་བརྒྱད་མ་སྟེ་ལྷ་སུམ་ཅུ་རྩ་དྲུག་གིས་བསྐོར་བའི་དབུས་སུ་བཅོམ་ལྡན་འདས་རྡོ་རྗེ་སེམས་དཔའ་རྣམ་པ་ཐམས་ཅད་ཀྱི་མཆོག་དང་ལྡན་པ་ཞལ་གསུམ་ཕྱག་བཞི་པ་སྐུ་དང་རྩ་ཞལ་ཟླ་བ་ལྟར་དཀར་ཞིང་ཆུ་ཤེལ་དྭངས་པ་ནོར་བུ་རིན་པོ་ཆེ་ལྟར་འོད་ཟེར་སྣ་ཚོགས་འཕྲོ་བ།
རང་འདྲའི་ཤེས་རབ་མ་དང་བཅས་པ་སྟེ་ཞེས་པ་ལྟ་བུ་རགས་པ་ཙམ་བརྗོད་པས་སམ་ཡང་ན་མིང་ཙམ་བརྗོད་པས་ལྷ་ངོ་བསྟན་ལ། དེ་ལྟར་ན་ལྷག་པའི་ལྷའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྣང་ཡང་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མཐོང་ངོ་སྙམ་པའི་དགའ་བའི་བློས་སློབ་དཔོན་གྱི་ཞབས་ལ་ཕྱག་བྱས་པར་མོས་ནས་ཐལ་མོ་སྦྱར་ཏེ་འདིའི་རྗེས་ཟློས་མཛོད། ཨོཾ་རྡོ་རྗེའི་དཀྱིལ་འཁོར་ཞེས་སོགས་ཧོ་ཧོ་ཧོ་ཞེས་པས་ཕྱག་བྱ་བ་རྣམས་ནི་དཀྱིལ་འཁོར་དུ་འཇུག་པའི་ཆོ་གའོ། ། ཞུགས་ནས་མངོན་པར་དབང་བསྐུར་བ་ལ། མཎྜལ་དབུལ་ཞིང་གསོལ་བ་གདབ། ། དབང་སྟེགས་ལྷར་བསྐྱེད་ཆུ་བཞི་དང༌། ། སྡིག་པ་སྦྱོང་བ་ཉེར་སྤྱོད་ལྔ། ། བཀྲ་ཤིས་རིགས་པའི་དབང་ལྔ་དང༌། ། བརྟུལ་ཞུགས་བཟླས་ལུང་ཐུན་མོང་དབང༌། ། ཞེས་པ་ལྟར་ལས་རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་འབུལ་དུ་གཞུག
མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཁྱོད་ནི་རྡོ་རྗེ་སེམས་དཔའ་ནས་ཐོབ་པར་མཛོད། ཅེས་པས་གསོལ་བ་བཏབ་ནས། ཤིས་པར་བྱ་བའི་སླད་དུ་དམིགས་པ་འདི་བཞིན་མཛོད། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་ཞེས་པ་ནས་བསྐོར་བ་དང་བཅས་པར་གྱུར། དེའི་གཡས་སུ་ཆུ་བཞི། གཡོན་དུ་ཉེར་སྤྱོད། མདུན་དུ་བཟེད་ཞལ་གྱི་སྣོད་གཉིས། མེས་བཀང་བའི་ཁམ་ཕོར། སྦྱང་ཆས་རྣམས་བཤམ།
ཏིལ་གྱི་ཚབ་ཡུངས་ཀར་གྱིས་བྱ། དེ་ཉིད་ལ་ཆུ་བཞིའི་སྦྱང་བ་བྱས་པའི་མོས་པ་མཛོད། ཨོཾ་ནི་རི་སོགས་ནས། ཨརྒྷཾ་ཧཱུྃ་ཞེས་པས་སྦྱངས་ནས། ཁྱེད་རྣམས་ཀྱི་ཚེ་ཐོག་མ་མེད་པ་ནས་བསགས་པའི་སོགས་ནས་མདུན་གྱི་ཡུངས་ཀར་ལ་ཐིམ། སློབ་དཔོན་གྱི་ཐུགས་ཀ་ནས་ཐུགས་རྡོ་རྗེ་ཞིག་བྱེ་བ་ལས་ཀྱི་རྡོ་རྗེ་དང་ཐ་མི་དད་པར་གྱུར་ནས། ཁྱེད་རྣམས་ཀྱི་སྡིག་སྒྲིབ་ཀྱི་ངོ་བོར་གྱུར་པའི་ཡུངས་ཀར་དེ་གཡས་སུ་ཡེ་ཤེས་ཀྱི་མེར་བསྲེགས། གཡོན་དུ་ཆོས་ཉིད་ཀྱི་རྒྱ་མཚོར་དོར་བར་མོས་པ་མཛོད། ཨོཾ་སརྦ་ཞེས་པ་ནས་ཧཱ། སླར་ཆུས་ཀྱང་སྦྱངས་པར་མོས་པ་མཛོད།
ཨོཾ་ནས་ཕཊ་ཅེས་པས་བྱུར་བསལ་ནས། བཀྲ་ཤིས་ཀྱི་ཆོ་ག་བྱ་བ་ལ་ཐོག་མར་ཁྱེད་རང་རྣམས་མཆོད་པ་ལྔས་མཆོད་པའི་མོས་པ་མཛོད། ཨོཾ་བཛྲ་པུཥྤེ་ནས་ནཻ་ཝི་དྱ་ཨཱཿཧཱུྃ། ཞེས་པས་མཆོད་ནས། སློབ་དཔོན་དཀྱིལ་འཁོར་པ་དང་བཅས་པས་རྣམ་པར་རྒྱལ་བའི་བུམ་པ་ཐོགས་ནས་གཡས་སུ་ཡོ་བ་དང་བཅས་ཏེ་བཀྲ་ཤིས་ཀྱི་ཆོ་ག་བྱས་པར་མོས་པ་མཛོད། ཕུན་སུམ་ཚོགས་འཛིན་སོགས་ཀྱི་བཀྲ་ཤིས་བརྗོད། དེ་རྣམས་ཀྱིས་དབང་བསྐུར་བའི་སྔོན་དུ་འགྲོ་བའི་ཆོ་ག་རྣམས་གྲུབ་ནས། དངོས་གཞི་དབང་བསྐུར་བ་ལ་འདི་ལྟར་ངེས་པར་བྱ་སྟེ་སོགས་ནས། ཕྱག་ལེན་ཕལ་ཆེར་འདི་ལ་མཛད་པས་དམིགས་པ་འདི་བཞིན་མཛོད། སློབ་དཔོན་གྱིས་ཨོཾ་ཤཱུ་ནྱ་ནས་ཧཾ་ཞེས་བརྗོད་པས་ཁྱེད་རྣམས་ཀྱི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་རྡོ་རྗེ་སློབ་དཔོན་དང་བཅས་པ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། གསུམ་ཀའང་མི་བསྐྱོད་པ་སྐུ་མདོག་སྔོན་པོ་ནས་བཞུགས་པ། སློབ་དཔོན་གྱི་ཐུགས་ཀའི་ས་བོན་སོགས་ནས་ས་མཱ་ཛཿཞེས་པས་སྤྱན་དྲངས་པ་ལ་ཛཿཧཱུྃ་བཾ་ཧོཿཞེས་བརྗོད་པས་ཁྱེད་རང་རྣམས་ལ་ཐིམ། ཛཿཧཱུྃ་བཾ་ཧོཿདབང་རྫས་ལྷར་བསྐྱེད་པ་ལ་ཐིམ། ཛཿཧཱུྃ་བཾ་ཧོཿསློབ་དཔོན་ལ་ཐིམ། དེ་དག་གི་མིག་ཏུ་གཏི་མུག་རྡོ་རྗེ་མ་ནས་ཐུགས་རྡོ་རྗེ་མ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་ཞེས་པ་ནས་ས་མཱ་ཛཿཞེས་པས་སྤྱན་དྲངས་ནས། མདུན་གྱི་ནམ་མཁར་མངོན་སུམ་བཞིན་དུ་བཞུགས་པར་མོས་པ་མཛོད། དེ་དག་ལ་སློབ་དཔོན་གྱིས།
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་པ་ནི་བདག་འཇུག་གི་སྐབས་སུ་བརྗོད་པ་ཡིན་གྱི་འདིར་དཀྱུས་ལྟར་འདོན་ནོ།།་་་་་ ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དེ་བཞིན་གཤེགས་པ་དེ་དག་ཧེ་རུ་ཀའི་གཟུགས་སུ་གྱུར་ཏེ། ཨོཾ་བཛྲ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་སློབ་དཔོན་དང་དབང་རྫས་ཀྱི་ལྷའི་སྤྱི་བོ་སོགས་ནས་མི་བསྐྱོད་པས་དབུར་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཁྱེད་རྣམས་ལ་སྒྲུབ་ཆེན་བྱ་བའི་ཕྱིར་མདུན་གྱི་དབང་གི་ལྷ་རྣམས་ལ། སློབ་དཔོན་གྱིས། ཨོཾ་བཛྲ་པུཥྤེ་སོགས་ཞེས་པས་མཆོད་ཅིང༌།
སླར་ཡང༌། ཧེ་རུ་ཀ་དཔལ་ནས་གསོལ་ཞེས་གསོལ་བ་བཏབ་ནས། ཁྱེད་རང་རྣམས་ལ་དབང་བསྐུར་བའི་སླད་དུ་ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པ་འདིའི་རྗེས་ཟློས་མཛོད། བཅོམ་ལྡན་དེ་བཞིན་ནས་སྩོལ། ཞེས་གསོལ་བ་བཏབ་པས་མདུན་བསྐྱེད་ཀྱི་དཀྱིལ་འཁོར་པ་རྣམས་ཀྱིས་དབང་བསྐུར་བའི་དགོངས་པ་མཛད། ནམ་མཁའི་དཀྱིལ་འཁོར་གྱི་གཙོ་བོ་རིགས་ལྔ་པོ་ཧེ་རུ་ཀའི་གཟུགས་སུ་གྱུར་ནས། མི་བསྐྱོད་པའི་རང་བཞིན་ཅན་གྱི་བུམ་པ་དཀར་པོ་ཡེ་ཤེས་ཀྱི་བདུད་རྩིས་གང་བ་རེ་ཐོགས་ཏེ། སློབ་དཔོན་དང་ལྷན་ཅིག་པས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་ཀྱི་ཚིགས་སུ་བཅད་པ་བརྗོད།
སྒོ་མ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་ཁྱེད་རང་རྣམས་མི་བསྐྱོད་པར་གསལ་བའི་སྤྱི་བོ་ནས་དབང་བསྐུར་བའི་མོས་པ་མཛོད། སངས་རྒྱས་རྣམས་ནི་སོགས་ནས་ལྷ་སོ་སོའི་སྔགས་ཀྱི་མཇུག་ཏུ། བཛྲཱི་བྷ་ཝ་ཨ་བྷི་ བཛྲ་ཨ་བྷི་ཥཱིཉྩ་ཧཱུྃ་ཞེས་པའང་བྱུང་་་་་་ ཥཱིཉྪ་ཧཱུྃ་བཏགས་ཞེས་གསུང་ཞིང་དབང་བསྐུར་བས་སྐུ་གང༌། དྲི་མ་དང༌། ཆུའི་ལྷག་མར་ཡར་ལུད་པ་ལས་ཁྱེད་རྣམས་ཀྱི་སྤྱི་བོར་མི་བསྐྱོད་པས་དབུར་བརྒྱན་པའི་མོས་པ་མཛོད། དེ་ལ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པའི་མོས་པ་མཛོད། ཨོཾ་བཛྲ་པུཥྤེ་ནས་ནཻ་ཝི་དྱ་ཨཱཿཧཱུྃ། དེ་ལྟར་ན་མི་བསྐྱོད་པའི་སོགས་ནས་བཞག་པ་ཡིན་ནོ། ། འོག་མ་རྣམས་ལ་སློབ་དཔོན་ལྷར་བསྐྱེད་པ་དང་དབང་ལྷ་སྤྱན་དྲང་བ་དོར་ནས་ལྷ་དང་དབང་རྫས་གོ་བསྒྱུར་བ་མ་གཏོགས་ཆོ་གའི་འགྲོས་འདི་ཉིད་སྦྱར་བར་བྱ་བ་ཡིན་པས།
རིན་ཆེན་འབྱུང་ལྡན་ཅོད་པཎ་གྱི་དབང་གི་སླད་དུ་དམིགས་པ་འདི་བཞིན་མཛོད། ཨོཾ་ཤཱུ་ནྱ་ཏཱ་སོགས་དང༌། ཁྱེད་རྣམས་ཀྱི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སོགས་ནས་སྦྱོར་བ། སློབ་དཔོན་གྱི་ཐུགས་ཀའི་སོགས་ནས་ས་མཱ་ཛཿཞེས་པས་སྤྱན་དྲངས་པ་དེ་ལ། ཛཿཧཱུྃ་བཾ་ཧོཿཁྱེད་རང་རྣམས་ལ་ཐིམ། ཛཿཧཱུྃ་བཾ་ཧོཿདབང་རྫས་ལྷར་བསྐྱེད་པ་ལ་ཐིམ། དེའི་མིག་ཏུ་ནས་ཐུགས་རྡོ་རྗེ་མ། དེ་བཞིན་གཤེགས་པ་ཐམས་ཅད་ཀྱིས་འདི་ལ་སོགས་ནས་གསོལ། ཨོཾ་བཛྲཱི་བྷ་ཝ་ནས་རིན་ཆེན་འབྱུང་ལྡན་གྱིས་དབུར་བརྒྱན། དབང་རྫས་ཀྱི་རིན་ཆེན་འབྱུང་ལྡན་སོགས་ནས་ཅོད་པཎ་དུ་གྱུར།
ཁྱེད་རྣམས་ལ་དབང་བསྐུར་བའི་སླད་དུ་ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་སོགས་ནས་སྩལ་དུ་གསོལ་ཞེས་གསོལ་བ་བཏབ་པས། བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་རིན་ཆེན་འབྱུང་ལྡན་གྱི་རང་བཞིན་ཅན་གྱི་ཅོད་པཎ་གདན་གསུམ་ཚང་བ་རེ་ཐོགས་ནས་ཁྱེད་རྣམས་རིན་ཆེན་འབྱུང་ལྡན་དུ་གསལ་བའི་སྤྱི་བོར་བཅིངས་ཏེ་དབང་བསྐུར་བའི་མོས་པ་མཛོད། རིན་པོ་ཆེའི་ནས་མཱཾ། དེ་ཉིད་བརྟན་པའི་སླད་དུ་བུམ་པའི་ཆུས་ཀྱང་སྤྱི་བོ་ནས་དབང་བསྐུར་བ་མོས་པ་མཛོད། ཧཱུྃ་བུཾ་ཨཾ་སོགས་ས་བོན་སུམ་ཅུ་སོ་བདུན་ཙམ་གྱི་མཐར་ཨོཾ་བཛྲཱི་བྷ་ཝ་ཨ་བྷི་ཥཱིཉྩ་ཧཱུྃ་ཞེས་གསུང་ཞིང་བུམ་པའི་ཆུས་ནས་རིན་ཆེན་འབྱུང་ལྡན་གྱིས་དབུར་བརྒྱན་པར་མོས་པ་མཛོད། དེ་ལ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་དེ། ཨོཾ་བཛྲ་པུཥྤེ་ནས་ནཻ་ཝི་དྱ་ཨཱཿཧཱུྃ་ཞེས་པས་མཆོད་ནས། དེ་ལྟར་ན་རིན་ཆེན་འབྱུང་ལྡན་གྱི་ནས་བཞག་པ་ཡིན་ནོ། ། འོད་དཔག་མེད་རྡོ་རྗེའི་དབང་གི་སླད་དུ་དམིགས་པ་སོགས་ནས།
ཁྱེད་རང་རྣམས་ཀྱི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སོགས་ནས་གསོལ་བ་འདེབས་པའི་རྗེས་ཟློས་བར་གྱི་ལྷ་དང་དབང་རྫས་ཀྱི་ཁྱད་པར་མ་གཏོགས་གོང་གི་རིགས་འགྲེ། བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་འོད་དཔག་མེད་ཀྱི་རང་བཞིན་ཅན་གྱི་རྡོ་རྗེ་གདན་གསུམ་ཚང་བ་རེ་ཐོགས་ཏེ་ཁྱེད་རྣམས་འོད་དཔག་མེད་དུ་གསལ་བའི་ཕྱག་གཡས་སུ་བྱིན་ནས་དབང་བསྐུར་བར་མོས་པ་མཛོད། སངས་རྒྱས་རྡོ་རྗེའི་སོགས་ནས་བཞག་པ་ཡིན་ནོ། ། དོན་ཡོད་གྲུབ་པ་དྲིལ་བུའི་དབང་གི་སླད་དུ་ནས། ཁྱེད་རང་རྣམས་ཀྱི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་སོགས་ནས་གསོལ་བ་འདེབས་པའི་རྗེས་ཟློས་བར་འགྲེ། བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་དོན་ཡོད་གྲུབ་པའི་རང་བཞིན་ཅན་གྱི་དྲིལ་བུ་གདན་གསུམ་ཚང་བ་རེ་ཐོགས་ཏེ། ཁྱེད་རྣམས་དོན་ཡོད་གྲུབ་པར་གསལ་བའི་ཕྱག་གཡོན་དུ་བྱིན་ནས་དབང་བསྐུར་བའི་མོས་པ་མཛོད། ཨོཾ་བཛྲ་སོགས་ནས་བཞག་པ་ཡིན་ནོ། ། རྣམ་པར་སྣང་མཛད་མིང་གི་དབང་གི་སླད་དུ་སོགས་ནས། ཁྱེད་རང་རྣམས་ཀྱི་གཟུགས་ཀྱི་ཕུང་པོ་མི་དམིགས་ཏེ་སོགས་ནས་ས་མཱ་ཛཿ
ཛཿཧཱུྃ་བཾ་ཧོཿཁྱེད་རང་རྣམས་ལ་ཐིམ། འདིར་དབང་རྫས་ལྷར་བསྒྲུབ་པ་མེད་པས་ཁྱེད་རྣམས་ཀྱི་མིག་ཏུ་གཏི་མུག་རྡོ་རྗེ་ནས་ཐུགས་རྡོ་རྗེ་མ། ཁྱེད་རྣམས་ལ་དབང་བསྐུར་བའི་སླད་དུ་ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་སོགས་ནས་གསོལ། ཞེས་གསོལ་བ་བཏབ་པས། བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་རྣམ་སྣང་གི་རང་བཞིན་ཅན་གྱི་མིང་གདན་གསུམ་ཚང་བ་རེ་མེ་ཏོག་གང་ལ་ཕོག་པའི་ལྷ་ལས་དྲས་ཏེ་བཏགས་པར་མོས་པ་མཛོད། ཨོཾ་བཛྲ་ས་ཏྭ་སོགས་ནས་ཥེ་ཀ་ཏ་ཀྱེ་ཞེས་དྲི། གསང་མཚན་མེད་ན་གསར་དུ་གདགས་ཏེ། དེའང་སྐྱེས་པ་ལ་རིགས་དང་མཐུན་པའི་མིང་དཀྱུས་ནས་འབྱུང་བ་ལྟར་དང༌། བུད་མེད་ལ།
རྡོ་རྗེ་སྙེམས་མ་རྡོ་རྗེ་མཚོན་ཆ་མ། ། རྡོ་རྗེ་བདག་མེད་ཨེ་མ་ཧོ་བདེ་མ། ། རྡོ་རྗེ་སྒེག་མོ་ལ་སོགས་གང་རིགས་གདགས། ། དེ་ཉིད་བརྟན་པའི་སླད་དུ་ཆུ་དབང་སོགས་ནས། རྣམ་པར་སྣང་མཛད་ཡབ་ཡུམ་གྱི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དབང་དེ་རྣམས་ཀྱི་དོན་ནི། དངོས་ཀུན་སོགས་ནས་བལྟ་བར་བྱ། ཞེས་གསུངས་ཏེ། དེའང་དངོས་པོ་སྟེ་ཆོས་ཅན་གྱི་སྣང་བ་གང་དང་གང་སྣང་བ་ནི། གཙོ་བོ་སྟེ་རང་གི་ལྷག་པའི་ལྷ་ཡིན་ལ།
ལྷ་དེ་ཡང་གློ་བུར་དུ་བྱས་པ་མ་ཡིན་གྱི་ཆོས་ཐམས་ཅད་རང་བཞིན་གྱིས་རྙོག་པ་དང་བྲལ་བའི་ཕྱིར་གདོད་མ་ནས་ལྷར་རྣམ་པར་དག་ཅིང་གློ་བུར་གྱི་དྲི་མ་རྣམས་ཆོ་ག་འདིས་སེལ་བར་བྱེད་པས་ན། ད་ཕྱིན་ཆད་དེ་དག་ལ་ཐ་མལ་དུ་འཛིན་པའི་རྣམ་རྟོག་ཐམས་ཅད་སྤངས་ནས་སངས་རྒྱས་ཀྱི་ཡེ་ཤེས་སུ་བལྟ་བར་བྱའོ་ཞེས་པའི་དོན་ཡིན། དེ་དག་གིས་ནི་མ་རིག་ལ་སོགས་པའི་ཉོན་མོངས་ལྔ་རིག་པ་ཡེ་ཤེས་ལྔར་བསྒྱུར་བར་བྱེད་པས་རིག་པའི་དབང་ངམ། རིག་མ་སྤྱན་ལ་སོགས་པའི་ཐབས་རིག་པ་ཡབ་ལྔའི་ལས་ཡིན་པས་རིག་པའི་དབང་ཞེས་བྱ་བ་ཡིན། དེ་རྣམས་ཀྱིས་ཆོས་ཅན་གྱི་སྣང་བ་ཐམས་ཅད་ལྷར་བྱིན་གྱིས་བརླབས་ནས། དེ་དག་གི་ཆོས་ཉིད་དྲུག་པ་རྡོ་རྗེ་སེམས་དཔའ་ངོ་སྤྲད་དེ་སྐུ་གསུང་ཐུགས་བྱིན་གྱིས་རློབ་པར་བྱེད་པ་བརྟུལ་ཞུགས་ཀྱི་དབང་བསྐུར་བའི་སླད་དུ་དམིགས་པ་འདི་བཞིན་མཛོད། ཤཱུ་ནྱ་ཏཱ་སོགས་དང༌། ཁྱེད་རང་རྣམས་ཀྱི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སོགས་ནས་བཞུགས་པ། སློབ་དཔོན་གྱི་ཐུགས་ཀའི་སོགས་ནས་ས་མཱ་ཛཿ ཛཿཧཱུྃ་བཾ་ཧོཿཁྱེད་རང་རྣམས་ལ་ཐིམ།
དེའི་མིག་ཏུ་ནས་ཐུགས་རྡོ་རྗེ་མ། སློབ་དཔོན་གྱིས་དེ་བཞིན་གཤེགས་པ་སོགས་ནས་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲཱི་སོགས་ནས་མི་བསྐྱོད་པས་དབུར་བརྒྱན། དེ་ཉིད་ལ་རྡོ་རྗེ་བརྟུལ་ཞུགས་ཀྱི་དབང་སྦྱིན་པའི་སླད་དུ། ཨོཾ་ཤཱུ་ནྱ་ཏཱ་སོགས་ནས། དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཧཱུྃ་དང་གསེར་སོགས་ལས་གྲུབ་པའི་རྡོ་རྗེ་སོགས་ནས་མི་བསྐྱོད་པས་དབུར་བརྒྱན། དེ་ལྟར་རྡོ་རྗེ་ལྷ་ཉི་ཤུ་རྩ་བརྒྱད་ཀྱི་རང་བཞིན་ཅན་དུ་གྱུར་པ་དེ་ཁྱེད་རྣམས་ཀྱི་ཕྱག་གཡས་པར་བརྟུལ་ཞུགས་ཀྱི་དབང་གི་སླད་དུ་སྦྱིན་པར་མོས་པ་མཛོད། འདི་དེ་ནས་ཧཱུྃ་ཞེས་པས་བྱིན་པའི་རྡོ་རྗེ་དེ་གསོར་ཏེ་སྙིང་གར་བཟུང་ནས།
དེང་ཕྱིན་ཆད་ཐ་མལ་པའི་སྤྱོད་པ་ཐུལ་ལ་རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་རང་བཞིན་ལ་ཞུགས་པར་གྱིས་ཤིག དེ་ལྟར་ན་རིག་པའི་དབང་ལྔ་ཐོབ་པས་བྱ་སྤྱོད་ཀྱི་ཆུ་ཅོད་པཎ་རྡོ་རྗེ་དྲིལ་བུ་མིང་གི་དབང་ལྔ་ལས་ཐོབ་བྱེད་ཀྱི་སྒོ་ནས་ཁྱད་པར་དུ་འཕགས་པའི་རིགས་ལྔའི་སྡོམ་པ་ཐོབ་པས་བྱ་སྤྱོད་ཀྱི་རྒྱུད་འཆད་པ་དང་ཉན་པ་ལ་དབང་བའི་དབང་ཐོབ། དེའི་སྟེང་དུ་ཐ་མལ་པའི་ལུས་ངག་ཡིད་གསུམ་བརྟུལ་ནས་རྡོ་རྗེ་འཆང་གི་སྐུ་གསུང་ཐུགས་སུ་བྱིན་གྱིས་རློབ་པར་བྱེད་པ་བརྟུལ་ཞུགས་ཀྱི་དབང་ཐོབ་ནས་རྣལ་འབྱོར་རྒྱུད་ཀྱི་སློབ་མའི་དབང་ལས་ཐོབ་བྱེད་ཀྱི་སྒོ་ནས་ཁྱད་པར་དུ་འཕགས་པའི་བླ་མེད་ཀྱི་རྡོ་རྗེ་སློབ་མའི་དབང་ཐོབ་པས་རིགས་ལྔ་སྤྱི་དང་སོ་སོའི་དམ་ཚིག་བསྲུང་བ་ལ་དབང་བར་བྱས་ཤིང༌། རྣལ་འབྱོར་གྱི་རྒྱུད་འཆད་པ་ལ་མི་དབང་ཡང་ཉན་པ་ལ་དབང་བ་དང༌། རྣལ་འབྱོར་བླ་མེད་ཀྱི་རྒྱུད་ནས་བཤད་པའི་ལས་ཚོགས་དང་དངོས་གྲུབ་སྒྲུབ་པ་ལ་དབང་བ་ཡིན་ནོ། ། དེ་བས་ན་ཁྱེད་རྣམས་མེ་ཏོག་གང་ལ་ཕོག་པའི་ལྷའི་བསྒོམ་བཟླས་ལ་བརྩོན་པར་གྱིས་ཤིག བཟླས་པས་སངས་རྒྱས་ཐམས་ཅད་མཉེས་པར་འགྱུར་བས་ཁྱེད་རྣམས་ཀྱིས་དམན་པ་དང་འབྲིང་གི་དངོས་གྲུབ་གང་འདོད་པ་ཐམས་ཅད་འགྲུབ་པར་འགྱུར་རོ། ། དེ་ལྟར་ངེས་པར་བྱས་ནས་སྔགས་ཀྱི་བཟླས་ལུང་གི་སླད་དུ་གསོལ་བ་འདེབས་པ་འདིའི་རྗེས་ཟློས་མཛོད། སྔགས་ཀྱི་དབང་བསྐུར་སོགས་ནས་སྩོལ། ཞེས་ལན་གསུམ་གྱིས་གསོལ་བ་བཏབ་ནས་དམིགས་པ་འདི་བཞིན་མཛོད།
སློབ་དཔོན་རྡོ་རྗེ་སེམས་དཔར་གསལ་བའི་ཐུགས་ཀར་ཉི་མ་ལ་གནས་པའི་ཧཱུྃ་གི་མཐར་སྔགས་ཀྱིས་བསྐོར་བ་དང༌། ཁྱེད་རང་རྣམས་ཀྱི་སྙིང་གར་ཡང་ཉི་མ་ལ་གནས་པའི་ཧཱུྃ་ཡིག་གསལ་བཏབ་ནས། སློབ་དཔོན་ལ་གུས་འདུད་བྱས་པས། སློབ་དཔོན་གྱི་ཐུགས་ཀའི་སྔགས་ཕྲེང་ལས་སྔགས་ཕྲེང་གཉིས་པ་འོད་ཟེར་དང་བཅས་པ་སློབ་དཔོན་གྱི་ཞལ་ནས་འཐོན་ཁྱེད་རང་རྣམས་ཀྱི་སྙིང་གར་ཐིམ་པས་སྔགས་རྣམས་ལ་དབང་ཐོབ་པར་བསམས་ལ་སྔགས་འདིའི་རྗེས་ཟློས་ལན་གསུམ་གསུམ་མཛོད། ཨོཾ་བཛྲ་ ་་་་་ཕྱག་ལེན་ལ་གཙོ་བོའི་སྔགས་ཙམ་ལས་མི་མཛད། སོགས་ཀྱི་རྗེས་ཟློས་བྱར་གཞུག དེ་ནས་སློབ་དཔོན་ལ་གསོལ་བ་འདེབས་པའི་ཡིད་ཀྱིས་འདིའི་རྗེས་ཟློས་ལན་གསུམ་མཛོད། བཅོམ་ལྡན་བདག་གིས་ནས་མཛད་དུ་གསོལ། སློབ་དཔོན་གྱིས་ཀྱང་མེ་ཏོག་སྤྱི་བོར་བཞག་ལ་སྔགས་ཀྱི་དངོས་གྲུབ་སྩལ་ཞིང་བརྟན་པར་བྱས་པའི་མོས་པ་མཛོད། བཅོམ་ལྡན་འདི་ལ་ནས་གསོལ།
དེས་སྔགས་ཀྱི་བཟླས་ལུང་ཐོབ་ནས། ཁྱོད་ཀྱིས་དཀྱིལ་འཁོར་ཆེན་པོ་དང༌། ཡེ་ཤེས་དབབ་པ་དང༌། དབང་བསྐུར་བ་དང༌། སྒྲུབ་ཐབས་དང༌། ཕྱག་རྒྱ་ལ་སོགས་པ་ཐམས་ཅད་སུ་ཡང་རུང་བ་ལ་སྨྲས་ན་ཁྱོད་ཉམས་པར་གྱུར་ཏ་རེ། དེ་བས་ན་ཐམས་ཅད་སུ་ལ་ཡང་མ་སྨྲ་ཞིག དེ་ལྟར་ཐུན་མོང་གི་དབང་དྲུག་གིས་ཁྱེད་རྣམས་ཀྱི་རགས་པ་ཕུང་ཁམས་སྐྱེ་མཆེད་དེ་བཞིན་ཉིད་དང་བཅས་པ་ལྷར་བྱིན་གྱིས་བརླབས་ནས། ཕྲ་བ་དཀྱིལ་འཁོར་བཞི་སྐུ་བཞིར་བྱིན་གྱིས་རློབ་པར་བྱེད་པ་ཐུན་མོང་མ་ཡིན་པའི་དབང་བཞིའི་དང་པོ་ཕྱིར་མི་ལྡོག་པ་འཁོར་ལོའི་དབང་ལ། མཎྜལ་ཕུལ་ཏེ་གསོལ་བ་གདབ། །
དབང་སྟེགས་ལ་བཞག་བཀྲ་ཤིས་བྱ། ། རིགས་ལྔའི་དབང་བསྐུར་དམ་ཚིག་གསུམ། ། རྣམ་དག་ལྷ་མཆོད་སེམས་ཅན་དོན། ། ཆོས་བཤད་ལུང་བསྟན་དབུགས་དབྱུང་དང༌། ། གཟེངས་བསྟོད་རྟོགས་བསྐྱེད་བུམ་དབང་ངོ༌། ། ཞེས་པ་ལྟར་ལས་དང་པོ་ཕྱིར་མི་ལྡོག་པ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་སངས་རྒྱས་ནས་སྩོལ། ཞེས་གསོལ་བ་བཏབ་ནས་དམིགས་པ་འདི་བཞིན་མཛོད། ཁྱེད་རྣམས་གོང་དུ་བཤད་པའི་དབང་སྟེགས་ཀྱི་སྟེང་དུ་ད་ལྟར་བསྐྱེད་མ་ཐག་པའི་རྡོ་རྗེ་སེམས་དཔའི་ང་རྒྱལ་གྱིས་འཁོད་པར་མོས་པ་མཛོད། སློབ་དཔོན་རང་ཉིད་ཀྱི་སྙིང་གའི་ས་བོན་ལས་བསྐུར་བྱེད་དེ་བཞིན་གཤེགས་པ་རིགས་ལྔའི་དཀྱིལ་འཁོར་གྱི་འཁོར་ལོ་དཔག་ཏུ་མེད་པ་ནམ་མཁའ་གང་བར་སྤྲུལ་ལ།
དེ་དག་གིས་ཀྱང་མཆོད་པའི་ཡོ་བྱད་སྣ་ཚོགས་པ་དང༌། ཡེ་ཤེས་ཀྱི་ཆུས་གང་བའི་བུམ་པ་བསྣམས་ནས་བཀྲ་ཤིས་ཀྱི་ཚིགས་སུ་བཅད་པ་སྔོན་དུ་འགྲོ་བའི་དབང་བསྐུར་བའི་མོས་པ་མཛོད། བརྟན་གཡོ་ཀུན་ཁྱབ་སོགས་སམ་ཕུན་སུམ་ཚོགས་པ་སོགས་ཤླཽ་ཀ་གསུམ་དང༌། སླར་ཡང་རིག་པའི་དབང་ལྔའི་དངོས་གཞིའི་ཚིགས་བཅད་སྔགས་དང་བཅས་པ་རྣམས་བརྗོད་ཅིང་བུམ་པ་ལ་སོགས་པའི་དབང་རྫས་རྣམས་རིམ་གྱིས་བྱིན་ཏེ་དབང་བསྐུར་རོ། ། དེ་ནས་དམ་ཚིག་གསུམ་རིམ་གྱིས་སྦྱིན་དགོས་པ་ལས། ཐོག་མར་རྡོ་རྗེ་ཐུགས་ཀྱི་དམ་ཚིག་གི་སླད་དུ། ཧཱུྃ་ལས་བྱུང་བའི་རྡོ་རྗེ་བཤད་མ་ཐག་པའི་ལྷ་ཉི་ཤུ་རྩ་བརྒྱད་ཀྱི་རང་བཞིན་ཅན་རེ་ཁྱེད་རང་རྣམས་ཀྱི་ཕྱག་གཡས་སུ་བྱིན་ཏེ། འདི་དེ་སོགས་ནས་ཧི་ཧཱུྃ། ཞེས་པས་བྱིན་པའི་རྡོ་རྗེ་གསོར་ཏེ་སྙིང་གར་འགྱིང་བ་དང་བཅས་པས་བཟུང་ནས་རྡོ་རྗེའི་དེ་ཁོ་ན་ཉིད་ལ་ཐུགས་གཏོད་པ་ཞུ། ཐོག་མཐའ་མེད་པའི་སོགས་ནས་བདག
ཅེས་གསུངས་ཏེ་དེའི་དོན་ནི། རྡོ་རྗེ་འདིས་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་རིག་སྟོང་དབྱེར་མེད་ཀྱི་ངོ་བོ་མཚོན་པར་བྱེད་པ་ཡིན་ལ། ཁྱེད་རྣམས་ཀྱི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ངེས་དོན་གྱི་རྡོ་རྗེ་ཡིན་ནོ་སྙམ་དུ་མོས་པ་མཛོད། དྲིལ་བུ་གསུང་གི་དམ་ཚིག་གི་སླད་དུ། ཨོཾ་ཤཱུ་ནྱ་ཏཱ་སོགས་ནས་དོན་ཡོད་གྲུབ་པས་དབུར་བརྒྱན། དེ་ལྟར་ན་དྲིལ་བུ་ལྷ་ཉི་ཤུ་རྩ་གསུམ་གྱི་རང་བཞིན་དུ་གྱུར་པ་དེ་ཉིད་ཁྱེད་རྣམས་ཀྱི་ཕྱག་གཡོན་དུ་བྱིན་ཏེ། འདི་དེ་སངས་རྒྱས་ནས་རྒྱལ་བ་བཞེད། ཅེས་པའི་སྒོ་ནས་བྱིན་པའི་དྲིལ་བུ་དེ་ཉིད་དཀུ་གཡོན་པར་ཁ་གྱེན་དུ་བསྟན་ནས་བཟུང་སྟེ། དྲིལ་བུའི་དེ་ཁོ་ན་ཉིད་ལ་ཐུགས་གཏོད་པར་ཞུ། སྲིད་པ་ངོ་བོ་སོགས་ནས་བྱེད་པ་ཡིན།
ཞེས་གསུངས་ཏེ། དེའི་དོན་ནི་དྲིལ་བུ་འདིས་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་སྐྱེ་འགག་གནས་གསུམ་གྱི་སྟོང་པ་མཚོན་པར་བྱེད་པ་ཡིན་ལ། ཁྱེད་རང་རྣམས་ཀྱི་ངག་སྲིད་པ་ཐམས་ཅད་རང་བཞིན་གྱིས་རྣམ་པར་དག་པ་སྟོན་པར་བྱེད་པ་ངེས་དོན་གྱི་དྲིལ་བུ་ཡིན་ནོ་སྙམ་དུ་མོས་པ་མཛོད། ཕྱག་རྒྱ་ཆེན་པོ་སྐུའི་དམ་ཚིག་གི་སླད་དུ། ཤེས་རབ་བཅུ་དྲུག་སོགས་ནས་དབང་དུ་འདོད། ཅེས་བརྗོད་པས། ཁྱེད་རང་རྣམས་རྡོ་རྗེ་སེམས་དཔའ་རྣམ་པ་ཐམས་ཅད་ཀྱི་མཆོག་དང་ལྡན་པ་སོགས་ནས་ཐུགས་རྡོ་རྗེ་མ་དེ་ཉིད་ལ་རྡོ་རྗེ་སློབ་དཔོན་གྱི་དབང་གི་དངོས་གཞི་སྦྱིན་པར་མོས་པ་མཛོད། རྡོ་རྗེ་ཆེ་དང་སོགས་ནས། བསྡུ་བ་ཉིད་དུ་གྱིས་ཞེས་བརྗོད་དེ། ཕྱག་རྒྱའི་དེ་ཁོ་ན་ཉིད་རྒྱས་པར་བརྗོད་པ་ནི།
ཁྱེད་རང་རྣམས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཏེ་འཁྱུད་པའི་ཕྱག་རྒྱ་དང་བཅས་ཏེ། ཤེས་རབ་མ་ལོ་གྲངས་བཅུ་དྲུག་ལོན་པ་ལྟ་བུ་དེ་དང་ཕན་ཚུན་ནུ་མ་ལ་སོགས་པས་རེག་པའི་བདེ་བ་ཉམས་སུ་མྱོང་བ་ལ་བརྟེན་ནས་བྱུང་བའི་བྱང་ཆུབ་ཀྱི་སེམས་ཀྱིས་ལུས་ཐམས་ཅད་ལ་ཁྱབ་པར་གྱུར་པ་ཡིན་སྙམ་དུ་མོས་པ་མཛོད། སྲིད་པའི་སོགས་ནས་བརྟན་ཕྱིར་རོ། ། ཞེས་གསུངས་ཏེ། དེའི་དོན་ནི། ཐ་མལ་པའི་བདེ་བ་ནི་མ་དག་པའོ། ། སྲིད་པའི་སྡུག་བསྔལ་ཟད་པར་བྱ་བའི་ཕྱིར་རང་གི་ལྷག་པའི་ལྷའི་རྣལ་འབྱོར་བྱ་སྟེ། འདོད་པའི་ལོངས་སྤྱོད་ཐམས་ཅད་ལ་ལོངས་སྤྱོད་ཅིག ཐམས་ཅད་ལ་མཆོད་པར་གྱིས་ཤིག འདིས་རྡོ་རྗེ་འཆང་ཆེན་པོ་ཁ་སྦྱོར་གྱི་སྐུ་ཐོབ་པ་ལས་མི་འདའོ། །
དེ་བས་ན་ཏིང་ངེ་འཛིན་འདི་ལ་གནས་པར་གྱིས་ཤིག་ཅེས་པའི་དོན་ཡིན། འོག་ཏུ་མཆོད་པ་རྒྱས་པའི་མཆོད་པ་མ་བྱུང་གི་བར་དུ་ཕྱག་རྒྱ་དང་ཏིང་ངེ་འཛིན་དེ་ཉིད་ལས་མ་གཡོས་པར་མཛོད། དེ་ཉིད་བརྟན་པའི་ཡན་ལག་ཏུ་ནམ་མཁའ་གང་བའི་དེ་བཞིན་གཤེགས་པ་འཁོར་དང་བཅས་པ་རྣམས་ཀྱིས་རྣམ་པར་རྒྱལ་བའི་བུམ་པ་སྤྱི་བོར་བཞག མཆོད་པའི་ཡོ་བྱད་སྣ་ཚོགས་དང༌། གླུ་དང༌། རོལ་མོའི་སྒྲ་དང༌། བཀྲ་ཤིས་ཀྱི་ཚིགས་སུ་བཅད་པ་དང་བཅས་ཏེ་དབང་བསྐུར་བར་མོས་པ་མཛོད། དབང་བསྐུར་རྡོ་རྗེ་ཆེན་པོ་སོགས་ཚིགས་བཅད་དང༌། གཙོ་བོའི་སྔགས་ཀྱི་མཇུག་ཏུ་བཛྲ་ཨ་བྷི་ཥཱིཉྪ་ཧཱུྃ་ཞེས་དང༌། དེ་བཞིན་དུ་ལྷ་སོ་སོའི་སྔགས་ལའང་དེ་ཉིད་བཏགས་པས་ཆུ་དབང་བསྐུར་ལ།
ཞེས་དབང་བསྐུར། སྐུ་གང༌། དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན་པར་བསམས། དེ་ཉིད་ལ་བསྐུར་བྱེད་ནམ་མཁའི་དཀྱིལ་འཁོར་རྣམས་དང་སློབ་དཔོན་ལྷན་ཅིག་པས་ཁམས་གསུམ་ཆོས་ཀྱི་རྒྱལ་པོར་རབ་ཏུ་གནས་པར་བྱས་པར་མོས་པ་མཛོད། ཨོཾ་སུ་པྲ་ཏིཥྛ་བཛྲ་སྭཱ་ཧཱ། ཞེས་པས་རབ་ཏུ་གནས་པར་བྱས་ཏེ། དེ་ཉིད་ལ་མངའ་དབུལ་གྱི་ཚུལ་དུ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པ་རྒྱས་པས་མཆོད་པར་མོས་པ་མཛོད། ཨོཾ་བཛྲ་པུཥྤེ་ནས་ནཻ་ཝི་དྱ་ཨཱཿཧཱུྃ། དེ་ལྟར་ན་ཁྱེད་ལ་རྡོ་རྗེ་འཆང་ཆེན་པོའི་དབང་བསྐུར་བས་སོགས།
དཀྱིལ་འཁོར་གྱི་འཁོར་ལོ་ཡིན་ཏེ། དཀྱིལ་འཁོར་པདྨ་ཞེས་སུ་གསུངས་སོགས་ནས། བགེགས་ནི་མཐར་བྱེད་ཅེས་བྱར་བཤད། ། ཅེས་པ་སྟེ། དེའི་དོན་ནི། སེམས་ཉིད་ནི་བྱང་ཕྱོགས་སོ་བདུན་གྱི་ངོ་བོ་གཞལ་ཡས་ཁང་པ་ཡིན་ལ། སེམས་ལ་ཕུང་ཁམས་སྐྱེ་མཆེད་ལ་སོགས་པ་དུ་མར་སྣང་བ་ནི་གདན་གསུམ་ཚང་བའི་ལྷ་ཡིན་ཏེ། དེའང་ཕུང་པོ་ལྔ་ནི་དེ་བཞིན་གཤེགས་པའི་གདན། འབྱུང་བ་བཞི་ནི་རིག་མའི་གདན། ནང་གི་སྐྱེ་མཆེད་ནི་བྱང་ཆུབ་སེམས་དཔའི་གདན།
ཕྱིའི་སྐྱེ་མཆེད་ནི་ལྷ་མོའི་གདན། ཉོན་མོངས་པའི་སྒྲིབ་པ་ལ་སོགས་པ་ཟད་པར་བྱེད་པ་ནི་ཁྲོ་བོ་དང་ཁྲོ་མོའི་གདན་ཡིན་ནོ། ། ཞེས་པས་དཀྱིལ་འཁོར་དང་ལྷའི་རྣམ་དག་བསྟན་ནས། རྣམ་དག་རྟོགས་པའི་སློབ་མ་ལ་རྗེས་སུ་གནང་བ་རྣམས་རིམ་པ་བཞིན་དུ་བསྒྲུབ་དགོས་པ་ལས། ཐོག་མར་ལྷ་མཆོད་པའི་རྗེས་སུ་གནང་བ་ནི་སྒེག་སོགས་བརྒྱད་ཀྱི་ཕྱག་རྒྱ་རྣམས་མཛད་པར་ཞུ། དེང་ནས་བརྩམས་ཏེ་ཞེས་སོགས་ནས། བསྒོས། གཿཞེས་པ་སྟེ། དེའང༌། དེང་ཕྱིན་ཆད་ལུས་ཀྱི་སྒོ་ནས་སྒེག་པ་དང༌།
ངག་གི་སྒོ་ནས་གླུ་ལེན་པ་ལ་སོགས་པ་སྤྱོད་ལམ་ཅི་བྱེད་པ་ཐམས་ཅད་མི་དགེ་བ་དང་ལུང་མ་བསྟན་མ་ཡིན་པར་ལྷ་མཆོད་པའི་བསམ་པས་ཟིན་པར་གྱིས་ཤིག ཅེས་པའི་དོན་ཡིན། སེམས་ཅན་གྱི་དོན་བྱེད་པའི་རྗེས་གནང་ནི། མིག་ཐུར་རམ་རྡོ་རྗེ་ལ། ཨོཾ་བཛྲ་ཨ་མྲྀ་ཏ་ནས་སྭཱ་ཧཱ་ཞེས་བཅོམ་ལྡན་འདས་ཀྱི་སྔགས་ཀྱིས་མངོན་པར་བསྔགས་པའི་པྲཾ་ལས་བྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་གྱི་མིག་ཐུར་རམ། ཡང་ན་རྡོ་རྗེ་ཧཱུྃ་ལས་བྱུང་བའི་རྡོ་རྗེར་བསྐྱེད་པས་ཁྱེད་རྣམས་ཀྱི་མིག་གི་ཐད་ཀར་བྱུགས་པས་མ་རིག་པའི་ལིང་ཐོག་བསལ་ནས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་པ་ཡིན་སྙམ་དུ་མོས་པ་མཛོད། ཇི་ལྟར་མིག་མཁན་ནས་ཧྲཱིཿཔྲཾ་ཞེས་པས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་ནས། ཆོས་ཅན་གྱི་སྣང་བ་ཐམས་ཅད་མེ་ལོང་ནང་གི་གཟུགས་བརྙན་ལྟར་ངེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་སླད་དུ་ཨ་ལས་སྐྱེས་པའི་མེ་ལོང་བསྟན་ཏེ། ཆོས་རྣམས་སོགས་ནས་སྲས་སུ་སྐྱེ་ཞེས་པས་མེ་ལོང་དང་པོའི་རྗེས་གནང་བྱིན་ནས། དེ་ལྟར་ཀུན་རྫོབ་ཀྱི་ཆོས་ཐམས་ཅད་རྒྱུ་རྐྱེན་རྟེན་འབྲེལ་ཚོགས་པ་ལས་དུ་མར་སྣང་ཡང་དྲིལ་བུའི་སྒྲ་ཁོག་པ་དང་ལྕེ་དང་སྐྱེས་བུའི་རྩོལ་བ་གསུམ་གང་ལས་བྱུང་དཔྱད་ན་མི་རྙེད་པས་རང་བཞིན་གྱིས་སྟོང་པ་ལྟར་ཆོས་ཉིད་སྐྱེ་འགག་གནས་གསུམ་གྱིས་སྟོང་པ་ནམ་མཁའི་མཚན་ཉིད་ཅན་དུ་ཤེས་པའི་སྒོ་ནས་སེམས་ཅན་གྱི་དོན་གྱིས་ཤིག་ཅེས་ཤེས་པའི་སླད་དུ་དབྱངས་ཐ་མ་སྟེ་ཨཿཚེག་དྲག་ཅན་ལས་སྐྱེས་པའི་དྲིལ་བུ་བྱིན་ཏེ།
ཐམས་ཅད་ནམ་མཁའི་སོགས་ནས་མཉམ་པ་ཉིད་དུ་གསལ། ཞེས་པས་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པར་བྱས་ནས། གནས་ལུགས་རྟོགས་པའི་ཤེས་རབ་དང་ལྡན་ཡང་ཐབས་མཁས་ཀྱི་ཁྱད་པར་དང་གྲལ་ན་ཉན་རང་གི་སར་ལྟུང་བར་འགྱུར་བས་རང་དོན་ཡིད་བྱེད་ཀྱི་བསམ་པ་བཅོམ་དགོས་སོ་ཞེས་ཤེས་པའི་ཆེད་དུ་དེ་བཞིན་གཤེགས་པ་སོགས་ནས་བྱོས་ཤིག་ཅེས་པས་ཧོཿལས་སྐྱེས་པའི་མདའ་གཞུ་བྱིན་ཏེ། ཐབས་ཀྱི་མདའ་དྲུག་ཤེས་རབ་ཀྱི་གཞུ་ལ་བཀང་ནས་ཕྱོགས་བཞི་སྟེང་འོག་གཉིས་ཏེ་དྲུག་ཏུ་འཕངས་པས་རང་དོན་ཡིད་བྱེད་ཀྱི་བསམ་པ་བཅོམ་པར་མོས་ལ། དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱའོ་ཞེས་གསུངས་ཤིག གནས་ལུགས་རྟོགས་པའི་ཤེས་རབ་དེའང་ཐོས་བསམ་ལས་བྱུང་བའི་ཤེས་རབ་ལྟར་དོན་སྤྱིའི་ཚུལ་གྱིས་རྟོགས་པ་ཙམ་མ་ཡིན་གྱི། དབང་གི་ཡེ་ཤེས་རྡོ་རྗེ་སེམས་དཔའ་མེ་ལོང་ནང་གི་གཟུགས་བརྙན་ལྟ་བུ་མྱོང་ཡང་རང་བཞིན་མེད་པ་རང་གི་སྙིང་ལ་ཞུགས་པ་ཡིན་ནོ་ཞེས་ཤེས་པའི་ཆེད་དུ་མེ་ལོང་རྡོ་རྗེ་དང་བཅས་པའི་རྗེས་སུ་གནང་བ་ནི། ཨོཾ་བཛྲ་ས་ཏྭ། རྡོ་རྗེ་སེམས་དཔའ་སོགས་ནས་ཤེས་པར་གྱིས་ཤིག ཅེས་པ་རྣམས་ནི་སེམས་ཅན་གྱི་དོན་བྱེད་པའི་རྗེས་གནང་ཡིན་ནོ། །
ཆོས་བཤད་པའི་རྗེས་གནང་ནི། ཨོཾ་བཛྲ་ཧེ་ཏུ་མཱཾ། ཞེས་པས་ཞབས་ཀྱི་འོག་ཏུ་འཁོར་ལོ་བྱིན་ཏེ། སེམས་ཅན་འཁོར་བ་ལས་དྲོངས་ཤིག་ཅེས་པའི་དོན་ཡིན། འདྲེན་ལུགས་ཇི་ལྟར་བྱེད་ན། བཛྲ་བྷཱ་ཥ་རཾ་ཞེས་པས་ཕྱག་གཡས་སུ་དུང་བྱིན་ཏེ། དུང་བུས་ལ་སེམས་ཅན་འཁོར་དུ་སྡུས་ཤིག་ཅེས་པའི་དོན་ཡིན། ཚུལ་ཇི་ལྟར་ན། བཛྲ་གྷཎྜེ་ཨཿཞེས་པས་ཕྱག་གཡོན་པར་དྲིལ་བུ་བྱིན་ཏེ། ཆོས་ཀྱི་སྒྲ་སྒྲོགས་ཤིག་ཅེས་པའི་དོན་ཡིན།
ཆོས་གང་གིས་ན་ཨ་ཞེས་པས་ལག་ངར་གྱི་སྟེང་དུ་རྒྱུད་ཀྱི་གླེགས་བམ་བྱིན་ཏེ། ཆོས་འདིའི་སྒྲ་སྒྲོགས་ཤིག་ཅེས་པའི་དོན་ཡིན་པས། དེ་ལྟར་ངེས་པའི་སྒོ་ནས་འཁོར་ལོ་བསྐོར་བ་དང་དུང་འབུད་པ་དང་དྲིལ་བུ་འཁྲོལ་བ་དང་གླེགས་བམ་ཀློག་པའི་ཚུལ་མཛོད་ཅིག དེང་ནས་བརྩམས་ཏེ་སེམས་བསྐྱེད་པ་སོགས་ནས་སྲུང་བ་མཛད། ཅེས་པའི་སྤྱིར་བཏང་ཆོས་བཤད་པའི་རྗེས་གནང་བྱིན་ནས། ཆོས་བཤད་པ་དེའང་དེ་བཞིན་གཤེགས་པ་རིགས་ལྔ་དང་རྗེས་སུ་འབྲེལ་བའི་རྡོ་རྗེ་ཐེག་པ་སྟོན་དགོས་སོ་ཞེས་ཤེས་པའི་ཆེད་དུ་རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ནི། ཇི་ལྟ་ཇི་ལྟར་སོགས་ནས། ཉེ་བར་སྦྱོར་ཞེས་དང༌། ཁྱེད་རང་རྣམས་དེ་བཞིན་གཤེགས་པ་རྣམ་སྣང་ལ་སོགས་པའི་ང་རྒྱལ་དུ་རིམ་པར་འཕོས་ནས་ཕྱག་རྒྱ་རྣམས་ཀྱི་ལད་མོ་མཛོད། འཇིག་རྟེན་ཀུན་ལ་ཞེས་པ་ནས།
དེ་ལྟར་གྱིས་ཞེས་པ་སྟེ། དེའང་ཐབས་ཀྱི་བྱེ་བྲག་ཇི་ལྟ་བུས་ཚུལ་ཇི་ལྟར་འདུལ་བར་འགྱུར་བ་ལེགས་པར་རྟོགས་ནས། ཐབས་དེ་ལྟ་བུ་དང་ཚུལ་དེ་ལྟར་སེམས་ཅན་གྱི་དོན་བྱ་དགོས་པས། ཐབས་གཙང་བ་ནི་དག་པ་སྟེ། ། དུག་ལྔ་གང་དང་གང་འབྲེལ་བ། ། དེ་དང་རྗེས་སུ་མཐུན་པར་བསྟན་ནས་གནས་སྐབས་དང་མཐར་ཐུག་གི་འབྲས་བུ་ལ་སྦྱར་བར་གྱིས་ཤིག་ཅེས་པའི་དོན་ཡིན། ལུང་བསྟན་པ་ནི། ལུང་ཕལ་ཆེར་སྤྲུལ་སྐུ་རབ་ཏུ་བྱུང་བའི་རྣམ་པས་སྟོན་སྲིད་པས། འདིར་སློབ་དཔོན་ཤཱཀྱ་ཐུབ་པའི་ང་རྒྱལ་དུ་བསྒྱུར་ནས་ལག་པ་གཡོན་པས་ཆོས་གོས་ཀྱི་གྲྭ་རི་དྭགས་བག་ཕབ་པའི་རྣ་བ་ལྟར་བཟུང་ཞིང༌། གཡས་པས་རྡོ་རྗེ་དྲིལ་བུ་དང་བཅས་སྐྱབས་སྦྱིན་གྱི་ཕྱག་རྒྱ་བྱས་ཏེ་ཁྱེད་རྣམས་རང་རང་གི་གསང་མཚན་དང་མཐུན་པའི་དེ་བཞིན་གཤེགས་པར་འགྱུར་རོ་ཞེས་དཀྱིལ་འཁོར་པ་དང་མགྲིན་གཅིག་ཏུ་ལུང་སྟོན་པར་མོས་པ་མཛོད།
སྐྱེ་དང་རྒ་དང་སོགས་ནས་མཐུ་ཡིན་ནོ། ། ཞེས་པའི་སྒོ་ནས་ལུང་བསྟན་པས་དེ་ལྟར་དུ་འགྱུར་ངེས་སྙམ་པའི་དགའ་བ་བསྐྱེད་མཛོད། དེའི་རྗེས་སུ་དབུགས་དབྱུང་བ་ལ་གཉིས་ལས། དང་པོ་འབྲས་བུའི་དབུགས་དབྱུང་བ་ནི། མཆོག་ཏུ་གསང་བ་དམ་པ་ཞེས་སོགས་ནས། སྟོན་པའི་མཆོག་ཏུ་གྱུར་པ་ཡིན། ། ཞེས་གསུངས་ཏེ། དེའི་དོན་ནི་མཆོག་ཏུ་གསང་བའི་དཀྱིལ་འཁོར་འདིར་ཁྱེད་རྣམས་བཙུད་ཅིང་མཐོང་བ་ལ་བརྟེན་ནས་དེང་ཕྱིན་ཆད་སྡིག་པ་དང་སྡུག་བསྔལ་ཀུན་ལས་རྣམ་པར་གྲོལ་ཏེ། ལེགས་པར་གནས་པ་བདེ་བ་ཆེན་པོའི་ཐེག་པ་འདིར་ཚུད་པས་ན། ཕྱིན་ཆད་སྲིད་པའི་སྡུག་བསྔལ་སྐྱེ་བ་དང་འཆི་བ་མེད་པས་བདུད་དང་བར་དུ་གཅོད་པ་གང་གིས་ཀྱང་མི་ཚུགས་ཤིང་མི་འཆི་བས་ཅིས་ཀྱང་འཇིགས་པ་མེད་པས་སྨིན་གྲོལ་གྱི་ལམ་འདི་ལ་དགའ་བར་གྱིས་ཤིག
དེ་ལྟར་བྱས་ན་སྲིད་པ་ཤིན་ཏུ་དག་པ་སྐུ་བཞིའི་འབྱོར་བ་ཐོབ་སྟེ། སེམས་ཅན་གྱི་དོན་རྒྱ་ཆེན་པོ་འབྱུང་བའི་སྟོན་པ་མཆོག་ཏུ་གྱུར་པ་ཡིན་ནོ་ཞེས་པའི་ཐ་ཚིག་གོ ། ལམ་གྱི་དབུགས་དབྱུང་བ་ནི། དམ་ཚིག་སྡོམ་པ་གྲུབ་པ་ཞེས་སོགས་ནས་ཕྱིན་པར་གྱུར་ཞེས་པ་སྟེ། དེའི་དོན་ནི། རྩ་བ་དང་ཡན་ལག་གི་དམ་ཚིག་དང་སྡོམ་པ་གྲུབ་པ་འདི་དག་རྟག་ཏུ་བསྲུང་དགོས་ཏེ།

སངས་རྒྱས་ཀུན་གྱི་མཐུན་པར་གསུངས་པའི་བཀའ་མི་བསླུ་བ་ཡིན་པའི་ཕྱིར་རོ། ། དེས་ན་དེང་ཕྱིན་ཆད་ནས་སྤང་བྱ་སྤང་བའི་དབང་དུ་བྱས་ནས་རྩ་བའི་ལྟུང་བ་བཅུ་བཞི་དང༌། བསྟེན་བྱ་བསྟེན་པའི་དབང་དུ་བྱས་ཏེ། ཕྱི་བྱ་སྤྱོད་ནང་རྣལ་འབྱོར་གསང་བ་རྣལ་འབྱོར་བླ་ན་མེད་པའི་ཐེག་པ་གསུམ་དང༌། ཉན་ཐོས་རང་རྒྱལ་བྱང་ཆུབ་སེམས་དཔའི་ཐེག་པ་དང་བཅས་པའི་དམ་པའི་ཆོས་འཛིན་པ་དང༌། ཀུན་རྫོབ་དང་དོན་དམ་གྱི་བྱང་ཆུབ་སེམས་རྣམས་མི་སྤོང་ཞིང༌། རྒྱུད་དང་མན་ངག་སྟོན་པར་བྱེད་པའི་རྡོ་རྗེ་སློབ་དཔོན་ལ་ཀུན་ནས་མནར་སེམས་པའི་སྒོ་ནས་བརྙས་པར་མི་བྱ་བ་དང༌། བླ་མ་དང་དཀོན་མཆོག་གསུམ་ལ་སྡང་ཞིང་ཐོ་བཙམས་པའི་གདུག་པ་ཅན་གནས་སྐབས་སུ་ཚར་གཅད་ཅིང་མཐར་ཡོངས་སུ་མི་འདོར་བར་རྗེས་སུ་གཟུང་བ་དང༌། སྲོག་ཆགས་མི་གསོད་པ་དང༌། ཤེས་རབ་ཡོངས་སུ་མི་སྤོང་བ་དང༌། སློབ་དཔོན་མི་སྨད་པ་རྣམས་ལ་ཤིན་ཏུ་བསླབ་པར་བསྟན།
སེམས་བརྟན་པ་ཐོབ་པས། དམ་ཚིག་སྡོམ་ལས་རྣམ་པར་གྲོལ། ། ཞེས་བྱ་བའི་ཚུལ་གྱིས་མི་བྱ་བ་འགའ་ཡང་མེད་པ་རྣམས་བསྟན་ཏེ། ཇི་ལྟར་བསྟན་པ་དེ་དག་ངོ་ཤེས་པར་བྱས་ནས་གང་ཟག་སོ་སོའི་ས་མཚམས་དང་བསྟུན་པའི་དམ་ཚིག་ལ་བསྲུང་སྡོམ་ཚུལ་བཞིན་བྱ་བ་དང༌། ཉམས་ན་ཕྱིར་བཅོས་པའི་ཐབས་ལ་བརྩོན་པར་གྱིས་ཤིག་ཅེས་བསྒོ་བ་སྟེ། དབང་ཐོབ་ནས་དམ་ཚིག་ལ་གནས་པ་ནི་བདེ་བ་མི་ཟད་པ་སྟེར་བ་པོ་ཡིན་པ་དང༌། ལམ་གྱི་རྩ་བ་ཡིན་པའི་ཕྱིར་གུས་པས་བསྟེན་དགོས་ཏེ། དེས་ནི་འགྲོ་བའི་ནང་ནས་མྱུར་བར་རྡོ་རྗེ་སེམས་དཔའ་ཉིད་དང་མཚུངས་པའི་རྟག་པ་དམ་པར་ཕྱིན་པར་གྱུར་ཅེས་པའོ། ། དེ་ལྟར་ན་ཕྱི་དབྱིབས་ཀྱི་དཀྱིལ་འཁོར་དུ་སོགས་རྟོགས་བསྐྱེད་བྱའོ། ། སྡོམ་ནི།
གསང་དབང་མཎྜལ་གསོལ་བ་བཏབ། ། གདོང་བཅིངས་དམིགས་པ་མིག་རས་བསལ། ། རྟོགས་བསྐྱེད་ཤེས་རབ་ཡེ་ཤེས་ལ། ། མཎྜལ་གསོལ་གདབ་མིག་རས་བཅིངས། ། ཕྱག་རྒྱ་གཏད་སོགས་གདོང་བཅིངས་བསམ། ། རྟོགས་བསྐྱེད་བཞི་པ་ཡོན་གསོལ་གདབ། ། གདོང་བཅིངས་ངོ་སྤྲད་མིག་རས་བསལ། ། རྟོགས་བསྐྱེད་སྤྲོ་བསྐྱེད་རྗེས་གསུམ་མོ། ། ཞེས་པ་ལྟར་ལས་ཐོག་མར་གསང་དབང་ཞུ་བའི་ཡོན་དུ་མཎྜལ་འབུལ་དུ་གཞུག དེ་ལྟར་མཎྜལ་ཕུལ་ནས་མཚན་ཉིད་དང་ལྡན་པའི་ཕྱག་རྒྱ་ཞིག་ཀྱང་སློབ་དཔོན་ལ་ཕུལ་བར་མོས་པ་བྱས་ཏེ།
བསྟོད་པ་དང་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། སྟོང་པའི་སྙིང་པོ་ཞེས་སོགས་ནས་མཛོད། ཞེས་གསོལ་བ་བཏབ་ནས། སྔོན་ཆད་སློབ་དཔོན་གྱི་ལུས་དང་ཕྱག་རྒྱའི་བྷ་ག་གཉིས་ཀའི་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འཆིང་བར་ཞུ། དེ་ནས་དམིགས་པ་འདི་བཞིན་མཛོད། སློབ་དཔོན་རང་རྣམ་པར་སྣང་མཛད་སོགས་ནས་དཀར་བ་ཁྱེད་རྣམས་ཀྱི་ལྕེ་ཐོག་ཏུ་བཞག་པར་མོས་པ་མཛོད། ཇི་ལྟར་སོགས་ནས་བསྐུར་རོ། ། ཞེས་པས་བདུད་རྩི་སྦྱིན། དེ་ནས་དེ་ཁོ་ན་ཉིད་བརྗོད་པ་ནི། འདི་ནི་དེ་ཉིད་སོགས་ནས་ཡང་དག་མྱོང༌།
ཞེས་གསུངས་པའི་དོན་དྲན་བཞིན་པས་བདུད་རྩི་དེ་སངས་རྒྱས་ཐམས་ཅད་འདུས་པའི་ངོ་བོར་མོས་ཏེ་མྱང་བར་ཞུ། དེ་ལྟར་མྱངས་པས་མགྲིན་པ་སོགས་ནས་སྐྱེས་པར་མོས་པ་མཛོད། དེ་གསང་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བར་ཞུ། དེ་ལྟར་ན་སློབ་དཔོན་གྱིས་ལུས་དང་སོགས་རྟོགས་བསྐྱེད་བྱ། དབང་གསུམ་པ་ཞུ་བའི་ཡོན་དུ་མཎྜལ་འབུལ་དུ་གཞུག དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། བཅོམ་ལྡན་ཞི་བ་སོགས་ནས་སྐྱོབས། ཞེས་གསོལ་བ་བཏབ་ནས། སྔོན་ཆད་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་མིག་རས་གོང་བཞིན་འཆིང༌།
དམིགས་པ་འདི་བཞིན་མཛོད། དཔོན་སློབ་གཉིས་ཀ་སྐད་ཅིག་གིས་འོད་དཔག་མེད་དུ་གྱུར་པར་མོས་ནས། སློབ་དཔོན་གྱི་ཐུགས་ཀ་ནས་མཚན་ཉིད་དང་ལྡན་པའི་རིག་མ་ཡིད་དུ་འོང་བ་ལང་ཚོ་དར་ལ་བབ་པ་རྒྱན་ཐམས་ཅད་ཀྱིས་བརྒྱན་པ་ཅིག་སྤྲུལ་ཏེ་དེའི་ལག་པ་ཁྱེད་རང་རྣམས་ཀྱི་ལག་པ་གཡོན་པར་གཏད་པའི་མོས་པ་མཛོད། ལྷ་མོ་མཐར་བྱེད་སོགས་ནས་མཆོད་པར་གྱིས་ཞེས་པའི་སྒོ་ནས་བྱིན་པའི་ཕྱག་རྒྱ་དེས་ཁྱེད་རྣམས་ལ་གསང་བའི་ཀུན་ཏུ་སྤྱོད་པ་དང་ལྡན་མི་ལྡན་བརྟག་པའི་ཕྱིར་དྲི་བ་བྱས་པར་མོས་པ་མཛོད། བཤང་གཅི་སོགས་ནས་ཏམ། ཞེས་དྲིས་པ་ལས། དེ་ལྟར་སྤྲོའོ་ཞེས་ལན་བཏབ་པར་མོས་ནས་འདིའི་རྗེས་ཟློས་མཛོད། བཤང་གཅི་སོགས་ནས་ཏོ། ཞེས་ལན་བཏབ། དེ་ནས་ཁྱེད་རྣམས་འོད་དཔག་མེད་དང་ཕྱག་རྒྱ་གོས་དཀར་མོར་གསལ་བ་སྤྲུལ་སྐུ་ལམ་དུ་བྱེད་པ་ལྷའི་འདུ་ཤེས།
ཡུམ་གྱི་མཁའ་མི་དམིགས་ཏེ་སོགས་ནས་མཚན་པ། ཁྱེད་རྣམས་ཀྱི་གསང་གནས་སོགས་ནས་ཥྭ་མེ་ཞེས་པས་མཁའ་གསང་སྔགས་ཀྱིས་བྱིན་གྱིས་བརླབས་པ་ལོངས་སྐུ་ལམ་དུ་བྱེད་པ་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ཆོས་སྐུ་ལམ་དུ་བྱེད་པ་ཆོས་ཀྱི་འདུ་ཤེས་ཏེ་སྐུ་གསུམ་ལམ་བྱེད་འདུ་ཤེས་གསུམ་དྲན་པར་བྱས་ལ། ཕྱག་རྒྱ་དེ་གཅེར་བུར་ཕྱུང་ནས་རྩ་མཆོག་ཏུ་རྒྱས་པའི་པདྨ་བལྟར་གཞུག་ཅིང༌། རྨད་བྱུང་སོགས་ནས་འཇོག་པ་ཡིན། ཞེས་བརྗོད་ཅིང་རང་དང་ལྷན་ཅིག་གནས་ནས་ཐོག་མར་ཕྱག་རྒྱའི་གཟུགས་ལ་བལྟ་བ་དང༌། སྒྲ་ལ་མཉན་པ་དང༌། དྲི་ལ་བསྣམས་པ་དང༌། མ་མཆུས་སྦྲང་རྩི་མྱང་བ་དང༌། འཁྱུད་པ་དང༌།
ཙུམྦ་ལ་སོགས་པ་ཆོས་དྲུག་ཉམས་སུ་མྱོང་བས་བདེ་བ་དེ་དང་མི་རྟོག་པར་གྱུར་པ་དགའ་བའི་ཡེ་ཤེས། རྡོ་རྗེ་དང་པདྨ་མཉམ་པར་སྦྱོར་བ་མཆོག་ཏུ་དགའ་བའི་ཡེ་ཤེས། ཕན་ཚུན་བྲུད་པ་ལ་སོགས་པ་དགའ་བྲལ་གྱི་དགའ་བའི་ཡེ་ཤེས། དལ་བར་རྒྱུ་བའི་རླུང་གི་རྩ་གནས་རྣམས་ནས་གཉིས་ཀའི་ཐིག་ལེ་དཀར་དམར་བབས་པ། དེ་ཉིད་རླུང་གིས་འདྲེན་པའི་སྟོབས་ཀྱིས་བཟུང་བས་བདེ་བ་ལ་མི་རྟོག་པས་བརྒྱན་པར་གྱུར་པ་ནི་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་ཉིད་ནི་དཀྱིལ་འཁོར་དང་ལྷ་དང་ཕྱག་རྒྱ་དང་དེ་ཁོ་ནའི་དབང་དང་སྦྱིན་སྲེག་ལ་སོགས་པ་ཡིན་ཏེ། ཇི་སྐད་དུ། ཕ་རོལ་ཕྱིན་བཅུ་རྫོགས་པ་དང༌། ། སྟོབས་རྣམས་དང་ནི་དབང་རྣམས་དང༌། ། ས་བཅུ་པོ་ནི་ལ་གནས་པ། །
རྡོ་རྗེའི་མཚན་མར་དེ་འགྱུར་རོ། ། རྡོ་རྗེ་བཅིང་བའི་སྦྱོར་བ་ཡིས། ། རྡོ་རྗེ་མཆོད་པ་ཡང་དག་བརྩམ། ། རྡོ་རྗེ་སེམས་ནི་ངེས་ཕྱུང་ནས། ། རྡོ་རྗེ་ལྕེ་ཡིས་བཟའ་བར་བྱ། ། མཉམ་པར་འབྱུང་བའི་ཆོ་ག་ཡིས། ། ཏིང་འཛིན་ལས་སྐྱེས་སྦྱིན་སྲེག་སྟེ། ། ཞེས་གསུངས་པའི་ཕྱིར་རོ། ། དེ་ལྟར་བདེ་བ་དང་མི་རྟོག་པའི་ངང་ལ་སེམས་ཅུང་ཟད་མཉམ་པར་འཇོག་པར་ཞུ། ཞེས་དབང་གསུམ་པའི་བཤད་པ་གཞུང་གིས་དངོས་བསྟན་འདི་ཙམ་གྱིས་འཐུས་ལ།
ཡང་སྤྲོ་ན་ཀྱེ་རྡོར་ལྟར་ཕྱི་གོ་རིམ་ལ་ལྟོས་པ་དང་ནང་གནས་ལ་ལྟོས་པའི་དགའ་བ་རྣམས་བཤད་ལ། དེ་རྗེས་སུ། དེ་ཉིད་ནི་དཀྱིལ་འཁོར་དང་ལྷ་དང་ཕྱག་རྒྱ་དང་དེ་ཁོ་ནའི་དབང་དང་སྦྱིན་སྲེག་ལ་སོགས་པ་ཡིན་ཏེ། ཇི་སྐད་དུ། ཕ་རོལ་ཕྱིན་བཅུ་སོགས་ཚིགས་བཅད་སྔར་བཞིན་བརྗོད་ལ། སླར་ཡང་མས་བརྟན་གྱི་དགའ་བ་སོགས་ཀྱེ་རྡོར་ལྟར་བརྗོད་པས་ཀྱང་ཤིན་ཏུ་ལེགས་པ་ཞིག་འབྱུང་ངོ༌། ། དེ་ཤེས་རབ་ཡེ་ཤེས་ཀྱི་དབང་གི་དངོས་གཞི་ཡིན། དབང་དེ་ཐོབ་པའི་བརྡར་མིག་རས་འགྲོལ་བ་ཞུ། དེ་ལྟར་ན་ཀུན་རྫོབ་བྱང་ཆུབ་སེམས་སོགས་རྟོགས་བསྐྱེད་བྱའོ། ། དབང་བཞི་པ་ཞུ་བའི་ཡོན་དུ་མཎྜལ་འབུལ་དུ་གཞུག
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། ད་ནི་སངས་རྒྱས་སོགས་ནས་གཞག་པར་བགྱི། ཞེས་གསོལ་བ་བཏབ་ནས་སྔོན་ཆད་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་མཚོན་བྱེད་དུ་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འཆིང་བར་ཞུ། དེ་ནས་ངོ་སྤྲོད་རྒྱས་པ་ནི་དཀྱུས་ལྟར་བརྗོད་པ་ཡིན་མོད། འདིར་དེ་ལས་ཅུང་ཟད་བསྡུས་ཏེ་བརྗོད་ན་འདིར་དབང་བཞི་པ་ཚིག་ཙམ་གྱི་སྒོ་ནས་ངོ་སྤྲད་པར་བྱ་སྟེ། དེའང་རྒྱུད་ཀྱི་རྒྱལ་པོ་འདི་ཉིད་ཀྱི་བརྟག་པ་གཉིས་པའི་རབ་བྱེད་དང་པོར། དབང་ཆོག་འདིས་སྦྱིན་པར་བྱ་སྟེ། སློབ་མའི་ལྷག་པར་མོས་པ་དང་ཟབ་པ་དང་རྒྱ་ཆེ་བའི་རིགས་པས། ལྷག་པར་མོས་པའི་ཡིད་ཀྱིས་ཤེས་པར་བྱས་ནས། ཚིག་དབང་རིན་པོ་ཆེ་སྦྱིན་པར་བྱ་སྟེ།
གང་ཐོབ་དབང་རབ་མཆོག་ནི་རིགས་ཀྱི་བདག་པོས་བཟུང་བ་རྙེད་པར་དཀའ་ཞིང་མཚུངས་པ་མེད་པས་བསྡམས། ། ལོངས་སྤྱོད་རྫོགས་པའི་ཞིང་གི་དཔལ་དག་བླང་བར་བྱས་པས་བྱང་ཆུབ་སེམས་དཔའ་ཆེན་པོའི་དབང་བསྐུར་པ། ། བཀའ་ཡིས་གནང་བ་རྙེད་ནས་འཇིག་རྟེན་གསུམ་གྱི་དགྲ་བོ་ལས་རྒྱལ་རྩོམ་པའི་གོ་ཆ་བགོས་པའི་བློས། ། བྱང་ཆུབ་དག་ལ་འགོད་པའི་སེམས་རྒྱས་འདིར་ནི་དེ་ཉིད་རྣལ་འབྱོར་པ་ཡིས་དྲི་མ་མེད་པར་སྤྱོད། ། ཅེས་གསུངས་པའི་དོན་ཅུང་ཟད་བཤད་པ་ལ་གསུམ་གྱིས་དང་པོ་དབང་བཞི་པ་བསྟན་པའི་ཡུལ་ནི། སློབ་མ་བླ་མ་དང་ཤེས་རབ་ཡེ་ཤེས་ཀྱི་ཉམས་མྱོང་ལ་ལྷག་པར་མོས་པ་དང༌། ཟབ་མོ་སྟོང་པ་ཉིད་དང༌། ཐབས་རྒྱ་ཆེ་བའི་རིགས་པས་རིམ་པ་གཉིས་ལ་ལྷག་པར་མོས་པའི་སློབ་མ་ལ་སྦྱིན་པར་བྱའི་གཞན་ལ་ནི་མ་ཡིན་ཏེ། བླ་མ་ལ་མོས་པ་མེད་ན་བླ་མའི་ཚིག་ལ་ངེས་པ་མི་སྐྱེ། དབང་གི་ཉམས་མྱོང་ལ་མོས་པ་མེད་ན་ཕ་རོལ་ཏུ་ཕྱིན་པའི་ཐོས་བསམ་བྱས་པ་དང་ཁྱད་པར་མེད་པར་འགྱུར།
སྤྲོས་བྲལ་ལ་མོས་པ་མེད་ན་འདོད་ཆགས་དང་ཁྱད་པར་མེད་དེ་མྱ་ངན་ལས་འདས་པའི་སེམས་མི་སྐྱེ། ཐབས་བསམ་གྱིས་མི་ཁྱབ་པ་ལ་མོས་པ་མེད་ན་གཞན་འཛིན་པའི་མཐུ་མེད་པས་ཉན་ཐོས་རང་རྒྱལ་དང་ཁྱད་པར་མེད་པར་འགྱུར་བས་ན་དེ་དག་ལ་མི་སྦྱིན་ནོ། ། དེས་ན་མཚན་ཉིད་དེ་དག་དང་ལྡན་པའི་བུམ་པ་ལ་སོགས་པའི་དབང་སྔ་མ་རྣམས་ཐོབ་པའི་སློབ་མ་ལ་དབང་བཞི་པ་སྦྱིན་པར་གསུངས་ལ། དེའང་ཚིག་ཉིད་ཀྱི་དབང་རིན་པོ་ཆེ་སྦྱིན་པར་བྱ་སྟེ། ཟབ་ཅིང་རྒྱ་ཆེ་ལ་མོས་ན། ། ཚིག་གི་རིན་ཆེན་བསྐུར་བ་བྱ། ། ཞེས་པ་ལྟར་རོ། ། གཉིས་པ་དེ་ལ་བསྟན་བྱའི་དབང་བཞི་པ་སྐྱེ་བའི་རྒྱུ་ནི། ཨ་བྷ་ཡས། དེའི་རྗེས་ལ་ཚིག་ཁོ་ནས་དབང་བཞི་པ་སྦྱིན་པར་བྱའོ། །
ཤེས་རབ་ཡེ་ཤེས་དེ་ཉིད་མྱུ་གུར་གྱུར་པའི་བྱང་ཆུབ་ཀྱི་སེམས་ཞེས་པ་ལྟར་ཤེས་རབ་ཡེ་ཤེས་ཀྱི་དབང་རབ་མཆོག་རིགས་ཀྱི་བདག་པོའི་ཁ་དང་རྩ་མཛེས་པའི་སྤྱི་བོར་རླུང་འདྲེན་པའི་སྒོ་ནས་ཐིག་ལེ་བཟུང་བས་གསུམ་པའི་ཉམས་མྱོང་མན་ངག་མེད་པ་རྣམས་ཀྱིས་རྙེད་པར་དཀའ་ཞིང༌། དབབ་པ་དང༌། བཟློག་པ་དང༌། དགྲམ་པ་ལ་སོགས་པ་མཚུངས་པ་མེད་པའི་མན་ངག་གི་སྒོ་ནས་བདེ་བའི་རྟེན་ཁམས་བྱང་ཆུབ་ཀྱི་སེམས་ཉིད་ཕ་རོལ་ཏུ་འཕོས་པ་མེད་པར་རང་གི་ལུས་ལ་བསྡམས་པ་ལས་སྐྱེས་པའི་ཡེ་ཤེས་ནི་དངོས་ཀྱི་རྒྱུ་ཡིན། བུམ་པ་ལ་སོགས་པ་དབང་གཞན་ནི་བརྒྱུད་པའི་རྒྱུ་ཡིན་ལ་དེའི་རྒྱུ་གསང་དབང་དེའི་རྒྱུ་ནི་བུམ་པའི་དབང་ཡིན་ཏེ། དཔལ་ལྡན་ངག་གི་དབང་ཕྱུག་གྲགས་པས། བཞི་པ་ངོ་སྤྲོད་པའི་དང་པོ་རིས་སུ་བྲི་བ་ནི། བུམ་པ་སེར་པོ་དང༌། རྡོ་རྗེ་དམར་པོ་དང༌། ཆོས་འབྱུང་དཀར་པོ་དང༌།
པདྨའི་སྡོང་བུ་བདུན་ལ་སོགས་པ་རྣམས་བུམ་དབང་སོགས་རིམ་པར་མཚོན་བྱེད་དུ་བྲི་བར་གསུངས་པའི་དོན་ཡང་རྒྱུ་སྔ་མ་ལ་བརྟེན་ནས་འབྲས་བུ་ཕྱི་མ་འདི་དག་སྐྱེ། ཞེས་བྱ་བའི་དོན་ཡིན་ནོ། ། དབང་བཞི་པ་དངོས་ནི། དེ་ལྟར་རྒྱུ་དབང་གསུམ་པའི་ཉམས་མྱོང་ལ་བརྟེན་ནས་འབྲས་བུ་གང་སྐྱེ་ཞེ་ན། ལོངས་སྤྱོད་རྫོགས་པའི་སྐུ། དེའི་ཞིང་གི་དཔལ་ནི་དེ་སྐྱེད་བྱེད་ཆོས་སྐུ་སྟེ་ཡན་ལག་བདུན་ལྡན་གྱི་འབྲས་བུ་ཐོབ་སྟེ། དེ་གང་ཞེ་ན། དཔལ་ལྡན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། །
ཡན་ལག་བདུན་པོ་ཉིད་དང་ལྡན་པའི་བསྒྲུབ་བྱ་འདི། ། བདག་འདོད་ཚད་མས་ཡོངས་བསྒོམ་བློ་ཅན་རྣམས་ཀྱང་བསྔགས། ། ཞེས་ཏེ། དེ་ལ་ལོངས་སྤྱོད་རྫོགས་པ་ནི་མཚན་དཔེས་སྤྲས་པའི་སྐུ་སྟེ། འདི་སྨོས་པས་ཆོས་སྐུ་དང་སྤྲུལ་སྐུ་ཡང་ཤུགས་ཀྱིས་བསྟན་ཏེ་སྐུ་གསུམ་ཐ་མི་དད་པའི་ཕྱིར་རོ། ། ཁ་སྦྱར་ནི་རང་གི་ལྷ་མོ་དང་སྦྱར་བ་སྟེ་ཁ་སྦྱར་སྤངས་པའི་ལོངས་སྐུ་ཙམ་ཞིག་ནི་ཕར་ཕྱིན་ཐེག་པར་ཡང་བཤད་ལ། དེ་ལས་ཁྱད་པར་དུ་བྱ་བའི་ཕྱིར་དང༌། སྐྱེ་བོ་འདོད་ཆགས་ཅན་རྣམས་རྗེས་སུ་གཟུང་བའི་ཕྱིར་རྒྱལ་བས་ཁ་སྦྱོར་བསྟན་ཏོ། ། བདེ་ཆེན་ནི་སྒྱུ་མ་མཁན་གྱི་སྐྱེས་བུས་སྤྲུལ་པའི་སྐྱེས་པ་དང་བུད་མེད་ཁ་སྦྱར་བ་ལྟར་མ་ཡིན་པར། ལུས་ཀྱི་བདེ་བ་ཉམས་སུ་མྱོང་བས་ལུས་བདེ་བ་དང༌།
སེམས་ལས་བྱུང་བའི་བདེ་བ་ཉམས་སུ་མྱོང་བ་ནི་ཡིད་བདེ་བ་ཡིན་ལ། ཆེན་པོ་ནི་རྒྱ་ཆེ་བ་དང༌། ཟག་པ་མེད་པ་དང༌། གྱ་ནོམ་པ་དང༌། འཁོར་བ་ཇི་སྲིད་པར་གནས་པས་ན་ཆེན་པོའོ། ། རང་བཞིན་མེད་པ་ནི་བསྒྲུབ་བྱའི་སངས་རྒྱས་ཉིད་ཀྱང་རང་བཞིན་མེད་པ་སྟེ། མདོ་ལས། སངས་རྒྱས་ཀྱང་རྨི་ལམ་ལྟ་བུ། སྒྱུ་མ་ལྟ་བུ། མྱ་ངན་ལས་འདས་པའང་རྨི་ལམ་ལྟ་བུ།
སྒྱུ་མ་ལྟ་བུ། མྱ་ངན་ལས་འདས་པ་ལས་ཁྱད་པར་དུ་འཕགས་པའི་ཆོས་གཞན་ཞིག་ཡོད་ནའང༌། དེའང་རྨི་ལམ་ལྟ་བུ། སྒྱུ་མ་ལྟ་བུའོ་ཞེས་པ་ལྟར་རང་བཞིན་མེད་པ་སྟེ། དེའང་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཡིན་གྱི། རི་བོང་གི་རྭ་ལྟ་བུའི་སྟོང་པ་ཉིད་དུ་ནི་མི་གཟུང་ངོ༌། ། སྙིང་རྗེས་ཡོངས་གང་ནི། ཇི་ལྟར་ལུས་ཀྱི་རྣམ་པ་མེད་པར་སེམས་ཅན་གྱི་དོན་མི་འགྲུབ་པ་ལྟར། སྙིང་རྗེ་ཆེན་པོ་མེད་པར་སེམས་ཅན་གྱི་དོན་བསྒྲུབ་པར་མི་ནུས་པས། སྙིང་རྗེའང་གསུམ་ལས།
འདིར་ནི་དམིགས་མེད་ཀྱི་སྙིང་རྗེ་ཡིད་བཞིན་གྱི་ནོར་བུ་ལྟར་རྣམ་པར་མི་རྟོག་བཞིན་དུ་སེམས་ཅན་གྱི་དོན་མཛད་པ་ཡིན་ལ། རྒྱུན་མི་ཆད་པ་ནི་ལོངས་སྐུ་སྔར་བཤད་པའི་ཡོན་ཏན་རྣམས་དང་ལྡན་པའི་རྒྱུན་ཉིད་དུ་རབ་ཏུ་འཇུག་པས་སྲིད་ཞི་ལ་མི་གནས་པའི་མྱ་ངན་ལས་འདས་པ་ཡིན་པའི་ཕྱིར་རྒྱུན་མི་ཆད་པ་ཉིད་ཡིན་གྱི། སྐབས་ཁ་ཅིག་ཏུ་འཇུག་པ་དང་ལྡོག་པའི་མཚན་ཉིད་བར་ཆད་དང་ལྡན་པ་ནི་མ་ཡིན་ནོ། ། འགོག་པ་མེད་པ་ནི། ལོངས་སྐུ་དེ་དུས་རེ་ཞིག་བཞུགས་ནས་མི་བརྟན་པ་མ་ཡིན་གྱི་འཁོར་བ་ཇི་སྲིད་རྒྱུན་མི་ཆད་པར་གྱུར་ཏེ་སྙིང་རྗེས་གཞན་དབང་དུ་གྱུར་པའི་ཕྱིར་དང༌། སེམས་ཅན་རྒྱུན་མི་ཆད་པའི་ཕྱིར་རོ། ། དེ་ལྟར་ན་ཡན་ལག་བདུན་དང་ལྡན་པའི་འབྲས་བུ་འདི་ཉིད་ནི་ངག་དབང་གྲགས་པ་བདག་འདོད་ཅིང་དེར་མ་ཟད་མཁས་པ་གཞན་རྣམས་ཀྱང་འདོད་དོ་ཞེས་བྱ་བའི་དོན་ཏོ། ། གལ་ཏེ་སྔགས་ཀྱི་འབྲས་བུ་ཡན་ལག་བདུན་ལྡན་ཉིད་དབང་བཞི་པར་འཆད་པ་ཅི་ཞེ་ན། དཔལ་ལྡན་ངག་གི་དབང་ཕྱུག་གྲགས་པས། དེ་ལྟར་སྒྲ་དོན་ལྡན་ཉིད་ཕྱིར། །
ཡང་གི་སྒྲ་དོན་ལྡན་ཕྱིར་དང༌། ། དེ་བཞིན་སྒྲ་དོན་སྐྱེས་ཉིད་ཕྱིར། ། བཞི་པ་དེ་བཞིན་ཉིད་བདག་འདོད། ། ཅེས་དང༌། དེ་བཞིན་དུ་གསང་བ་འདུས་པ་དང༌། བརྟག་པ་གཉིས་པ་དང༌། རྒྱུད་འདི་ཉིད་ལ་སོགས་པ་རྒྱུད་སྡེ་ཆེན་པོ་རྣམས་སུ། དེ་ལྟར་དེ་བཞིན་གཤེགས་པ་ཡང༌། ། ཞེས་དབང་གསུམ་པའི་དུས་སུ་ལྷ་སྐུ་ཞལ་སྦྱོར་གྱི་རྣམ་པར་བཞུགས་པ་དང་བདེ་བ་ཆེན་པོ་ཡོད་པ་ལ་སོགས་པ་དཔེར་བྱས་ནས་དེས་མཚོན་ཏེ་བཞི་པ་བསྟན་པའི་ཚིག་དེ་ལ། དེ་ལྟར་དང༌།
དེ་བཞིན་དང༌། ཡང་ཞེས་པའི་སྒྲ་གསུམ་ཡོད་པས། དབང་བཞི་པ་ནི་ལོངས་སྤྱོད་རྫོགས་པ་དང་ཁ་སྦྱོར་ལ་སོགས་པ་ཡན་ལག་བདུན་ལྡན་དུ་གྲུབ་པར་བསྟན་ཏོ། ། མདོར་ན་འབྲས་བུའི་དུས་ཀྱི་ལོངས་སྤྱོད་རྫོགས་པའི་སྐུ་ཉིད་ལ་ཡན་ལག་བདུན་དང་ལྡན་པ་དེ་བཞིན་དུ་ལམ་རྣམས་ཀྱང་ཡན་ལག་བདུན་ཆ་མཐུན་གྱི་ཚུལ་དུ་ཡོད་པས་ཟབ་མོའི་དབང་བཞི་པ་ཡང་ཡན་ལག་བདུན་ལྡན་དུ་ངོ་སྤྲད་དགོས་ཀྱི། སྟོང་པ་ཁོ་ན་དང༌། བདེ་བ་འབའ་ཞིག་དང༌། སེམས་ཀྱི་གནས་ཆ་ཙམ་ལ་བཞི་པར་ངོ་མི་སྤྲོད་དེ། མཁས་གྲུབ་ཆེན་པོ་ཨ་བྷ་ཡཱ་ཀ་རས། བྱང་ཆུབ་ཀྱི་སེམས་རབ་ཏུ་བསྒོམས་པས་རབ་ཏུ་འཕེལ་བཞིན་པ་སྒྲིབ་པ་མེད་པ་ཉིད་དུ་གྱུར་པའི་དེ་ཁོ་ན་ཉིད་ཆོས་ཐམས་ཅད་བསམ་གྱིས་མི་ཁྱབ་པ་ཉིད་ཀྱི་རང་བཞིན་ཡན་ལག་བདུན་དང་ལྡན་པའི་ཕྱག་རྒྱ་ཆེན་པོའི་བདག་ཉིད་རྡོ་རྗེ་འཆང་ཆེན་པོའི་རང་བཞིན་ཅན་དབང་བཞི་པའི་ངོ་བོ་བརྗོད་པར་བྱའོ། ། ཞེས་གསུངས་པའི་ཕྱིར་རོ། །
དོན་དེ་ཉིད་རྒྱུད་ཀྱི་རྒྱལ་པོ་དཔལ་བརྟག་པ་གཉིས་པར་ཡང་གསུངས་ཏེ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ་སྙིང་པོའི་མཁའ་དང་མཚུངས། ། རྡུལ་བྲལ་མཐའ་སྟེར་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་ཡན་ལག་བདུན་ལྡན་དུ་གསུངས་ཏེ། དེའང་ཟབ་ཅིང་རྟོགས་པར་དཀའ་བས་ན་ཆེས་ཕྲ་བ་སྟེ། འདིས་ལོངས་སྐུའི་ཡན་ལག་བསྟན། མི་ཕྱེད་པས་ན་རྡོ་རྗེ་སྟེ། འདིས་ཁ་སྦྱོར་གྱི་ཡན་ལག་བསྟན།
ཐམས་ཅད་འབྱུང་བས་ན་སྙིང་པོ་སྟེ་འདིས་འགོག་པ་མེད་པའི་ཡན་ལག་བསྟན། གང་དུ་ཡང་མ་གྲུབ་པས་ན་ནམ་མཁའ་སྟེ། འདིས་རྒྱུན་མི་ཆད་པའི་ཡན་ལག་བསྟན། མི་རྟོག་པས་ན་རྡུལ་བྲལ་ཏེ། འདིས་སྙིང་རྗེས་ཡོངས་སུ་གང་བའི་ཡན་ལག་བསྟན། མྱ་ངན་ལས་འདས་པས་ན་མཐའ་སྟེར་བ་སྟེ། འདིས་བདེ་བ་ཆེན་པོའི་ཡན་ལག་བསྟན། རྟོག་པ་ཞི་བས་ན་ཞི་བ་སྟེ། འདིས་རང་བཞིན་མེད་པའི་ཡན་ལག་བསྟན། འཇིག་རྟེན་ན་ཕས་བུ་བསྐྱེད་པའི་བྱ་བ་བྱེད་པ་ལྟར།
རྣལ་འབྱོར་པ་ཁྱོད་ཀྱིས་ཀྱང་རིག་མ་ལ་བརྟེན་ནས། མཚོན་བྱེད་དཔེའི་ཡེ་ཤེས་ཅུང་ཟད་ཅིག་རྒྱུད་ལ་སྐྱེས་པ་དེའི་རྒྱུན་བསྐྱངས་པ་ལ་རག་ལས་པས། ཁྱོད་རང་ཡང་ནི་དེ་ཡི་ཕ། ། དེ་ལྟར་བསྐྱངས་པས། མཐར་སྒྲིབ་པ་ཐམས་ཅད་ཟད་པའི་དབྱིངས་དང་ཡེ་ཤེས་རོ་གཅིག་པ་དབང་བཞི་པ་ཉིད་ཐོབ་བོ་ཞེས་བྱ་བའི་དོན་ཡིན་ནོ། ། དེ་དག་གི་དོན་ཉམས་སུ་བླངས་པ་ལས་སྐུ་གསུམ་གྱི་ཉམས་སྐྱེའོ། ། དེའང་ཇི་ལྟར་བྱང་ཆུབ་སེམས་དཔའ་ཆེན་པོའི་དབང་བསྐུར་བ་སྟེ་ཡེ་ཤེས་དེ་མངོན་དུ་བྱས་པ་ནི་དེ་ཁོ་ན་ཉིད་མཐོང་བ་ཉིད་ཡིན་ཏེ་ཁྱད་པར་མེད་པའི་ཕྱིར་རོ། ། དེ་ཇི་ལྟར་ཉམས་སུ་བླང་བའི་ཆེད་དུ་ཁྱེད་རང་རྣམས་ལུས་བསམ་གཏན་གྱི་ཆོས་དང་ལྡན་པར་བྱས་ཞེས་སོགས་ནས། འཛིན་མེད་དུ་ལྷོད་ཀྱིས་གློད་དེ་མཉམ་པར་འཇོག་པར་ཞུ། ཞེས་པའི་བར་ཀྱེ་རྡོ་རྗེའི་དབང་ཆུ་ལྟར་བརྗོད།
གསུམ་པ་དབང་ཐོབ་ནས་ཉམས་སུ་བླང་བར་གདམས་པ་ནི། དེ་ལྟར་དབང་བཞི་པའི་མན་ངག་གིས་བཀའི་གནང་བ་རྙེད་ནས་ད་ནི་དབང་དང་མན་ངག་ཐོབ་པ་སྟེ་སྙམ་པའི་རློམ་སེམས་བསྐྱེད་ནས་བག་མེད་པར་འདུག་པར་བྱ་བ་མ་ཡིན་གྱི། འཇིག་རྟེན་གསུམ་གྱི་དགྲ་བོ་ཉོན་མོངས་པ་དང་དེའི་རྒྱུ་རྣམ་རྟོག་ལས་རྒྱལ་ཏེ་མཚན་མ་དང་རྣམ་རྟོག་མེད་པར་བྱའོ་སྙམ་པ་བརྩོན་པའི་གོ་བགོས་པ་མྱ་ངན་ལས་འདས་པའི་བློ་སྟེ་ཤེས་རབ་དང༌། སེམས་ཅན་ཐམས་ཅད་བྱང་ཆུབ་ལ་འགོད་པར་འདོད་པའི་བྱང་ཆུབ་ཀྱི་སེམས་རབ་ཏུ་རྒྱས་པའི་སྙིང་རྗེའི་སྒོ་ནས་སེམས་ཅན་གཞན་གྱི་དོན་ལ་འདིར་ནི་ཆགས་པར་བྱའོ། ། དེ་ལྟར་གཞན་དོན་བྱེད་ཀྱང་དེ་ཁོ་ཉིད་ཐོབ་པའི་རྣལ་འབྱོར་པས་ནི་སེམས་ཅན་དུ་ཞེན་པའི་དྲི་མ་མེད་པར་དཔྱོད་ཅིང༌། ཐབས་ཤེས་ཀྱི་རྣལ་འབྱོར་ཉམས་སུ་བླངས་པ་ལ་འབད་དགོས་སོ། ། དེ་དབང་བཞི་པའི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུང་ཞིང་མིག་རས་རྣམས་འགྲོལ་བ་ཞུ། དེ་ལྟར་ན་སོགས་རྟོག་བསྐྱེད་བྱ། དེ་ནས་མཇུག་གི་བྱ་བ་ལ།
དེ་ལྟར་དབང་རྫོགས་པར་ཐོབ་པས་ཁྱེད་རྣམས་དགའ་བ་བསྐྱེད་པའི་ཚིག་འདི་དག་གི་རྗེས་ཟློས་གསུང་བ་ཞུ། དེང་བདག་སྐྱེ་བ་འབྲས་བུར་བཅས་སོགས་ནས་མ་མཆིས་ཞེས་པས་སྤྲོ་བ་བསྐྱེད་ནས། དེ་རྣམས་ཀྱིས་དབང་བསྐུར་བ་ཡོངས་སུ་གྲུབ་པས་གནས་སྐབས་དེ་དག་ཏུ་ཐོབ་ཅིང༌། ཁས་བླངས་པའི་དམ་ཚིག་ཐམས་ཅད་ལ་བསྲུང་བསྡམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་སོགས་ནས་བགྱི་ཞེས་པས་དམ་ཚིག་བསྡུས་ཏེ་འཛིན་པར་ཁས་བླངས་ནས། དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་མཎྜལ་ཕུལ། དེ་ལྟར་མཎྜལ་འབུལ་བ་མ་ཟད་ལུས་ལོངས་སྤྱོད་ཐམས་ཅད་སློབ་དཔོན་ལ་དྲིན་ལན་དུ་འབུལ། ཆ་ཤས་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་སོགས་ནས་སྤྱད་དུ་གསོལ་ཞེས་པས་དེ་རྣམས་ཀྱིས་རྣལ་འབྱོར་གྱི་དབང་ཕྱག་ཆེན་པོ་དཔལ་བིརྺ་པའི་ཞལ་སྔ་ནས་བཀྲལ་ཞིང་རྡོ་རྗེ་འཆང་གཉིས་པ་དཔལ་ལྡན་ས་སྐྱ་པ་ཡབ་སྲས་རྣམས་ལ་བཀའ་བབས་པའི་དཔལ་སམྤུ་ཊ་རྡོ་རྗེ་དབྱིངས་ལྷ་སུམ་ཅུ་རྩ་བདུན་གྱི་དཀྱིལ་འཁོར་ཆེན་པོར་དབང་བསྐུར་བ་ལེགས་པར་གསན་པས་ལམ་ལ་འབད་པ་དང༌། དམ་ཚིག་དང་སྡོམ་པ་ལ་བསྲུང་བསྡམ་ལ་སོགས་པའི་སྒོ་ནས་རང་གཞན་གྱི་དོན་རྒྱ་ཆེན་པོ་མཛད་པར་ཞུ།
ཞེས་བརྗོད་ལ་རྗེས་ཀྱི་ཆོ་ག་རྣམས་བྱའོ། ། སྨྲས་པ། གསང་རྒྱུད་དུ་མའི་གསལ་བྱེད་ཁ་སྦྱོར་གྱི། ། རྒྱུད་ཆེན་དྲི་མེད་ཀྱིས་བསྟན་དཀྱིལ་འཁོར་དུ། ། སྨིན་བྱེད་ཆོ་གའི་མཚམས་སྦྱོར་སྨྲ་བ་ཡི། ། རིགས་སུ་སྐྱེས་པ་འདི་ཀོ་བླ་མའི་དྲིན། ། སྤྱི་བཤད་མ་དྲོས་ཀླུ་དབང་གནས་ལས་བླངས། ། ཁྱད་པར་རྣམ་གསལ་གཉིས་འཐུང་མགྲིན་པར་བརྒྱུད། ། ལེགས་བྱུང་དབང་གི་མཚམས་སྦྱོར་གངྒཱའི་ཀླུང༌། ། སྐལ་བཟང་འགྲོ་བའི་སྒྲིབ་པ་སྦྱང་ཕྱིར་རྒྱུ། །
འདི་བགྱིས་དགེ་བ་ཁ་བའི་རྡུལ་བརྩེགས་རི། ། རྒྱུ་སྐར་བདག་པོ་ས་དགའི་མེ་ཏོག་ལྟར། ། རྣམ་པར་དཀར་བ་གང་དེས་སེམས་ཅན་ཀུན། ། འབྲས་བུའི་ཐེག་པར་སྨིན་ཅིང་གྲོལ་གྱུར་ཅིག ། ཅེས་པ་དཔལ་རྡོ་རྗེ་དབྱིངས་ཀྱི་དཀྱིལ་འཁོར་གྱི་དབང་གི་མཚམས་སྦྱོར་དབྱར་གྱི་རྔ་གསང་ཞེས་བྱ་བ་འདི་ནི་གསང་ཆེན་རྒྱ་མཚོའི་མངའ་བདག་རྡོ་རྗེ་འཛིན་དབང་ཕུན་ཚོགས་རྒྱ་མཚོ་པའི་བཀའ་དྲིན་ལས། འདིའི་དབང་བསྐུར་མནོས་པའི་ཚེ། མ་འོངས་པའི་དོན་གཉེར་རྣམས་ལ་ཕན་པའི་ཕྱིར་དབང་གི་མཚམས་སྦྱོར་གཟུང་བདེ་བར་བྲིས་ཤིག་ཅེས་བཀའ་སྩལ་པ་དང༌། ཉེ་ཆར་ཆོས་ཀྱི་རྗེ་བླ་མ་བཀྲ་ཤིས་དཔལ་བཟང་པའི་གསུང་གིས་ཀྱང་བསྐུར་ངོར། རྗེ་བཙུན་ཨེ་ཝཾ་པ་ཆེན་པོའི་ལུགས་བཟང་དྲི་མ་མེད་པའི་རྗེས་སུ་འཇུག་པའི་འདུན་པ་མ་བོར་ཙམ་གྱི་ཆོས་སྨྲ་བ་ཚུལ་ཁྲིམས་རིན་ཆེན་གྱིས་སྡེ་དགེ་ལྷུན་གྲུབ་སྟེང་གི་ཆོས་གྲྭར་རབ་བྱུང་འདོད་པའི་རྣམ་བྱུང་ལོའི་གྲོ་བཞིན་ཟླ་བའི་ཟླ་སྐྱེས་མཛའ་ལྷ་འཇོམ་པའི་ཚེས་དགེ་བར་གྲུབ་པར་བགྱིས་པ་ཨ་ནྱཱརྠ་བིསྟཱ་ར་བྷ་ཝ་ཏུ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
