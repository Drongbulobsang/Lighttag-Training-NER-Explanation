གསུང་འབུམ། ཚུལ་ཁྲིམས་རིན་ཆེན།
པོད ༡༦༤
ལས་ཀྱི་ཡལ་ག་ཕན་ཚུན་དུ་འཛིངས་པར་བདེ་སྡུག་གི་ལོ་འདབ་དུས་ཀྱི་རྒྱལ་མོས་རི་མོས་སུ་བསྒྱུར་བ།
༼ཏ༽ ༄༅། །དྷརྨྨཱབཱཙོབྷིཀྵུཤྴཱིལརཏྣནྣཱམྣེཛནནིརྒཎཽསྱཔཱདབཤྴུབྷཔཱབཽསམྦྷདཱནཱཾཀརྨཎཿབལླབཱཎྱོ྅ཎྱེཥུམིལཏེཥུསུམདུཿཁཱནཱཾཔལཱཤཱཿཀཱལཱནཱཾབྷོགིནཱིབྷིརནཾཏྱཱམྦརྟྟོནཱམབིཧརཏིསྨ།།
༄༅། །ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་དུ་བོད་པའི་སྐྱེ་བ་ཕལ་པའི་རྐང་འཐུང་དགེ་སྡིག་འདྲེས་མའི་ལས་ཀྱི་ཡལ་ག་ཕན་ཚུན་དུ་འཛིངས་པར་བདེ་སྡུག་གི་ལོ་འདབ་དུས་ཀྱི་རྒྱལ་མོས་རི་མོས་སུ་བསྒྱུར་བ་ཞེས་བྱ་བ་བཞུགས་སོ།། ༄༅། །པྲཀྲྀཏིསམཡུགཱཔཏཱརོཡཏཱདྭཡྻཡོདྷརྨཱདྷཱཏུཿཤྴུདྡྷོཛྙཱནཀཱཡོམཧཱསཽཁཾཏཱསཱནཙོ།། ༄༅། །ཆོས་དབྱིངས་ ་་་་་ཤིས་པ་བརྗོད་པའི་སྒོ་བསམ་པ་རྒྱ་ཆེ་བའི་རྒྱན། དག་པའི་རང་བཞིན་གང་ཞིག་སྐུ་དང་ཡེ་ཤེས་གཉིས་སུ་མེད་པ་ཟུང་འཇུག་བདེ་བ་ཆེན་པོ་ཉིད་དུ་མཉམ་གནས་ཀྱང༌། ། ༄༅། །དྱམཔརིཀརལཱཉྩནཱནཱཾཔྲཔཉྩཱནབྷོགྱིདཡཱཡེནིརོདྷེནསཏྭཱཁཾལཱགྲྱཾཔདཾནཱཡབཻ།། ༄༅། །འབད་རྩོལ་མཚན་མའི་སྤྲོས་པས་རྣམ་དབེན་ལྷུན་གྲུབ་ཐུགས་རྗེ་འགོག་པ་མེད་པས་འགྲོ་བ་མཐའ་དག་མཆོག་གི་གོ་འཕང་བཀྲི་བའི་སླད། ། ༄། །ཧིརུཀཛགཏནཱཀཔརྻནྟབྷཱགྱོཡཏེཔྲཱཏིརཱུཔྱཀྵཎེཀཤྩནཀྵཱཡྻམཱཎྜནྱནིརྨྨཎཙ།། སྐད་གཅིག་རེར་ཡང་ནམ་མཁའི་མཐས་གཏུགས་ཡིད་ཅན་སོ་སོའི་སྐལ་པར་འཚམས་པའི་མི་ཟད་རྒྱན་གྱི་སྤྲུལ་པའི་འཁོར་ལོར་ཡོངས་ཤར་ལས། །
༄༅། །ཀྲབརིབིཀཙགོདྷརཏྲིབཏོནིམྨིཏེབྷིསྟཱིསཱམྤརྻསཽབྷཱགྱདཏྟོཏྟམཻརྻཙྪཏུཀྵེམཡེ།། ༄༅། །འདི་ན་སུམ་ལྡན་རྡོ་རྗེ་འཛིན་པར་རྣམ་པར་འཕྲུལ་པས་སྡོམ་པ་གསུམ་གྱི་སྐལ་བཟང་སྦྱིན་མཛད་བླ་མ་རྣམས་ཀྱིས་དགེ་ལེགས་སྩོལ། ། ཕྱག་བྱ་བའི་སྒོ་དང་པོ་གཟུགས་ཅན་གྱི་གཟུགས་ཅན།་་་་་ བགྲང་ཡས་བསྐལ་པ་ཚར་དུ་དངར་ལ་གཞན་དོན་དམ་བཅས་ཕ་རོལ་ཕྱིན་དྲུག་སྤྱོད་གྲུ་རྨད་བྱུང་ཤིང་རྟའི་ཐེག་པ་ལ་བརྟེན་ནས། ། བསྡུ་དངོས་བཞི་ཡི་བ་དན་དཀར་པོ་བསྐྱོད་པའི་རླུང་བསྐུལ་དཔག་ཡས་སྤྱོད་པའི་ཆུ་གཏེར་རྙོག་བྲལ་ཀུན་གསལ་ཡངས་པའི་གཏིང་མཐའ་བཅལ། ། སྐུ་དང་ཡེ་ཤེས་ཐ་དད་མིན་པའི་ཡིད་བཞིན་རིན་ཆེན་འོད་ཟེར་སྟོང་འབར་འཇིག་རྟེན་ཁམས་ཀྱི་མི་མཐུན་རྒུད་པའི་མུན་སེལ་བྱེད། ། དགེ་ལེགས་ཕན་བདེའི་དཔལ་འབྱོར་འཛད་མེད་འདབ་སྟོང་བཞད་པ་སངཾས་རྒྱསཾ་རིན་ཆེན་ཉིན་མོར་བྱེད་པ་རྩེ་གཅིག་དད་པའི་ཐལ་མོ་སྦྱར། ། གཉིས་པ་འགལ་བའི་གཟུགས་ཅན།་་་་་ རིག་བྱེད་འབྱིན་པོའི་བཀའ་ཡི་འཕྲིན་ཡིག་འདའ་བར་མ་བཟོད་གཞོལ་ཕྱོགས་དག་ཏུ་གྱ་གྱུ་འབབ་པ་མ་བྱས་ཤིང༌། ། འཇུག་པ་བཅུ་པའི་བགྲོད་བྱེད་དམན་པའི་རྡུལ་ཕྲན་གྱིས་དབེན་དཔལ་གྱི་མགྲིན་པའི་མགོ་སྐྱེས་ཚོགས་སུ་ཡུན་རིང་འཕྱན་པ་ལྷུར་མ་བླངས། །
ཆལ་ཆིལ་ཆབ་སྒྲས་དབེན་པ་མ་ཐོབ་དྲང་སྲོང་ཁྲོས་པའི་ཧུབ་ཏུ་བཏུང་བའི་དྲི་མས་མ་གོས་སུ་ཞིག་གིས་བསྟེན་སྒྲིབ་གསུམ་གྱི། ། དྲི་མ་མཐའ་དག་བརྡར་བའི་མཐུ་རྫོགས་དགེ་ལེགས་ཐར་པའི་བཅུད་ལེན་བླ་མེད་ལུངཾ་རྟོགཾས་ཆོས་ཀྱི་མཐོ་རིས་ཀླུང་ཆེན་བྱང་ཆུབ་ལམ། ། ཀུན་ ་་་་་གསུམ་པ་བསྡུས་དང་མ་བསྡུས་སྤེལ་བའི་གཟུགས་ཅན། མཁྱེན་གྱིས་གསུངས་ལུང་གི་ཆོས་ཚུལ་ཡིད་འོང་འདབ་སྟོང་རྣམ་པར་བཞད་ལྡན་དུས་ཀྱི་དང་པོས་ལེགས་པར་བཀུག་པའི་དེ་འཛིན་མགྲོན། ། རིགས་ཅན་རྣམ་གསུམ་བློ་ཡི་ཞིང་ས་གཤིན་པ་དག་ཏུ་བསླབ་གཞིའི་ས་བོན་རྨ་མེད་ཀྱིས་བཏབ་གཞར་ཡང་མི་འདའི་གཡར་དམ་གྱི། ། ཁོར་ཡུག་རབ་ཡངས་རྭ་བས་ཡོངས་བསྐོར་དཔག་ཡས་སྤྱོད་པ་རྨད་བྱུང་སྤྱད་བརྩོན་མཐུན་རྐྱེན་ཕུན་ཚོགས་རྟེན་འབྲེལ་ཡང་དག་དོན་རྟོགས་པའི། ། ཡིད་འོང་མྱུ་གུའི་ཕྲེང་བ་སྦོམ་མཐོར་བསྐྱེད་དུ་བསྲིང་རྩེར་རྣམ་གསུམ་བྱང་ཆུབ་སྙེ་མ་གཡུར་ཟ་འཕཾགས་པཾའི་ཚོགཾས་རྣམས་གཏན་གྱི་གྲོགས། ། ཉི་ ་་་་་བཞི་པ་ཐེ་ཚོམ་འགོག་པ། གཞོན་འཆར་ཀའི་སྣང་བ་དང་འགྲོགས་ཐུན་མཚམས་ལང་ཚོའི་མཛེས་པ་ཇི་སྙེད་བྱེད་པོ་ཞིག ། ཕྱོགས་སུ་སྤུངས་སམ་སྒྲིབ་བྲལ་ཡེ་ཤེས་སྣང་བ་རིང་འཕྲོ་བཅུ་དྲུག་ལང་ཚོ་དར་བབ་གཟུགས། །
འཇམ་དཔལ་དབྱངས་སུ་འཕྱང་མོ་ཉུག་མོད་མཐའ་ཀླས་ཤེས་བྱའི་དཀའ་གནས་ལྟད་མོ་ཡོངས་ངོམ་པས། ། འཇིག་རྟེན་གསུམ་གྱི་འཐིབས་བུ་གཅོད་པའི་ལྷག་པའི་ལྷ་དེར་ངེས་པར་རབ་རྙེད་ཡིད་ཀྱིས་དད། ། ལྔ་པ་བྱ་བའི་རང་བཞིན་བརྗོད་པ།་་་་་ ཚངས་དབྱངས་འབུམ་སྡེའི་ཁྲོད་ནས་ཉེར་འཕོས་དྲི་ཟའི་རྒྱུད་སྟོང་རྣམ་པར་འཁྲོལ་བའི་གླུ་དབྱངས་དང༌། ། མཉམ་པར་བསྲེས་ནས་བཅུ་ཕྲག་རིག་པའི་གཙུག་ལག་རབ་འབྱམས་སྒྲ་དོན་སྦས་པའི་རྒྱན་ཉིད་དུ། ། ཆེས་ཆེར་སོང་བའི་ལེགས་བཤད་སྙན་དགུ་ཐོས་པ་འཛིན་པའི་བཅུད་དུ་འཛད་པ་མེད་འཇོ་བས། ། ཡིད་ཅན་ཐམས་ཅད་གཟིགས་པའི་སར་འཁྲིད་རྒྱལ་ཀུན་སྐྱེད་མ་དབྱངཾས་ཀྱིཾ་རྒྱལཾ་མོཾ་མགྲིན་པར་རོལ། ། དྲུག་པ་ནང་ཤེས་བྱེད་རྒྱུ།་་་་་ ཁམས་གསུམ་སྲིད་པ་དུཿཁས་ཉེན་དགུར་དམིགས་པ་མེད་པའི་བརྩེ་ཆེན་འདྲེན་བྱེད་མི་འཛུམས་པར། ། ཐེག་གསུམ་ཆོས་ཀྱི་མགྲོན་དུ་ཉེར་བཀུག་ཐ་དད་དབང་པོར་སིམ་པའི་ལེགས་གསུངས་རྟག་འཇོ་བའི། །
སྤངས་རྟོགས་ཡོན་ཏན་གྱ་ནོམ་འཛད་མེད་སྟོབས་སུ་བདོ་བའི་སྒྱུ་འཕྲུལ་ཟླ་སྣང་བྱེ་བ་བརྒྱ། ། སྟོན་བྱེད་ཆོས་ཀྱི་འཁོར་ལོས་སྒྱུར་ལྔ་སཾ་སྐྱཾ་པཾ་ཞེས་ལམ་གསུམ་ཁོངས་གསལ་གཙུག་ན་མཆོད། ། མཐའ་ ་་་་་བདུན་པ་ཆོས་ཅན་འགོག་པ། དྲུག་བཞེད་པའི་གནད་དུ་ཉེར་བཅིངས་མདོ་སྔགས་ཆོས་ཚུལ་དཔྱད་གསུམ་དག་པའི་ལམ་ཉིད་ནས། ། ཀུཾན་དགཾའ་བསྐྱེད་པའི་རོ་ལྡན་འཆད་ལ་བསྙེངས་བྲལ་བློ་གྲོས་རྣམ་པ་ཐམས་ཅད་མཁྱེན་དངོས་དང༌། ། སོ་སོར་འབྱེད་ལ་གཉིད་བྲལ་བླ་མའི་རྣམ་དཔྱོད་བཟཾང་ཡང་བསྐལ་པའི་ཕྲེང་བར་ངལ་བྱེད་ན། ། དྲི་མེད་མདོ་སྡེས་ལུང་བསྟན་སྲིད་པའི་ཁོངས་ཡངས་སྙན་པར་ངོ་མཚར་མཆོག་ཏུ་འཛིན་པ་ཅི། ། བགྲང་ ་་་་་བརྒྱད་པ་བསྡུས་པའི་གཟུགས་ཅན། ཡས་བསྐལ་པ་གོང་མར་ཐུགས་བསྐྱེད་རིན་ཆེན་འབྱུང་གནས་སྨོན་ལམ་རྨད་བྱུང་མནྡཱ་རས། ། བསྲུབས་སྐྱེས་སྙིང་པོ་ཚུཾལ་ཁྲིཾམས་ཀྱིས་གཙང་ཉིན་མོར་བྱེད་མཆོག་རྒྱལ་བསྟན་རྣམ་པར་སད་ལམ་དུ། །
འཇིག་རྟེན་ཁམས་སུ་ལེགས་གསུངས་སྣང་བ་འབུམ་ཕྲག་འཛག་པར་རྣམ་འདྲེན་སྲས་བཅས་ལེགས་བྲིས་ཚོགས་ཀྱིས་མངའ་གསོལ་ཚེ། ། ལྷུནཾ་གྲུབཾ་ཕྲིན་ལས་མུ་མེད་སྣང་བས་ལུས་ཅན་བྱང་ཆུབ་ཕྱོགས་རབ་སྟོན་པ་དེ་རྨད་བྱུང༌། ། དགུ་པ་ཆོད་པའི་ཟུང་ལྡན།་་་་་ རྣམ་དག་བསོཾད་ནམཾས་རྣམ་བརྒྱས་རིང་ནས་བསྐྲུན་པའི་སྐུ། ། རྣམ་འདྲེན་སྲས་བཅས་རྣམ་པ་ཀུན་མཆོག་འདུས་པའི་བདག ། རྣམ་མཁྱེན་བཟཾང་པོཾའི་རྣམ་དཀར་ཕྲིན་ལས་དཔག་ཡས་ཀྱིས། ། རྣམ་གྲོལ་ལམ་དུ་རྣམ་མང་འགྲོ་བ་རྒྱ་མཚོ་བཞག བཅུ་པ་མཐའ་དག་གི་གཟུགས་ཅན།་་་་་ ། གང་གི་དཔལ་མགུར་སྐྱེ་བ་ལྔ་པའི་ཆོས་དུང་དཀར། ། མཚན་བཟང་བཀྲཾ་ཤིཾས་གཡས་སུ་འཁྱིལ་པའི་སྦུབས་ཡངས་ནས། །
ལྷུནཾ་གྲུཾབ་ཆོས་ཀྱི་སྒྲ་དབྱངས་ལྷོད་པོར་ལྡིར་བའི་ཁོངས། ། ལུས་ཅན་ཉོན་མོངས་རིམས་ནད་འཇོམས་པའི་མཐུ་ཆེན་ཐོབ། ། བཅུ་གཅིག་པ་བྱ་བ་བརྗོད་པ་ཐ་མའི་གསལ་བྱེད།་་་་་ དཔལ་ལྡན་ངཾག་དབཾང་གཞོན་ནུ་གངས་ཅན་མཁས་པའི་དབང༌། ། ཀུན་དགའ་གསར་པའི་དཔལ་བསྐྱེད་འཆད་རྩོད་རྩོམ་པའི་ལས། ། ལྷུཾན་གྲུཾབ་ཟློས་པའི་གར་གྱིས་ཟས་གཙང་སྲས་བསྟན་ནི། ། བྱམས་ཆོས་ཇི་སྲིད་མ་ཤར་དེ་སྲིད་བརླིང་བར་བྱས། ། དབྱར་དུས་ ་་་་་བཅུ་གཉིས་པ་དངོས་པོའི་དཔེ། ནཾམ་མཁཾའི་གླང་པོ་སྔོ་བསངས་བཞད་པའི་སྒྲ། ། ཐོས་པས་མདོངས་མཐའ་དགའ་བའི་མངལ་ཁུར་འཛིན་པ་བཞིན། །
གང་གསུང་བདུད་རྩི་ལེགས་པར་མནོས་པའི་སྐལ་བ་ཅན། ། བསཾམ་ཀུཾན་འགྲུཾབ་པར་བྱང་ཆུབ་མཆོག་ཏུ་སྨིན་པར་བྱས། ། དཾཔལ་ལྡན་ ་་་་་བཅུ་གསུམ་པ་རབ་བརྟག་སྙམ་སྒྲ་ཅན། རྒྱལ་བའི་མྱུ་གུ་མཆོག་རྣམས་སྤྱད་བྱའི་ཆོཾས། ། རྟག་ཏུ་གཞན་ཕན་སྤྱོད་པས་རྗེས་སུ་སྐྱོཾང་བའི་གཏམ། ། སར་པ་སྒྲ་འཛིན་བཅུད་དུ་མཉན་འདོད་སྣང་བའི་གཏེར། ། གླིང་བཞིའི་མཁའ་ལ་རྒྱུ་བའི་ཟོལ་གྱིས་མཉན་ནམ་སྙམ། ། སྔོན་ ་་་་་བཅུ་བཞི་པ་གཟུགས་ཅན་གྱི་གཟུགས་ཅན། སྦྱངས་མཁྱེན་རབ་མཁའ་ཡི་མེ་ལོང་དྲི་མ་མེད། ། གཙུག་ལག་ཆོསཾ་ཀྱིཾ་སྒྲོལ་བྱེད་གཟུགས་བརྙན་བྱེ་བ་བརྒྱ། །
གྲངས་མེད་མཁས་པའི་བློ་མིག་རྣམ་གསལ་དགའ་སྟོན་མཁན། ། ངོ་མཚར་ལེགས་བཤད་མི་ཟད་འབྱུངཾ་གནཾས་དེ་རྨད་བྱུང༌། ། བཅོ་ལྔ་པ་ཡོན་ཏན་གྱི་རང་བཞིན་བརྗོད་པ།་་་་་ ཆགས་ལྡན་ཀུཾན་གྱི་སྙིང་གི་བརྟན་པ་དབྲོག་པའི་མཐུ། ། རྫོགས་པ་སྲིད་པའི་ཕུན་ཚོགས་དགཾའ་བདེ་རྒྱང་རིང་བསྲིངས། ། ཐོས་བསམ་བསྒོམས་པས་བསྒྲུབས་པའི་གྱ་ནོམ་ཡོན་ཏན་དཾཔལ། ། འཛད་མེད་འབྱོཾར་དགུ་གཅིག་ཏུ་རྫོགས་པའི་རྣམ་ཐར་བསམ། ། བཅུ་དྲུག་པ་རྨད་བྱུང་གི་དཔེ།་་་་་ གཞན་གསོས་བུ་མོ་ལང་ཚོས་ཆེར་མྱོས་ཀུཾན་དཾགའི་གླུར། ། ལེན་པས་མངོན་མཐོ་ངེས་ལེགས་ལམ་ཡང་འདོམས་སྲིད་ན། །
རྒྱལ་བསྟཾན་གཅེས་པར་འཛིཾན་པ་ལྷུར་ལེན་བཤེས་གཉེན་གྱིས། ། མཁས་ཚུལ་དྲི་མེད་སྐྱོང་བའི་ངོ་མཚར་རྗེས་སུ་བྱེད། ། བཅུ་བདུན་པ་བཞིན་སྒྲ་གཅིག་པའི་ངག་དོན་གྱི་དཔེ།་་་་་ བཤད་དང་སྒྲུབ་པས་བསྐལ་བཟང་སངཾས་རྒྱཾས་སྲས་བཅས་ཀྱི། ། ལུང་རྟོགས་བཾསྟན་པའིཾ་ཁུར་ཆེན་ཁྱེར་བའི་ཐུགས་བསྐྱེད་སྟོབས། ། ཡིད་བཟང་གྲོང་ཁྱེར་རིན་ཆེན་རྡུལ་བརྩེགས་དབང་པོ་ཡི། ། ཕྲག་གོང་གིས་བཞིན་གྱེན་དུ་འདེགས་ལ་མངོན་པར་སྤྲོ། ། ངཾག་ ་་་་་བཅོ་བརྒྱད་པ་བསམ་པ་རྒྱ་ཆེ་བ། གི་དཾབང་ཕྱུག་གོ་འཕང་བསམ་ཡས་ཡོན་ཏན་ལ། ། དབང་འབྱོར་ན་ཡང་ཀུཾན་དཾགའི་སྙིང་པོར་གྱུར་པའི་བསྟན། །
འཇིག་རྟེན་སྣང་བྱེད་ལེཾགས་པར་བཤད་པཾའི་འབྱུངཾ་གནཾས་ཀྱི། ། སྐྱེ་བ་བཟུང་བའི་རྣམ་ཐར་ཐུབ་པའི་སྤྱོད་རྗེས་བསླབ། ། བཅུ་དགུ་པ་ཁྱད་འཕགས་ཕུལ་བྱུང༌།་་་་་ སངས་རྒྱས་ཀུན་གྱི་ཀཾརྨཾ་རྨད་བྱུང་རྗེས་སྐྱོང་བ། ། ཀུན་གྱིས་སློབ་འོས་བཅུ་ཕྲག་རིག་པའི་འོད་སྣང་གིས། ། ཐུཾབ་ཆེན་བསྟནཾ་པ་རཾབ་གསཾལ་བྱས་པའི་རྣམ་པར་ཐར། ། ཤོང་དཔང་མཁས་པའི་རྟོགས་བརྗོད་ཀྱིས་ཀྱང་མཚོན་དུ་ཅི། ། ཉི་ཤུ་པ་དཔའ་བ་ཕུན་ཚོགས་པ།་་་་་ ཤེས་བྱ་ཕྱི་ནང་རིག་པའི་གཞུང་ལུགས་སྲིད་དོ་འཚལ། ། ཁྱོད་གཅིག་མགྲིན་ལས་འཛད་པ་མེད་པར་ཅི་སླད་འཇོ། །
དུས་གསུམ་སངཾས་རྒྱཾས་གསུང་གི་གསང་བ་མི་ཟད་དཔཾལ། ། བཟཾང་དགུ་ཇི་སྙེད་མ་བྱིན་བླངས་པར་སེམས་སུ་དགས། ། གཞུང་ ་་་་་ཉེར་གཅིག་པ་བསྡུས་པའི་དཔེ། ལུགས་ཐོས་བསམ་ལས་བྱུང་བློ་གྲོས་ཁོ་ན་ཡིས། ། སངཾས་རྒྱཾས་ཀུན་གྱི་ངོ་བོ་ཉིད་དུ་བསྔགས་མིན་ཡང༌། ། ཡེ་ཤེས་ལྔ་བདག་བདེ་ཆེན་སྙིང་པོ་ལེན་གང་གི ། འཁོར་ལོའི་གཙོ་དང་གཉིས་མིན་བཞུགས་པ་འདིས་ཀྱང་ངོ༌། ། ཉེར་གཉིས་པ་བྱ་བ་བརྗོད་པ་ཐོག་མའི་གསལ་བྱེད།་་་་་ སད་པར་བྱེད་དོ་བཀྲཾ་ཤིཾས་དུང་དཀར་གཡས་འཁྱིལ་སྒྲས། ། བག་མེད་མལ་དུ་ཆེས་ཆེར་ཡུར་བའི་ལུས་ཅན་དག །
མཁས་བཙུན་བཟཾང་པོཾར་གྲུབ་པའི་སྨིན་གྲོལ་དགའ་སྟོན་གྱིས། ། ཐོས་ཉུང་བདག་སོགས་མ་རིག་སྒྲིབ་པས་འཐིབས་ལས་སོ། ། ཉེར་གསུམ་པ་འབྲུ་མང་ཚིག་སྡུད་ཀྱི་དཔེ།་་་་་ ནམཾ་མཁཾའི་མཁྱེན་པར་སྤྲིན་གྱི་ཐུགས་རྗེ་ཆེ། ། ཡིད་བཟང་ཆར་གྱི་བྱིན་རླབས་ནུས་པའི་གཏེར། ། ཕུན་ཚོགས་སྙེ་མའི་སྐུ་བཞི་བསྐྱེད་པའི་དཔཾལ། ། མཁས་བཟཾང་བཙུན་པའི་ཡོན་ཏན་བསམས་ཀྱིན་དད། ། ཉེར་བཞི་པ་སེམས་མེད་རབ་བརྟག་་་་་ བསོཾད་ནཾམས་སྐལ་བ་ཡངས་པར་ཐུབ་པའི་བཀའ། ། ཡོངས་བཟུང་བཤད་པའི་རོ་འཛིན་བསྒྱུར་བའི་དྲིན། ། ཐེག་དཀའི་དོགས་པས་ནོར་གྱི་བློཾ་གྲོཾས་མ། །
རང་ལུས་སྲ་བརྟན་རྣམ་པར་སྤྲུལ་མིན་ནམ། ། ཉེར་ལྔ་པ་དོན་གཞན་འགོག་པ།་་་་་ ཀུན་མཁྱེན་བསྟན་ལ་བཤད་སྒྲུབ་ཕུཾན་སུམ་ཚོཾགས། ། བརྩོན་པ་བརྒྱས་ཀྱང་གང་ཐུགས་ངོམས་པ་ཅི། ། རྒྱཾ་མཚོཾ་ཆེན་པོ་གྲངས་མེད་ཆུ་ཀླུང་གིས། ། ཚིམ་པའི་ཆོག་ཤེས་ཐོབ་པ་ནམ་ཞིག་མཐོང༌། ། བསམ་པ་རྒྱ་ཆེ་བ།་་་་་ བསོད་ནམས་ཡེ་ཤེས་ཚོགས་ཟུང་སྙིང་པོའི་ཕུལ། ། དབཾང་ཕྱུཾག་བརྒྱད་ལྡན་ཡོན་ཏན་གྱིས་འབྱོར་ཡང༌། ། མང་ཐོས་རྡོ་རྗེའི་སློབ་དཔོན་རྣམ་རོལ་གྱིས། །
བསྟན་པའི་སྲོག་ཟུང་བརྟན་བྱེད་སྨྲ་བའི་དབང༌། ། འཇིག་རྟེན་ཀུཾན་ཏུ་ ་་་་་མཚུངས་པ་གསལ་བྱེད་ཀྱི་སྒྲས་ཟིན་པའི་དཔེ། ཕན་བདེའི་དགཾའ་སྟོན་དཔལ། ། འཛད་པ་མེད་པའི་འབྱུང་གནས་སྟོབས་བཅུ་པའི། ། ཆོས་ཚུལ་རྒྱཾལ་མཚཾན་ལྟ་བུར་བསྐལ་པ་བརྒྱར། ། བརྟན་བྱེད་བཤད་སྒྲུབ་ལྷུར་ལེན་རྣམ་པ་གཉིས། ། ཀུན་ ་་་་་ཉེར་དྲུག་པ་ལྡན་པའི་གཟུགས་ཅན། གཞི་རང་བཞིན་གསལ་བའི་བཞིན་རས་སྣོད། ། ཚེ་རབས་སྒྲིབ་པ་བག་ལ་ཉལ་གྱི་དྲི། ། སྟུག་པོས་ཡོགས་པ་ཐབས་ཀྱིས་ལེགས་སྦྱངས་ནས། །
རིག་པའི་རགས་གཟུགས་སྣང་བྱེད་བྱོན་ནོ་འཚལ། ། ཕྱག་བྱ་བའི་སྒོ་ཉེར་བདུན་པ་སེམས་ལྡན་རབ་བརྟག་་་་་ བཀའ་དྲིན་ཆེས་བདལ་ཕ་རོལ་རྟོགས་སླད་དུ། ། བདག་ཡིད་དྲི་བཞོན་ལ་ཆིབས་བཙལ་བས་ཀྱང༌། ། མ་རྙེད་ངལ་སྟེགས་སྙིང་ལ་བཅས་པའི་མཚང༌། ། བསྒྲིབ་ཕྱིར་ཐལ་སྦྱར་ཟོལ་གྱིས་སྦེད་པ་བཞིན། ། དངོས་པོ་ངེས་པར་བསྟན་པ་ལྡན་པའི་གཟུགས་ཅན།་་་་་ དེ་དག་དྲིན་གྱི་ས་འཛིན་དབང་པོར་བརྟེན། ། དབང་རྟུལ་འདབ་གཤོག་ལྡན་པ་ཆུང་ངུ་ཡང༌། ། མདོག་བཟང་རང་བཞིན་ལྷམ་པ་དེ་ཡི་དཔལ། ། མངོན་པར་ཤེས་དེ་བྱིས་པའི་བློ་གྲོས་འཁྲུལ། །
སྤངས་ནས་མེད་པའི་བྱེད་རྒྱུ་ནི།་་་་་ སྔོནཾ་རབཾས་སྐྱེསཾ་བུཾ་མཆོག་རྣམས་སྡིག་ལྟུང་དང༌། ། དགུང་གཅིག་མཉམ་པར་འགྲོགས་པའི་རྣམ་ཐར་མེད། ། གང་ཕྱིར་དམ་པ་རྣམས་ཀྱི་སྐུཾ་ཆེཾ་བཾའི། ། ཡོཾན་ཏནཾ་བསམ་བརྗོད་ཡུལ་ལས་འདས་པར་འཕེལ། ། ངེས་པའི་དཔེ།་་་་་ དེ་སླད་འཇིག་རྟེན་མཁས་པའི་སྙན་དངགས་པས། ། ཆེ་བ་བསྐལ་པར་བརྗོད་ཀྱང་ལྡང་མིན་པ། ། ཇི་སྙེད་ཆུ་ཀླུང་བཏུང་བས་ངོམ་མིན་པའི། ། ན་ཀྲའི་གྲོང་ལས་གཞན་པའི་མཚུངས་ཟླས་དབེན། །
ཚིག་དོན་གཉིས་ཀ་བསྐོར།་་་་་ འདི་ན་ཡོན་ཏན་ཡངས་མཐའ་དཔག་དཀའ་བའི། ། མཁས་གྲུབ་གཏམ་གྱིས་ངོ་མཚར་བསྐྱེད་དོགས་མེད། ། བཟོད་བསྲན་དཀའ་ཐུབ་གདུང་བས་མནར་བྱས་པའི། ། ངུ་བྲོའི་སྐྱོ་བ་ཡང་ནི་བསྐྱེད་དོགས་མེད། ། སྤྱིའི་བསྡུས་བརྗོད།་་་་་ འོན་ཏེ་སྲིད་པའི་མིག་ཤར་ཕྱི་རོལ་གཟུགས། ། སྣ་ཚོགས་འདྲེན་བྱེད་དགའ་སྟོན་ངོམ་རྗེས་སུ། ། ཐུན་གསུམ་སྔོ་བསངས་ཁྲོད་དུ་མེ་ཁྱེར་གྱིས། ། ཕྲ་མོའི་རང་འོད་འབྱིན་པས་རྒྱགས་མིན་ནམ། །
དགོངས་པ་ཅན།་་་་་ འབྱུང་ལྔའི་རྟེན་འབྲེལ་ཚོགས་པའི་ཟག་ཕུང་ཞིག ། ཐུབ་པའི་བརྟུལ་ཞུགས་སར་པས་བཀླུབས་མཐོང་ཚེ། ། རྒྱལ་དང་དེ་སྲས་ཁྲེལ་བའི་འཛུམ་དམུལ་བ། ། ངོ་མཚར་ལེགས་གསུངས་སྣང་བ་སྤྲོ་ཕྱིར་ཡིན། ། རྨོངས་པའི་དཔེ།་་་་་ མཐར་སོན་མིན་པའི་ཐོས་བསམ་ཉུང་ཟད་རེས། ། དྲན་དབང་འཇམ་དཔལ་རྡོ་རྗེར་རྣམ་བརྟགས་པའི། ། བློ་ཆུང་འགའ་ཞིག་སངས་རྒྱས་ཡོན་ཏན་ནི། ། མཐའ་ཀླས་ཞིང་གི་བཀོད་པ་འཚོལ་དུ་ཞུགས། །
ཡོན་ཏན་གྱི་རང་བཞིན་བརྗོད་པ།་་་་་ འོན་ཏེ་རྒྱལ་གསུངས་སྨྲ་བའི་གཟུགས་བརྙན་ལའང༌། ། རྒྱལ་དང་རྒྱལ་བའི་སྲས་སློབ་ཕལ་པའི་དངོས། ། འདུ་ཤེས་ཀྱིས་བསྐྱེད་དད་པའི་རྒྱུ་མཐུན་གྱི། ། འབྲས་བུ་སོ་སོར་སྨིན་པ་ངེས་པའི་ལུང༌། ། རྨོངས་པའི་དཔེ།་་་་་ གཅིག་ཏུ་མཆིས་བྲང་སྒྲིན་མོའི་བཅའ་བ་ལྷག ། ཡི་དམ་ལྷ་ཡི་དངོས་གྲུབ་རྣམ་བརྟགས་པའི། ། ཕྱུགས་སྐྱོང་བླུན་པོ་སྨྲ་བའི་དབང་ཕྱུག་ཏུ། ། གྲུབ་པའི་ལོ་རྒྱུས་དེས་ཀྱང་སྤྲོ་བ་བསྐྱེད། །
སྔོན་སྦྱངས་ ་་་་་མཐའ་དག་གི་གཟུགས་ཅན། བློ་གྲོས་རང་འོད་སྐྱེད་མའི་མངལ། ། ཉིང་མཚམས་སྦྱོར་བའི་ཟས་ལ་སྲེད་པས་བསྒྲིབས། ། མཐོང་བའི་ཆོས་སུ་གཏི་མུག་མུན་པའི་ཁྲོད། ། བློ་གྲོས་གོམ་པ་འཁྱོར་འགྲོ་སྔོན་རབས་མི། ། ཡི་ ཡན་ལག་གཉིས་གཟུགས།་་་་་ གེའི་ཕྱི་མོ་ཀློག་དང་འདྲིར་སློབ་པའི། ། རིག་པའི་སྐྱ་རེངས་དང་པོ་ཤར་ནས་བརྩམས། ། ཕྱི་ནང་ཤེས་བྱའི་གཞུང་ལུགས་ཉིན་བྱེད་ཀྱི། ། འོད་སྟོང་ངོམ་པའི་སློབ་དཔོན་གང་དག་བྱོན། །
སྨད་པའི་དཔེ།་་་་་ མཁའ་དབྱིངས་ཡངས་པ་བྱ་བྱེད་ལས་ཀྱིས་དབེན། ། རིན་ཆེན་ལྷུན་པོ་ལྕི་བ་བེམས་པོའི་དངོས། ། དེ་དག་ལས་ནི་སྨྲ་མཆོག་རྣམས་ཀྱི་དྲིན། ། མཚུངས་ལས་ལྷག་པའི་ཁྱད་པར་གཞལ་དུ་མེད། ། མཐའ་དག་གཟུགས་ཅན།་་་་་ དེ་དག་ཕྲིན་ལས་གཞུང་ལུགས་ཐོས་པ་དེ་དག་གཙོར་སྨོས་སྲིད་པའི་ནོར་གྱི་བློ་གྲོས་མ་འདིར་མ་རིག་དང༌། ། མངོན་པར་འདུ་བྱེད་ལས་ཀྱི་ཉེར་བསྐྱེད་རྣམ་པར་ཤེས་རྒྱུ་གཞན་དབང་ལ་སོང་སྐྱེ་བ་ཕལ་པའི་རྐང་པས་འཐུང༌། ། དགེ་དང་སྡིག་པ་འདྲེན་མའི་ལས་ཀྱི་ཡལ་ག་འཁྱོག་དང་འཁྱོག་མིན་ཕན་ཚུན་ཅིར་ཡང་གཟིངས་པའི་ཕང་པ་རུ། ། བདེ་དང་སྡུག་བསྔལ་དུས་ཀྱི་རྒྱལ་མོས་རེ་མོས་བསྒྱུར་ཚུལ་ཚོགས་གསུམ་ལྡན་པའི་མཆིད་དུ་གླེང་འདིར་སྒྲ་འཛིན་གཏོད། །
དེའང་སྤྱིར་བདག་ཅག་ལྷ་དང་བཅས་པའི་ལུས་ཅན་ཇི་སྙེད་པར་སྔ་ན་མ་མཆིས་པའི་དམ་པའི་ཆོས་ཀྱི་བདུད་རྩི་ཟབ་པ་དང་རྒྱ་ཆེ་བའི་སྒོ་འཕར་བྱེ་བ་ཁྲག་ཁྲིག་དཔག་ཏུ་ཕྱེ་བའི་སྣང་བ་ཆེན་པོས། སྲིད་པ་གསུམ་གྱི་མི་ཤེས་པའི་མུན་པ་མཐའ་དག་བཅིལ་ཏེ། མངོན་པར་མཐོ་བ་དང་ངེས་པར་ལེགས་པའི་ལམ་དང་འབྲས་བུའི་ཕྱོགས་ཀུན་སྒྲིབ་པ་མེད་པར་འདོམས་པའི་དབང་ཕྱུག་ཉག་གཅིག་སྐྱབས་ཀྱི་དམ་པ་སྟོན་པ་ཡང་དག་པ་རྫོགས་པའི་སངས་རྒྱས་བཅོམ་ལྡན་འདས་ཟས་གཙང་གི་སྲས་སུ་གྱུར་པ་གང་དང༌། དེ་ཉིད་ཀྱི་བདག་རྐྱེན་ལས་བྱུང་བ་ལུང་རྟོགས་བསྟན་པ་དམ་པའི་ཆུ་ཀླུང་བྱེ་བ་མཁྱེན་རབ་ཀྱི་གསུས་ཁྱིམ་ཡངས་པ་ཇི་ལྟར་འཚམ་པར་ཉེ་བར་བཏུང་ནས་བཀའ་ལུང་གི་ཕུང་པོ་བགྲང་དུ་མེད་པའི་ཚོགས་རྣམས་ཚུལ་བཞིན་དུ་སྡུད་པར་མཛད་པ་པོ་རྣམས་དང༌། མཁས་པའི་ཚུལ་ཆེན་དྲི་མས་དབེན་པ་གསུམ་གྱིས་འཇིག་རྟེན་གྱི་ཁམས་མུ་མ་མཆིས་པར་སྣང་བར་བྱེད་པའི་བསྟན་འཛིན་གྱི་སྐྱེས་བུ་དམ་པ་འཕགས་པའི་ཡུལ་དང༌། ནཻ་པ་ལ་དང༌། ཀསྨི་ར་དང༌། བོད་ཡུལ་དང༌། བོད་ཡུལ་ཆེན་པོ། རྒྱ་ནག་དང༌།
རྒྱ་ནག་ཆེན་པོའི་ཡུལ་ཕྱོགས་གང་དག་ཏུ་བྱོན་པ། ཆོས་ཐམས་ཅད་ལ་གཞན་དྲིང་མི་འཇོག་པར་མཁས་ཤིང་གྲུབ་པ་བརྙེས་པའི་ཡོན་ཏན་རིན་པོ་ཆེ་དུ་མའི་འབྱུང་གནས་སུ་གྱུར་པ་རྣམས་ཀྱི་གསང་གསུམ་ཡོན་ཏན་འཛད་པ་མེད་པའི་ཕུང་པོར་གྱུར་པའི་རྟོགས་པ་བརྗོད་པའི་དག་བྱེད་ཀྱི་གཏེར་ཆེན་པོ་དག་ལས། ཕྱོགས་རེའི་ཆེ་བའི་ཟེགས་མ་རེར་ཡང་ཡི་གེར་འདྲི་བ་དང༌། མཉན་པ་དང༌། ཡིད་ལ་བྱེད་པ་དང༌། སྒྲ་འཛིན་གྱི་དབང་པོའི་གསོས་སུ་ཉེ་བར་ལྷུང་བ་ཙམ་གྱིས་ཀྱང་ཡིད་ལ་དྭང་བའི་དད་པ་དང༌། རྗེས་སུ་སློབ་པར་འདོད་པའི་དད་པ་དང༌། བདུད་ལས་ཀྱིས་དབྲོག་ཏུ་མེད་པའི་ཡིད་ཆེས་ཀྱི་དད་པ་རྣམས་གོང་ནས་གོང་དུ་འཕེལ་བར་འགྱུར་ཞིང༌། དེ་ལ་བརྟེན་ནས་ངན་འགྲོ་དང་སྲིད་པའི་དུཿཁ་ལས་ངེས་པར་སྐྱོབ་པ་དང༌། གནས་སྐབས་དང་མཐར་ཐུག་གི་བདེ་ལེགས་ཐམས་ཅད་འཕེལ་བར་འགྱུར་བའི་ཐུགས་རྗེ་དང་བྱིན་རླབས་གཞལ་དུ་མ་མཆིས་པར་ཐོབ་པར་འགྱུར་བ་ནི་གོང་མ་ཆག་མོད་ཀྱི།
དེ་དག་གི་རྒྱུད་ལ་མངོན་པར་རྫོགས་པའི་རྣམ་པར་བྱང་བའི་ཕྱོགས་ཀྱི་ཡོན་ཏན་དང་བྱིན་རླབས་ཀྱི་ཁྱད་པར་ནི་རྡུལ་ཕྲན་གཅིག་གི་རྟེན་དུའང་མ་གྱུར་པ་མ་ཟད། ཤེས་རྒྱུད་རྣམ་པར་རྨོངས་པ་དང༌། ཀུན་ནས་དཀྲིས་པ་དང༌། ཁོང་རྣམ་པར་འཁྲུགས་པའི་གཞན་དབང་ཅན་དུ་གྱུར་ཀྱང༌། ཆུང་ངུའི་དུས་ནས་བརྩམས་ཏེ་གསོན་གཤིན་གྱི་དཀོར་རྫས་ཕྱིའི་རྒྱ་མཚོ་ལྟ་བུ་ལའང་ཀུ་ཤའི་རྩེ་མོར་ཆགས་པའི་ཟིལ་པ་ཙམ་ཡང་མི་སེམས་པར་ཅི་དགར་ལོངས་སུ་སྤྱོད་པའི་གྱི་ན་པ་ཁོ་བོ་ཅག་ལྟ་བུའི་བྱས་བྱུང་གི་རབས་ཡི་གེར་འདྲི་བ་ནི་ངལ་བའི་རྒྱུ་ཁོ་ནར་འགྱུར་བ་དང༌། གཅིག་ཏུ་དུས་གསུམ་གཟིགས་པའི་དབང་པོ་རྒྱལ་བ་སྲས་དང་སློབ་མར་བཅས་རྣམས་དབྱིངས་ནས་ཁྲེལ་བར་འགྱུར་བའི་གཞི་ལས་མ་འདས་ཀྱང༌། འདིར་དོན་དུ་གཉེར་བའི་འགྲོགས་བཤེས་དག་གིས་ལན་འགར་བསྐུལ་བ་ཇི་མི་སྙམ་དུ་བཞག་པར། མཐར་ཚིག་རྩུབ་ཨུཏྤལ་མཐིང་གའི་ཕྲེང་བ་རྣ་བའི་རྒྱན་དུ་ལན་གཅིག་མིན་པར་ཉེ་བར་སོན་པར་བརྟེན། གང་དྲན་འཁྱལ་གཏམ་དུ་སྨྲས་པ་ཡིན་མོད་ཀྱི། འདི་ལྟ་བུའི་ཚུལ་གྱིས་ཀུན་མཁྱེན་ཉི་མའི་གཉེན་གྱི་བསྟན་པ་མཁའ་བཞིན་དྲི་མ་མེད་པ་ལྷར་བཅས་འཇིག་རྟེན་ཀུན་གྱི་བླ་ན་མངོན་པར་འཕགས་པ་གང་ལ་སྨན་འདོགས་ཀྱི་རྣམ་པ་ཅུང་ཟད་ཞིག་གམ།
རང་གི་དམ་པ་གོང་མའམ་གོང་མའི་གོང་མར་གྱུར་པ་རྣམས་ཀྱི་ལུགས་མཆོག་འཇིག་རྟེན་སྣང་བྱེད་ཀྱི་ཉིན་མོར་བྱེད་པར་གྱུར་པ་དག་ལའང་ཕན་འདོགས་ཀྱི་རྣམ་པ་ཅུང་ཟད་འགྱུར་རམ་སྙམ་པའི་རེ་བ་ཞིག་ནི་ག་ལ་ཡོད། འོན་ཏེ་དེ་དག་ལ་གནོད་པར་འགྱུར་བའི་ནུས་པའང་མ་མཆིས་པའི་ཁར། འགྲོགས་བཤེས་རྣམས་ཀྱི་རེ་བ་རྫོགས་པར་འགྱུར་བའི་དགོས་པ་ལྷུར་བླངས་ནས་མདོར་བསྡུས་ཤིག་བརྗོད་པ་ལ་ལྔ་སྟེ། གང་དུ་སྐྱེ་བ་བླངས་པ། གཞོན་ནུའི་སྤྱོད་པར་རོལ་པ། དམ་པའི་ཆོས་སྒོར་ཞུགས་པ། རྟེན་དེར་ཐོས་བསམ་བྱས་པ། དོན་གཉིས་ཇི་ལྟར་བསྒྲུབ་ཚུལ་ལོ། ། དང་པོ་ལ་བདག་ཅག་གི་སྟོན་པ་སྲིད་པ་ཐ་མའི་བྱང་ཆུབ་སེམས་དཔའི་སྐྱེ་བ་བཞེས་པའི་ཚེ་ནི། མངོན་པར་འབྱུང་བའི་མདོ་ལས།
རིགས་དང༌། ཡུལ་དང༌། དུས་དང༌། བརྒྱུད་དང༌། བུད་མེད་དེ་གཟིགས་པ་རྣམ་པ་ལྔས་གཟིགས་པར་མཛད། མདོ་རྒྱ་ཆེར་རོལ་པ་ལས། དུས་ལ་རྣམ་པར་བལྟ་བ་དང༌། གླིང་ལ་རྣམ་པར་བལྟ་བ་དང༌། ཡུལ་ལ་རྣམ་པར་བལྟ་བ་དང༌། རིགས་ལ་རྣམ་པར་བལྟ་བའོ། །
དགེ་སློང་དག་ཅིའི་ཕྱིར་བྱང་ཆུབ་སེམས་དཔའ་དུས་རྣམ་པར་བལྟ་བ་ལ་རྣམ་པར་བལྟ་ཞེ་ན། བྱང་ཆུབ་སེམས་དཔའ་ནི་ཐོག་མའི་དུས་སེམས་ཅན་འདུས་པའི་ཚེ་མའི་མངལ་དུ་མི་འཇུག་གི གང་གི་ཚེ་འཇིག་རྟེན་སྩལ་བར་ཀུན་ནས་གནས་པར་གྱུར་ཏེ། སྐྱེ་བ་སྣང་བར་གྱུར། རྒ་བ་སྣང་བར་གྱུར། ན་བ་སྣང་བར་གྱུར། འཆི་བ་སྣང་བར་གྱུར་པ་དེའི་ཚེ་བྱང་ཆུབ་སེམས་དཔའ་མའི་མངལ་དུ་འཇུག་གོ ། དགེ་སློང་དག་ཅིའི་ཕྱིར། བྱང་ཆུབ་སེམས་དཔའ་གླིང་རྣམ་པར་བལྟ་བ་ལ་རྣམ་པར་བལྟ་ཞེ་ན། བྱང་ཆུབ་སེམས་དཔའ་ནི་མཐའ་འཁོབ་ཀྱི་གླིང་དུ་མི་སྐྱེ།
ཤར་གྱི་ལུས་འཕགས་པོར་མི་སྐྱེ། ནུབ་ཀྱི་བ་ལང་སྤྱོད་དུ་མི་སྐྱེ། བྱང་གི་སྒྲ་མི་སྙན་དུ་མི་སྐྱེ་ཡི། ལྷོའི་ཛམྦུའི་གླིང་ཉིད་དུ་སྐྱེའོ། ། དགེ་སློང་དག་ཅིའི་ཕྱིར་བྱང་ཆུབ་སེམས་དཔའ་ཡུལ་ལ་རྣམ་པར་བལྟ་བ་ལ་རྣམ་པར་བལྟ་ཞེ་ན། བྱང་ཆུབ་སེམས་དཔའ་ནི་མཐའ་འཁོབ་ཀྱི་ཡུལ་གང་ན་མི་རྣམས་དབང་པོ་རྟུལ་ཞིང་བླུན་ལ་ལུག་ལྟར་ལྐུགས་པའི་རང་བཞིན་ཅན། ལེགས་པར་བསྟན་པ་དང་ཉེས་པར་བསྟན་པའི་དོན་ཤེས་པར་བྱ་བའི་སྐལ་བ་མེད་པ་དག་ཡོད་པ་དག་ཏུ་མི་སྐྱེ། བྱང་ཆུབ་སེམས་དཔའ་ནི་ཡུལ་གྱི་དབུས་ཉིད་དུ་སྐྱེའོ། ། དགེ་སློང་དག་ཅིའི་ཕྱིར་བྱང་ཆུབ་སེམས་དཔའ་རིགས་རྣམ་པར་བལྟ་བ་ལ་རྣམ་པར་བལྟ་ཞེ་ན། བྱང་ཆུབ་སེམས་དཔའ་ནི་རིགས་དམའ་བ་གདོལ་པའི་རིགས་སམ།
སྨྱིག་མ་མཁན་གྱི་རིགས་སམ། ཤིང་རྟ་མཁན་གྱི་རིགས་སམ། གཡུང་རིགས་སུ་མི་སྐྱེའི་བྲམ་ཟེའི་རིགས་སམ། རྒྱལ་རིགས་ཁོ་ན་སྟེ་རིགས་གཉིས་སུ་སྐྱེའོ། ། ཞེས་གོ་རིམ་མི་འདྲ་བ་ཅུང་ཟད་འབྱུང་བའི་ཚུལ་གྱིས་རྒྱས་པར་བསྟན་པ་དེ་བཞིན་དུ། འདིར་ཡང་དེ་དག་གི་རྗེས་སུ་འབྲངས་ནས་སྟེས་དབང་གིས་སྐྱེ་བ་བླངས་པ་ལའང༌། གང་དུ་སྐྱེ་བའི་ཡུལ། གང་ལས་སྐྱེས་པའི་རིགས་རུས། ནམ་སྐྱེས་པའི་དུས་ཏེ་གསུམ་ལས། དང་པོ་ནི་སྒྲོན་མའི་བསྐལ་པ་བཟང་པོ་འདིར་ཐམས་ཅད་གཟིགས་པའི་དབང་ཕྱུག་སྟོང་ལ་སོགས་པ་བྱོན་པ་དང་འབྱོན་འགྱུར་གང་ཇི་སྙེད་ཅིག་མཆིས་པ་དག་དང༌།
བྱེ་བྲག་ངེས་པའི་དོན་གྱི་མདོ་སྡེ་ཟབ་མོ་དག་གི་བཞེད་པས་བགྲང་ལས་འདས་པ་བསྐལ་པའི་གདོད་མ་ཉིད་ནས་བླ་ན་མེད་པའི་བྱང་ཆུབ་སྙིང་པོའི་གོ་འཕང་མངོན་དུ་བགྱིས་ཟིན་པ་དེ་ལྟ་ནའང༌། ཐུན་མོང་གདུལ་བྱའི་སྣང་ངོར། རྒྱུད་བླ་མར། སྐྱེ་བ་མངོན་པར་སྐྱེ་བ་དང༌། ། དགའ་ལྡན་གནས་ནས་འཕོ་བ་དང༌། ། ལྷུམས་སུ་ཞུགས་དང་བལྟམས་པ་དང༌། ། ཞེས་འབྱུང་བ་ལྟར། མཆོག་གི་གཟིགས་པ་རྣམ་པ་ལྔས་རྒྱལ་རིགས་ཉི་མའི་རྩ་ལག་གི་ཤིང་སཱ་ལ་ཆེན་པོ་ལྟ་བུའི་རིགས་སུ་རྒྱལ་བུ་དོན་ཐམས་ཅད་གྲུབ་པ། སྐྱེ་བ་དམ་པའི་སྡོང་བུར་བཟུང་བའི་ཚུལ་བསྟན། བྱང་ཆུབ་སྤྱོད་པའི་ཐུགས་བསྐྱེད་སྨོན་ལམ་རྗེས་སུ་དྲན་པའི་ཤིང་རྟས།
བརྟེན་པ་ཛམྦུ་དབྱར་སྐྱེས་ལྗོན་པའི་མིང་གིས་རྟེན་ལ་སྤུད་པར་བྱས་པས་སམ། ལྷོ་ཕྱོགས་ཀྱི་གླིང་འདིའི་བྱང་ཕྱོགས་ཀྱི་མཚོ་མ་དྲོས་པའི་འགྲམ་ན་ཛམྦུ་ཞེས་བྱ་བའི་ལྗོན་པ་ཆེན་པོ་ཡོད་པའི་འབྲས་བུ་སྨིན་པ་ཆུའི་ནང་དུ་ལྷུང་བ་རྣམས་ཛམྦུ་ཆུ་བོའི་གསེར་དུ་འགྱུར་བ་ཞིག་ཡོད་པས་དེ་སྐད་དུ་གྲགས་ཏེ། དེའང་ལེགས་སྦྱར་སྐད་དུ་ཛམྦུ་དྭཱི་པ་ཞེས་པ་སྟེ། ཛ་ན་སྐྱེ་བའི་བྱིངས་ལ་ནའི་ཨ་རྗེས་འབྲེལ། དེ་ལ་ཀྲྀཏ་རྐྱེན་བུག་བྱིན། ཀ་ནི། ཀ་ལ་ཡན་བཞིན་ཞེས་སོགས་ཀྱི་མདོས་ཕྱིས། སྡེ་པ་ལ་དེའི་སྡེ་པའི་མཐས་ན་མར་བསྒྱུར་ནས། སི་བྱིན་པ་མི་ཟད་པ་ལས་འཇིག་པས་གྲུབ་པ་སྟེ། འཛམ་བུ་གླིང་ཞེས་པ་གླིང་གཞན་གསུམ་གྱི་གཙུག་གི་ནོར་བུ་ལྟར་སངས་རྒྱས་རྣམས་ཀྱི་བྱིན་རླབས་བདུད་རྩིའི་རྒྱུན་གྱིས་ལན་བརྒྱར་བརླིང་བར་བྱས་པ་གླིང་གི་ཏོག་ཏུ་གྱུར་པ་གང་གི་དབུས་གྱུར་འཆང་བ་བྱང་ཆུབ་རྐང་འཐུང་གི་དབང་པོས་མངོན་པར་བརྒྱན་པའི་དྲུང་ག་ལ་བ་དེར་རིངས་པར་གཤེགས་ཏེ།
དམིགས་པ་མེད་པའི་བྱམས་བརྩེ་དང་བཟོད་པ་མཆོག་གི་གོ་ཆ་བརླིང་བར་བགོས་པ་ལ་ཕྲག་དོག་ཆུ་སྲིན་རྒྱལ་མཚན་ཅན་གྱི་དཔུང་ཚོགས་བྱེ་བ་ཁྲག་ཁྲིག་གིས་གཞོམ་དུ་བཟོད་པ་ལྟ་ཞོག བླ་ན་མ་མཆིས་པའི་བསྙེངས་བྲལ་བཞི་ལྡན་གྱི་རྒྱལ་རྔ་འོག་མིན་གྱི་མཐར་ཐུག་པར་ལྷང་ངེར་བསྒྲགས་པ་ན། སུ་ལེགས་བྲིས་ཀྱི་རིགས་སམ། ལྟོ་འཕྱེའི་རིགས་སམ། བཅུད་མི་ལྡན་པའི་རིགས་སམ། ཡིད་སྲུབས་ཀྱི་རིགས་སམ། དགེ་སྦྱོང་དང་བྲམ་ཟེའི་རིགས་ལ་སོགས་པས་བརྒལ་ཞིང་བརྟགས་པས་ཅོ་འདྲི་བའི་རྣམ་པ་ཅུང་ཟད་ཀྱང་བཟོད་པར་མིན་པ། འཇིག་རྟེན་གསུམ་ལས་རྣམ་པར་རྒྱལ་བའི་དབང་ཕྱུག་བླ་ན་མེད་པའི་གོ་འཕང་དུ་ཡང་དག་པར་འཛེགས་པའི་གནས་ནི། འཕགས་ཡུལ་གྱི་རྡོ་རྗེའི་གདན་ཆེན་པོ་ཞེས་འཇིག་རྟེན་གསུམ་གྱི་མཆོད་སྡོང་བླ་ན་མ་མཆིས་པར་འཕོ་འགྱུར་གཞོམ་གཞིག་དང་བྲལ་བའི་རང་བཞིན་དུ་དུས་གསུམ་གྱི་དེ་བཞིན་གཤེགས་པ་ཀུན་གྱིས་བྱིན་གྱིས་བརླབས་ཤིང་བྱིན་གྱིས་བརླབས་པར་འགྱུར་བའི་གནས་སུ་གྱུར་པ་གང་ཡིན་པ་དེ་ཉིད་དོ། ། སླར་དེ་ཉིད་ནས་གཏེར་བདག་གནོད་སྦྱིན་གྱི་དབང་པོས་ལེགས་པར་བསྲུངས་པའི་ཕྱོགས་ག་ལ་བར།
ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་ལས། ཡུལ་དབུས་ནས་ལྷོ་ཕྱོགས་སུ་དར་བར་འགྱུར་རོ། ། ལྷོ་ཕྱོགས་ནས་བྱང་ཕྱོགས་སུ་དར་བར་འགྱུར་རོ། ། བྱང་ཕྱོགས་ནས་བྱང་ཕྱོགས་སུ་དར་བར་འགྱུར་རོ། ། ཞེས་དང༌། ལྷ་མོ་དྲི་མ་མེད་པས་ཞུས་པའི་མདོ་ལས། ང་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་གདོང་དམར་ཅན་གྱི་ཡུལ་དུ་དམ་པའི་ཆོས་རྒྱས་པར་འགྱུར་རོ། ། ཞེས་ལུང་བསྟན་པའི་གནས། རིན་སྤུངས་ངག་དབང་འཇིག་རྟེན་དབང་ཕྱུག་གིས་སྐལ་བ་བཟང་པོའི་ལེགས་ལམ་དུ། ནོར་འཛིན་མ་འདིའི་རྒྱན་དུ་སྲིད་པ་ཡིས། །
བྱིན་པའི་གངས་རི་དཔལ་གྱི་དོ་ཤལ་ཅན། ། ལྟོ་བར་ཆོས་ཀྱི་རྒྱལ་སྲིད་བླ་ན་མེད། ། གླིང་རྣམས་ཀུན་གྱི་གཙུག་ཏོར་འདི་ཡིན་ནོ། ། ཞེས་མངོན་པར་བསྔགས་པའི་གནས། བོད་ཡུལ་གྱི་ས་ལ་གནས་པའི་འོག་མིན་ཆེན་པོ་གཙང་ལ་སྟོད་གྲམ་པ་དཔལ་ལྡན་ས་སྐྱ་ཞེས་གྲགས་པ། ཐེག་གསུམ་བསྟན་པའི་འབྱུང་གནས་སུ་གྱུར་པ་གང་དེ་ལྷར་བཅས་སྐྱེ་དགུའི་མཆོད་སྡོང་མཆོག་ཏུ་མཐོན་པོར་འཕགས་ཤིང་ལྷམ་མེར་བཞུགས་ལ། དེ་ནས་ཀྱང་སླར་དབང་པོའི་ཕྱོགས་སུ་ཞག་གི་ཕུང་པོ་གསུམ་ཙམ་བགྲོད་པའི་ཡུལ་རིས་གང་ལ་ལེགས་སྦྱར་གྱི་སྐད་དུ་མ་ཧཱ་བྷོ་ཊ་སྟེ་ལྗོངས་འདིར་བོད་ཆེན་པོར་གྲགས་པའི་སའི་ཆ་སྟེ། སྤྱིར་སྐོར་གསུམ་དང༌། རུ་བཞི་དང༌། ཁམས་གསུམ་ཞེས་རིས་སུ་བཅད་པ་ལྟར་ན།
པུ་རངས། མང་ཡུལ། ཟངས་དཀར་གསུམ་སྐོར་གཅིག ལི། བྲུ་ཤ སྦལ་ཏེ་གསུམ་སྐོར་གཅིག ཞང་ཞུང༌། ཁྲི་སྡེ། སྟོད་སྨད་གསུམ་སྐོར་གཅིག་སྟེ་སྐོར་གསུམ། དབུས་ན་དབུ་རུ་དང་གཡོ་རུ་གཉིས།
གཙང་ན་གཡས་རུ་དང་རུ་ལག་གཉིས་ཏེ་བར་དབུས་གཙང་རུ་བཞི། མདོ་ཁམས་ལ་སྨད་ཁམས་བཏགས་པ་ཁམས་གཅིག མདོ་སྨད་ལ་གཡར་མོ་ཐང་བཏགས་པ་ཁམས་གཅིག བཙོང་ཁ་ལ་གྱིང་ཐང་བཏགས་པ་ཁམས་གཅིག་སྟེ་ཁམས་གསུམ་ལས་སྨད་ཁམས། ཡང་ན་མདོ་ཁམས་སྒང་དྲུག་ཏུ་གྲགས་པ་ལྟར་ན། རྔུལ་རྫ་ཟེ་མོ་སྒང༌། ཚ་བ་སྒང༌། སྨར་ཁམས་སྒང༌། སྤོ་འབོར་སྒང༌། དམར་རྫ་སྒང༌།
མི་ཉག་རྭ་བ་སྒང་སྟེ་དྲུག་ལས་ཟེ་མོ་སྒང་གི་ཆ། གནམ་སྐོས་སྟོབས་ཀྱི་འཁོར་ལོས་སྒྱུར་བ་ཇིང་གིར་གན་གྱིས། འགྲོ་བའི་མགོན་པོ་འཕགས་པ་རིན་པོ་ཆེ་ལ་ཕུལ་བའི་ཆོལ་ཁ་གསུམ་ནི། སྟོད་མངའ་རིས་གུང་ཐང་ནས་སོག་ལ་སྐྱ་བོ་ཡན་དབུས་གཙང་དམ་པ་ཆོས་ཀྱི་ཆོལ་ཁ། སོག་ལ་སྐྱ་བོ་ནས་རྨ་ཆུ་ཁུག་པ་ཡན་མདོ་སྟོད་མགོ་ནག་མིའི་ཆོལ་ཁ། རྨ་ཆུ་ཁུག་པ་ནས་རྒྱ་མཆོད་རྟེན་དཀར་པོ་ཡན་མདོ་སྨད་གེར་ལིང་རྟའི་ཆོལ་ཁ་སྟེ་བོད་ཆོལ་ཁ་གསུམ་དུ་བགྲངས་པའི་བར་པ་མིའི་ཆོལ་ཁར་གཏོགས་པ། དཀར་པོ་དགེ་བའི་ཕྱོགས་སུ་མངོན་པར་དགྱེས་པའི་རུ་མཚོན་དཀར་པོ་ཟླ་ཞུན་ཐགས་སུ་བསྐྲུན་པ་ལྟ་བུ་སོ་སོ་སྐྱེ་བོའི་གནས་ཀྱི་རྩེ་མོར་སྙེགས་པར་བསྒྲེང་བའི་ལྷ་ཆེན་ནོར་སྦྱིན་འབྲོག་གནས་ཇོ་བོ་སྒྱོགས་ཆེན་གདོང་ར་ལ་སོགས་པ་འཇིག་རྟེན་སྐྱོང་བའི་གཞི་བདག་རྫུ་འཕྲུལ་ཆེ་ཞིང་མཐུ་རྩལ་ཆེ་བ་མང་པོས་བདག་གིར་བསྲུངས་པའི་ས་གཞི་སྟེ། དེའང་བཀའ་གདམས་གླེགས་བམ་རིན་པོ་ཆེར། མཁའ་འགྲོ་མ་རྣམས་ཀྱིས་བོད་ཡུལ་གྱི་ཆེ་བ་བསྟན་པ་རྡོ་རྗེའི་མགུར་དུ་བླངས་པ་ལས། རི་ཟུར་གསུམ་བྲག་གཞུང་གནམ་དུ་མཐོ། །
ངེད་མཁའ་འགྲོའི་རྒྱལ་མཚན་བསྒྲེངས་པ་འདྲ། ། མི་ཁྱོད་ཀྱི་བསྟན་པའི་རྒྱལ་མཚན་སྤེལ། ། ས་རྩེ་བརྒྱད་ལུང་པ་ཕྱོགས་སུ་གྱེས། ། ཀྱེ་འཁོར་ལོ་རྩིབས་བརྒྱད་ཕུབ་པ་འདྲ། ། མི་ཁྱོད་ཀྱི་མི་མཐུན་གཅོད་པའི་རྟགས། ། ཐང་ཆེན་པོའི་དཀྱིལ་ན་རི་ཆུང་ཉལ། ། མཚོ་ཆེན་པོའི་ནང་གི་ཉ་མོ་འདྲ། ། མི་ཁྱོད་ཀྱི་སྤྱན་ལྔ་འཕེལ་བའི་རྟགས། ། ཀྱེ་གངས་རིའི་མགོན་པོ་སྤྱན་རས་གཟིགས། ། མི་ཁྱོད་ཀྱི་ཞིང་ཁམས་དེ་ན་ཡོད། །
ཞིང་དེ་ན་ཁྱོད་ཀྱི་གདུལ་བྱ་ཡོད། ། འབྲུ་སྣ་ཚོགས་སྨིན་པའི་ཞིང་ས་ཅན། ། འབྲུ་བང་མཛོད་རྒྱས་པའི་རྟགས་སུ་བཟང༌། ། ཤིང་སྣ་ཚོགས་སྐྱེས་པ་ནགས་ཀྱི་ཁྲོད། ། གནས་ཁང་བཟང་འཕེལ་བའི་རྟགས་སུ་བཟང༌། ། ཞེས་འབྱུང་བ་ལྟར། ཡུལ་ལྗོངས་ཀྱི་ཐ་གྲུ་ཡངས་པར་བརྡལ་བ། ཁོར་ཡུག་ཀུན་ནས་སྤང་ལྗང་མརྒད་གཞོན་ནུའི་ཁ་དོག་ལྟ་བུའི་རི་བོའི་ཕྲེང་བས་ཡོངས་སུ་བསྐོར་བའི་རྩེ་མོར་རབ་དཀར་ཁ་བའི་ཕྱེ་མ་དཀར་པོ་བརྩེགས་པས་མཛེས་པར་སྤུད་པའི་ཚོགས་རྣམས་ནི། དཔེར་ན་ཟློས་གར་མཁས་པས་རྩེན་པའི་གནས་སུ་སྐྱེས་བུ་མཛངས་ལྡན་ཀཱ་ཤི་ཀའི་རས་ཀྱི་ཐོད་བཅིངས་ཐོགས་པ་དག་གྲལ་རིམས་སུ་འཁོད་དེ། ངོ་མཚར་གསར་པའི་ལྟད་མོ་ལ་གཡེངས་པ་ལྟ་བུས་བསྐོར་བའི་ནང་རོལ་ག་ལ་བར།
བདེ་བའི་ཐང་ཡངས་པར་བརྡལ་ཞིང་ཁོད་སྙོམས་པ་དབྱིག་འཛིན་བུ་མོས་རང་ལུས་འདབ་བརྒྱད་པདྨའི་དཀྱིལ་འཁོར་གྱི་རྣམ་པ་ཡངས་པར་སྤྲུལ་པ་ཡིན་སྙམ་བགྱིད་པ། དེའིའང་མྱུར་འགྲོ་རླུང་གི་ལྷས་རྣམ་པར་རྩེན་པའི་ཕྱོགས་ཀྱི་ཆ་ནས་འབྲི་ཆུ་གསེར་དང་ལྡན་མའི་རྒྱུན་ཆེན་མོས། ས་གཞི་རྣམ་པར་ཡངས་པའི་ཁྱོན་ལ་དབང་སྒྱུར་ཞིང་མེ་ལྷའི་མཚམས་སུ་དལ་གྱིས་བསྒྱིངས་ཏེ་གཞོལ་བའི་གཡས་རོལ་གྱི་འགྲམ་ངོགས། བདེན་བྲལ་མཚམས་ནས་འབར་ཆབ་ཀྱི་རྒྱུན་ཆེན་པོ་རླབས་ཀྱི་ལག་པ་འབུམ་ཕྲག་གི་གར་སྟབས་ནམ་མཁའི་ངོས་ལ་བསྒྱུར་བ་དང་བཅས་ཏེ། རླུང་གི་ཕྱོགས་སུ་གྱ་གྱུར་བགྲོད་པའི་གཡས་རོལ། དེའུ་འབུར་གྱི་རི་རྒྱུད་རིང་མོ་ཕྱི་དབྱིབས་བཀྲ་ཤིས་རྟགས་ཀྱི་གསེར་མིག་ལྡན་པའི་ཉ་མོ། གཡས་གཡོན་གྱི་བདེ་བའི་ཐང་ཆེན་ཟུང་གི་འདབ་མ་རབ་ཏུ་བརྐྱངས་ནས་གཙང་ཆབ་ལ་འཕྱོ་བ་ལྟ་བུ། དེའི་མདུན་རིའམ་ལྷོ་ངོས་ཀྱི་སྤང་རི་མཐོ་མཛེས་རས་དར་གྱི་ལྷབ་ལྷུབ་བརྒྱ་ཕྲག་བརྩེགས་པའི་རྒྱལ་མཚན་ཆེན་པོ་ལྟ་བུའི་རྩེ་མོར་བྲག་རི་བརྩེགས་པ་ཡིད་བཞིན་ནོར་བུ་འབར་བ་ལྟ་བུའི་ཏོག་གིས་བརྒྱན་པ་ལ་དཀར་ཕྱོགས་ལ་དགྱེས་པའི་རུ་མཚོན་དཀར་པོ་ནམ་མཁའི་མཐོངས་སུ་སྦྲེང་བའི་གཞི་བདག་འབར་ལྷ་རྩེ་རྒྱལ་གཉེན་པོ་འཁོར་དང་བཅས་པས་བརྟེན་པར་བཅས་པ། གཡས་རི་རིན་ཆེན་གཏེར་གྱི་བུམ་པ་བཟང་པོ་ལ་ལེགས་བྲིས་དར་གྱི་ན་བཟའ་སུལ་མང་བསྡུས་པས་ཉེ་བར་བཀླུབས་པ། དེ་ལ་བརྟེན་པའི་རི་ཆུང་ལྟོ་བ་ལྡིར་བ་ལ་བང་རིམ་གྱི་རྣམ་པ་ཡོད་པ་ཆོས་དུང་གཡས་སུ་འཁྱིལ་པ་གྱེན་དུ་བསླངས་པ་ལྟ་བུ་དང༌།
གཡོན་རིའམ་ཤར་ངོས་ཀྱི་རི་ལྡེབས་བང་རིམ་གྱི་ཕྲེང་བ་ཆུང་ངུས་མཛེས་པ་ནི་ལྷའི་གོས་བཟང་བརྩེགས་པའི་བཀྲ་ཤིས་གདུང་སྐྱོབ་ཕུབས་པའི་རྣམ་པ་ཅན་གྱིས་རབ་ཏུ་བརླིང་བ། ཕྱོགས་མཚམས་ཁོར་ཡུག་གི་རི་ཐང་རྣམས་ནས་གཙང་པོ་དང་འབབ་ཆུ་དང༌། ཆུ་བྲན་མང་པོས་རང་རང་གི་གཞོལ་ཕྱོགས་ག་ལ་བ་དེར་དཔལ་གྱི་བེའུ་འཁྱིལ་རིས་སུ་གྱ་གྱུར་བགྲོད་པའི་དགེ་མཚན་གྱིས་ཀུན་ནས་མཛེས་ཤིང༌། ཁོར་ཡུག་ཕྱོགས་མཚམས་རྣམས་ནས་རི་བྲག་མཐོན་པོར་སྙེག་པའི་རྩེ་མོ་དག་གིས་བཅད་པའི་སྒང་དང་ཀླུང་གཤོང་ཡངས་པས་བསྒྲིབས་བསལ་བྱས་པའི་མཁའ་དབྱིངས་ལ། བཻ་ཌཱུརྻ་སྔོན་པོའི་ཁམས་ལས་གྲུབ་པའི་འཁོར་ལོ་རྩིབས་བརྒྱད་ཀྱི་རྣམ་པར་ཤར་བས་མཐུན་པ་མིན་པའི་ཕྱོགས་ཀྱི་ཉེས་པ་ཐམས་ཅད་དྲལ་བ་སྙམ་བྱེད་པ། དེ་དག་ལའང་རྒྱལ་ཆེན་རིས་བཞི་པའི་ལྷ་རྣམས་ཀྱི་ཁང་བཟངས་རིན་པོ་ཆེའི་འོད་ཟེར་འཕྲོ་བ་རྣམས་ནི་ནོར་བུ་རིན་པོ་ཆེའི་ཕྲ་ཚོམ་བགྲང་དུ་མེད་པ་དག་ལེགས་པར་བཀོད་པའི་རྣམ་པ་ཅན་གྱི་བླ་གབ་ཀྱི་ཚུལ་དུ་ཕུབས་པ་ལྟ་བུས་མཛེས་པར་བྱས་པ། ས་གཞི་དང་རི་ཀླུང་དེ་དག་རྣམས་ལས་མི་དང་རྟ་ཕྱུགས་དང་རི་དྭགས་དང་སྲོག་ཆགས་ཀྱི་རིགས་རྣམ་པ་དུ་མའི་ལོངས་སྤྱོད་ཀྱི་བགོ་སྐལ། ཕུན་སུམ་ཚོགས་པས་མངོན་པར་འབྱོར་པའི་ནགས་ཚལ་དང༌། སྨན་དང་རྩི་ཤིང༌། མ་རྨོས་པ་དང༌།
རྨོས་པའི་འབྲས་བུ་དང་འབྲུ་རིགས་ལོངས་སྤྱོད་ཀྱི་དགའ་སྟོན་བཟང་པོ་འཛད་པ་མེད་པར་ཅི་ཡང་འཇོ་བའི་སའི་ཐིག་ལེ། སྒ་ལྡན་གཉིས་སུ་བོད་པའི་ལྡན་ཡུལ་ཏེ། དེའང་ས་གཞི་རིན་པོ་ཆེ་གང་ལས་རིས་སུ་མ་ལྷུང་བའི་སེམས་ཅན་གྱི་རེ་བ་ཡིད་བཞིན་དུ་འགེངས་པའི་རིན་པོ་ཆེ་ཀཉྩ་ན་ལ་སོགས་པ་ལོངས་སྤྱོད་ཀྱི་གཏོང་བ་འཛད་པ་མེད་པར་འབྱུང་བའི་དབྱིག་གི་གཏེར་ཆེན་པོ་དང་ལྡན་པས་སམ། འབྲི་ཆུ་གསེར་དང་ལྡན་མའི་རྒྱུན་ཆེན་མོ་དཔེར་ན་ལྟོ་འཕྱེའི་རྒྱལ་པོ་ཞིག་གང་ལའང་བག་ཚ་མེད་པར་བསྒྱིངས་ཏེ་འགྲོ་བ་བཞིན་དུ་གཞོལ་ཕྱོགས་སུ་དལ་གྱིས་བགྲོད་པའི་འགྲམ་ངོགས་སུ་བསྟི་གནས་བྱས་པས་ན་ལྡན་མ་ཞེས་གྲགས་པ། འཕགས་པའི་ཡུལ་གྱི་མཁས་གྲུབ་མཆོག་གི་འཁོར་ལོས་སྒྱུར་བ་སྨྲྀ་ཏི་ཛྙཱ་ནའི་ཞལ་སྔའི་ཞབས་ཟུང་བནྡྷུ་ཛཱི་བ་ཀའི་རྡུལ་ཕྲེང་གཙང་མ་དག་གིས་ནོར་འཛིན་ཡངས་པའི་དུམ་བུ་དག་ཏུ་ལེགས་པར་བཏབ་ཅིང་ལྡན་གླང་ཐང་སྒྲོལ་མའི་གཙུག་ལག་ཁང་དུ་ཆོས་ཐམས་ཅད་ཀྱི་མ་མོར་གྱུར་པ་མངོན་པ་མཛོད་ཅེས་བྱ་བ་རྒྱ་ཆེར་བཤད་པའི་ཉིན་མོར་བྱེད་པའི་སྣང་བ་ཆེན་པོས་ཕྱོགས་ཀྱི་མུན་པའི་གོ་སྐབས་འཕྲོག་པར་བྱས་པས་ཡུལ་གྲུའི་དམ་པར་བྱིན་གྱིས་བརླབས་ཤིང༌། དགོངས་པ་ཟབ་མོ་ཆོས་དབྱིངས་ཡེ་ཤེས་སུ་མཉམ་པར་བཞག་པའི་སྐུ་གདུང་རིལ་པོར་བཞུགས་པའི་མཆོད་སྡོང་ཆེན་པོ་གང་གིས་འཁོར་བ་ཇི་སྲིད་པ་དེ་སྲིད་དུ་ལུས་ཅན་རྒྱ་མཚོའི་རྒྱུད་དུ་ལེགས་བྱས་ཀྱི་ས་བོན་རྨ་མེད་པར་འཇོག་པའི་གནས། བསོད་ནམས་གནམ་གྱིས་བསྐོས་པ་ཤར་ཕྱོགས་གོང་མ་རྒྱལ་པོ་སེ་ཆེན་གན་ཞེས་སུ་གྲགས་པས་ཁམས་གསུམ་ཆོས་ཀྱི་འཁོར་ལོས་སྒྱུར་བ་ཆེན་པོ་དཔལ་ས་སྐྱ་པ་འཕགས་པ་བློ་གྲོས་རྒྱལ་མཚན་དཔལ་བཟང་པོ་པ་ཉིད་སྤྱན་དྲངས་ཏེ་བྱང་ཆུབ་སྙིང་པོའི་བར་དུ་སྤྱི་བོར་རིགས་ཀྱི་ཅོད་པཎ་གཅིག་པུ་ཉིད་དུ་མངའ་གསོལ། གསང་ཆེན་རྡོ་རྗེ་ཐེག་པའི་བསྟན་པ་རིན་པོ་ཆེའི་སྙིང་པོ་བདེ་བ་ཆེན་པོ་འཛིན་ཅིང་ལེན་པར་བྱེད་པའི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་ལེགས་པར་མནོས་ཏེ། དབང་ཡོན་དུ་ཆོལ་ཁ་གསུམ་སོགས་ཕུལ་ནས་བོད་ཁམས་ཀྱི་སྐྱེ་འགྲོ་ཐམས་ཅད་ཀྱི་བདེ་སྐྱིད་རྗེ་བཙུན་ས་སྐྱ་པར་ཤེས་སུ་བཅུག སླར་གདན་ས་གོང་དུ་ཆིབས་ཀྱི་ཁ་ལོ་ལན་གཉིས་སུ་བསྒྱུར་བའི་ལན་དང་པོར་འབྱོན་པའི་ཚེ།
འཕགས་ཆེན་ཆོས་ཀྱི་རྒྱལ་པོ་དེ་ཉིད། ཇི་སྐད་དུ། གསོལ་གཟིམས་མཆོད་གསུམ་མཇལ་ཡིག་མཛོད་པ་གསུམ། ། ཐབ་འདྲེན་གདན་གསུམ་རྟ་རྐྱ་མཛོ་ཁྱི་བཞི། ། ཆེན་པོ་ལ་འོས་ལས་ཚན་བཅུ་གསུམ་སྟེ། ། འདི་རྣམས་ཆོས་ཀྱི་རྒྱལ་པོ་ས་སྐྱ་པ། ། དཔལ་ལྡན་འཕགས་པའི་རིང་ལ་དར་བ་ཡིན། ། ཞེས་འབྱུང་བ་ལྟ་བུའི་ལས་ཚན་བཅུ་གསུམ་གྱི་རྣམ་གཞག་དང་བཅས་ཏེ། གདན་བཏེག་པའི་ལམ་དུ་མཛད་དེ་བྱིན་གྱིས་བརླབས་ཤིང༌། ཡེ་ཤེས་དག་པའི་འདྲེན་བྱེད་ཀྱི་གཟིགས་པ་དམ་པས་ལྷུང་བས་གསེར་ལྡན་དགའ་མའི་དཀྱིལ་འཁོར་མཐའ་དག་སྲིད་ཞིའི་ཤིས་པ་ཀུན་གྱི་འབྱུང་གནས་སུ་གྱུར་པར་བྱིན་གྱིས་བརླབས་པའི་ས་གཞིའི་ནང་གསེལ་ལྡན་ས་དཀར་ཞེས་བྱ་བ་ཞིག་གོ །
ཡུལ་དེར་རིང་ཞིག་སོན་པ་རབ་བྱུང་བརྒྱད་པས་སླེབས་པར་དཔལ་ས་སྐྱའི་ལྷ་ཁང་པའི་གདུང་རིགས་ཀྱི་ཤིང་སཱ་ལ་ཆེན་པོ་ལྟ་བུ་འཇམ་དཔལ་རྡོ་རྗེ་འགྲོ་བ་འདུལ་བའི་ཁ་ལོ་སྒྱུར་བའི་གར་གྱི་རོལ་པ་བདག་ཆེན་རིན་ཆེན་རྒྱལ་མཚན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཉིད། མདོ་ཁམས་ལྗོངས་པའི་སྐལ་བ་བཟང་པོའི་མགྲོན་གྱི་དམ་པར་ཁུགས་པ་ན། ཡུལ་གྱི་དགེ་མཚན་ཕུན་སུམ་ཚོགས་པས་ཕྱོགས་ཀྱི་འཁོར་ལོ་ཀུན་ནས་སྒེག་པའི་ངོ་མཚར་ལ་རྗེས་སུ་དགོངས་པས་ཞབས་ཀྱིས་བཅགས། དབུས་ཀྱི་དེའུ་འབུར་གྱི་རི་རྒྱུད་རིང་མོ་བཀྲ་ཤིས་གསེར་གྱི་ཉ་མོ་ལྟ་བུ་དེའི་ཕྲག་པ་གཡོན་ལོགས་ག་ལ་བ་དེར། གཙུག་ལག་ཁང་དང་ཕོ་བྲང་དང༌། ཁང་ཕྲན་དྲུག་ཅུས་ཀུན་ནས་མཛེས་པའི་དགོན་གནས་ཆེན་པོར་བསྐྲུན་ཏེ། གང་ལ་ས་དཀར་བསམ་འགྲུབ་གླིང་ཞེས་འབོད་ཕྱོགས་བཅས་ལེགས་པར་སྩལ། གཙུག་ལག་ཁང་དེའི་ལོགས་བྲིས་ལ་མདོ་སྔགས་ལས་བྱུང་བའི་ཡི་དམ་སངས་རྒྱས་བྱང་སེམས་ཀྱི་སྐུ་བརྙན་མང་དུ་བཞེངས་པ་དང་རབ་གནས་བཅས་པས་བྱིན་གྱིས་བརླབས་པ་དང༌། གནས་དེར་ཆོས་ཀྱི་འཁོར་ལོ་བསྐོར་བ་དང་དགེ་འདུན་གྱི་ཚོགས་བསྡུས་ནས་བཤད་སྒྲུབ་ཀྱི་རྒྱུན་འཛུགས་པ་སོགས་མཁས་པའི་ཕྲིན་ལས་གསུམ་གྱི་སྣང་བ་དཀར་པོས་ཕྱོགས་ཀྱི་ཐ་གྲུ་རྒྱས་པར་འགེངས་པའི་གདན་སར་མཛད་དེ་ཡུན་རིང་ཙམ་བཞུགས། དེའི་རྗེས་ཐོགས་སུ་འཇམ་དབྱངས་རིན་ཆེན་རྒྱལ་མཚན་པའི་སྐུའི་གཅུང་པོ་བདག་ཆེན་ཀུན་དགའ་རྒྱལ་མཚན་པའི་རིགས་སྲས།
ས་སྐྱ་པ་འཇམ་དབྱངས་ཀུན་དགའ་བློ་གྲོས་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་པས་བྱོན་ཏེ་ཕོ་བྲང་དཀར་པོར་བཞུགས། གདགས་ཕྱོགས་མིན་པའི་བསྟན་ཇུས་ཐམས་ཅད་བཟུང་ནས་རྒྱས་པར་བསྐྱངས་པའི་གདན་ས་མཛད། མཛད་པ་ཐ་མའི་དུས་ཉེ་བར་ས་སྐྱ་ནས་དུས་མཆོད་བླ་བྲང་གི་གདུང་སྲས་འཇམ་དབྱངས་ཀུན་དགའ་བསོད་ནམས་མཐུ་སྟོབས་དབང་ཕྱུག་པས་བྱོན་ནས་གདན་ས་མཛད་ཅིང་བསྟན་ཇུས་སྔ་མཁོ་བཞིན་དུ་བསྐྱངས་པ་དང༌། བདག་ཆེན་ཀུན་དགའ་བློ་གྲོས་པའི་སྐུ་གདུང་གསེར་དངུལ་སྤེལ་མ་ལས་གྲུབ་པའི་མཆོད་རྟེན་ཆེན་པོ་ལྷ་མིར་བཅས་པའི་འཇིག་རྟེན་ཀུན་གྱི་མཆོད་གནས་སུ་མངོན་པར་བསྐྲུན་པའི་གདན་ས་ཆེན་པོ་དེ་ཉིད་ཀྱི་ཉེ་འདབས་སུ་གྱུར་པའི་གྲོང་ག་ལ་བ་དེ་ཉིད་དུ་ནི་གྱི་ན་པ་བདག་ཅག་སྟེས་དབང་གིས་སྐྱེ་བ་བླངས་པའི་ཡུལ་ལོ། ། སྨྲས་པ། དུས་གསུམ་རྣམ་འདྲེན་མ་ལུས་བྱང་ཆུབ་ཏུ། ། འཚང་རྒྱའི་ཚུལ་བསྟན་ཛམྦུ་རྐང་འཐུང་གིས། ། ཉེར་མཚན་གླིང་རྣམས་ཡོངས་ཀྱི་སྤྱི་བོ་རུ། ། ལན་བརྒྱར་བསྔགས་འོས་བྱིན་བརླབས་འཕགས་པའི་ཡུལ། ། དབུས་གྱུར་འཆང་བ་བཛྲཱ་ས་ན་ལས། །
དབྱིག་གི་གཏེར་བདག་མིག་སྐྱས་བསྲུངས་བའི་ཕྱོགས། ། རྣམ་འདྲེན་བཞི་བའི་ཚངས་དབྱངས་ཏམྦུ་རས། ། ལུང་བསྟན་ཆོས་ཀྱིས་མཐོ་བ་བོད་ཡུལ་ཆེ། ། རིན་ཆེན་སུ་ཝརྞཎ་ཡི་དགའ་སྟོན་མཁན། ། རིས་བྲལ་སྐྱེ་བོའི་རྟག་པར་འཇོ་བའི་ལྗོངས། ། ཡིད་འཕྲོག་བརྟན་མས་སྦྱིན་པའི་ཕ་རོལ་སྦྱིན། ། རྫོགས་ཕྱིར་ཅི་འདོད་གཏེར་དུ་སྤྲུལ་ལམ་སྙམ། ། གང་དེའི་ནང་གསེལ་ཆོས་རྗེ་ས་སྐྱ་པའི། ། ཕྲིན་ལས་གསེར་སྦྱངས་འཁོར་ལོས་ཕྱོགས་ནས་ཕྱོགས། ། བགྲོད་པར་ཕོ་ཉ་དང་པོ་བཀྲ་ཤིས་རྟགས། །
རྣམ་བརྒྱད་འཇིག་རྟེན་བྱེད་པོས་ཆེད་དུ་བསྐྲུན། ། འཕགས་ཡུལ་མཁས་པ་སྨྲྀཾ་ཏིཾ་ཛྙཱཾ་ནཾ་དང༌། ། འཕཾགས་ཆེཾན་ཆོཾས་ཀྱིཾ་རྒྱཾལ་པོཾས་བྱིན་བརླབས་པ། ། དེ་ཉིད་ནས་བརྩམས་ལྗོངས་ཀྱི་འཁོར་ལོའི་ཁྱོན། ། སྙན་དངགས་མཁས་དབང་བྱེ་བས་བསྔགས་པའི་འོས། ། འཇཾམ་དབྱཾངས་མི་ཡི་སྐྱེ་བ་རིཾན་ཆེཾན་གྱི། ། རྒྱཾལ་མཚཾན་ལྟ་བུར་མངོན་མཐོའི་མཛད་པའི་གཙོ། ། རྒྱལ་བསྟན་རྩ་ལག་ངུར་སྨྲིག་འཆང་སོགས་ཀྱིས། ། ཉེར་མཛེས་བཤད་སྒྲུབ་ལྷུར་ལེན་ཆོས་གྲྭ་བསྐྲུན། ། ས་ཡི་ལྟོ་བ་ལ་ཆགས་ཆོས་ཀྱི་སྡེར། །
རྟེན་གསུམ་ཕྲེང་བ་ལ་བརྟེན་རྣམ་དཀར་དགེར། ། འབད་པ་ལྷུར་བླངས་འདི་དང་ཕྱི་མའི་དཔལ། ། བསཾམ་ཀུན་འགྲུཾབ་པའི་གླིཾང་འདབས་སྐྱེ་བའི་ཡུལ། ། ཞེས་སོ། ། གཉིས་པ་གང་ལས་སྐྱེས་པའི་རིགས་རུས་ནི། མདོ་རྒྱ་ཆེར་རོལ་པ་ལས། བྱང་ཆུབ་སེམས་དཔའ་ནི་རིག་དམའ་བ་གདོལ་བའི་རིགས་སམ། སྨྱིག་མ་མཁན་གྱི་རིགས་སམ། ཤིང་རྟ་མཁན་གྱི་རིགས་སམ། གཡུང་རིགས་སུ་མི་སྐྱེའི།
ཞེས་དང༌། ཤེར་ཕྱིན་སྟོང་ཕྲག་བརྒྱ་པ་ལས། རིགས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རིགས་ཆེན་པོར་སྐྱེ་བ་སྟེ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རིགས་ཕུན་སུམ་ཚོགས་པའོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རྒྱུད་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་རིགས་ཆེ་ཞིང་མཐོ་བའམ། བྲམ་ཟེའི་རིགས་ཆེ་ཞིང་མཐོ་བར་སྐྱེ་བར་སྟེ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རྒྱུད་ཕུན་སུམ་ཚོགས་པའོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པ་གང་ཞེ་ན།
བྱང་ཆུབ་སེམས་དཔའ་སེམས་དཔའ་ཆེན་པོ་གང་གི་རིགས་སུ་སྔོན་གྱི་བྱང་ཆུབ་སེམས་དཔའ་རྣམས་བྱུང་བར་གྱུར་པ་དེའི་རིགས་སུ་སྐྱེ་བ་སྟེ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པའོ། ། ཞེས་དང༌། མགོན་པོ་བྱམས་པས། རིགས་དང་སྐྱེ་བ་མཆོག་དང་ནི། ། སྤོབས་པ་ཆུ་བོ་ལྟ་བུ་དང༌། ། ཞེས་དང༌། རིགས་དང་རུས་དང་ཆོ་འབྲང་དང༌། ། ཞེས་སྔོན་གྱི་བྱང་ཆུབ་སེམས་དཔའ་ཆེན་པོ་རྣམས་ཀྱང་རིགས་རུས་ཁྱད་པར་ཅན་དེ་ལྟ་བུའི་རྗེས་སུ་འགྲོ་བ་ལྟ་ཅི་ཞིག་མཆིས་མོད། འོན་ཏེ་དེ་དག་དང་ཚུལ་མཐུན་གྱི་འགྲོས་སུ་བསྙད་ན།
འདིར་རིགས་རུས་གདོལ་པ་སོགས་ཐ་ཤལ་དུ་ལྷུང་བའི་ངོ་གནོངས་མི་དགོས་ཙམ་སྟེ། དེའང་སྤྱིར་རིགས་ནི་མཁས་པ་དང༌། མཛངས་པ་དང༌། དཔའ་ཞིང་རྡུལ་ཕོད་པ། ཚིག་བཙན་ཞིང་དཀྱེལ་ཆེ་བ། གཞུང་བཟང་ཞིང་འགྲོགས་ན་བདེ་བ་ལ་སོགས་པ་ཡ་རབས་ཀྱི་སྤྱོད་ཚུལ་ཅི་རིགས་པ་དང་ལྡན་པའོ། ། རུས་ནི་རིགས་ཉམས་པ་མིན་པའི་ཕ་གང་ཡིན་པ་དེའི་བུ་རྒྱུད་ལས་བྱུང་བའོ། ། ཆོ་ནི་ཞང་པོའི་རིགས་ཀྱི་འབྱུང་ཁུངས་དང་ལྡན་པའོ། ། འབྲང་བ་ནི་བཤད་མ་ཐག་པ་གསུམ་པོ་དང་ལྡན་པ་ཡ་རབས་ཀྱི་སྤྱོད་པའི་འབྲངས་འཛིན་པའོ། ། ཞེས་སྔ་རབས་པ་རྣམས་ཀྱིས་བཤད་པ་ལྟར་ན།
ཁོ་བོ་ཅག་གི་རུས་ནི་ཞང་པ་ཞེས་གྲགས་པ་སྟེ། རུས་ཚན་དེ་ལས་མཆེད་པའི་མི་བརྒྱུད་རྣམས་ནི་སློབ་གཉེར་ཆེ་བ་དང་བཟོ་གནས་ཡིག་རྩིས་ལ་སོགས་པ་ལ་མཁས་པའི་རིགས་མང་དུ་བྱུང་བ་དང༌། སྔོན་དུས་མཁས་པ་མི་དྲུག་ཏུ་གྲགས་པའི་ནང་གསེལ་བྲིས་ཆུང་ཞེས་བྱ་བ་ཡི་གེ་འདྲི་བ་ལ་ཤིན་ཏུ་མཁས་པ་དེ་ལ་སོགས་པའང་རུས་ཚན་འདི་ལས་བྱུང་བའི་ཚུལ་སོགས་ལོ་རྒྱུས་མང་དུ་གླེང་བ་འདུག་ཀྱང་འདིར་མ་བྲིས་སོ། ། དེ་ལས་མཆེད་པ་ངེད་ཀྱི་ཕ་མེས་ཀྱི་མི་བརྒྱུད་དེ་ལ་ཕྱིས་སུ་ལེགས་བཤད་ཚང་མ་ཞེས་སུ་གྲགས་པ། ལྡན་ཡུལ་འབྲི་ཆུའི་གདགས་ཕྱོགས་ཀྱི་ཆོས་སྡེ་དགོན་པའི་ལྟག་དེར་རི་རྩིབ་དགོན་པ་ཞེས་བྱ་བ་ཀརྨ་པའི་ཆོས་ལུགས་འཛིན་པ་ཞིག་བྱུང་བ་ཡིན་འདུག དེའི་ཤུལ་གྱི་ཁང་རལ་ད་ལྟའང་མཆིས་ཏེ་དེའི་ནང་ན་བཞུགས་པའི་བླ་མ་བློཾ་གྲོཾས་བཟཾང་པོཾ་ཞེས་པ་དགོན་པ་དེའི་འགོ་འཛིན་པར་བྱུང་བ་དེ་དང༌། སངཾས་རྒྱཾས་ལྷཾ་དབཾང་དང༌། བློཾ་གྲོཾས་ཕུནཾ་ཚོཾགས་དང༌། ཨཾ་འཕེཾན་རྒྱཾལ་ཞེས་བྱ་བ་རྣམས་བྱུང་སྟེ། ལེགས་བཤད་ཨ་འཕེན་རྒྱལ་ནི་ཆོས་སྡེ་དྲུང་པའི་སྐབས་སུ་གནས་པོའི་མིང་འདོགས་བྱས་པའི་མི་དྲག་གི་གྲལ་སྙེག་པ་ཅིག་བྱུང་བ་དང༌།
བླ་མ་སངས་རྒྱས་ལྷ་དབང་ངམ་མཚན་གཞན་ཤེས་རབ་རྒྱ་མཚོ་ཞེས་ཀྱང་བོད་པ་དེ་ནི། ཕྱག་གཡས་པའི་མཐེ་བོང་གི་ངོས་ལ་ཡི་གེ་ཨའི་རྣམ་པ་གསལ་བར་ཤར་བ་ཞིག་ཡོད་པར་གྲགས། དེ་ཉིད་ཀརྨ་པ་མིཾ་བསྐྱོཾད་རྡོཾ་རྗེཾའི་དངོས་སློབ་ཏུ་གྱུར་པས་ཕྱི་ནང་ཤེས་བྱའི་གནས་འགའ་ལ་གསན་སྦྱོང་མཛད་ཅིང་རབ་ཏུ་བྱུང་བའི་བསླབ་སྤྱོད་ཤིན་ཏུ་གཙང་བའི་བླ་མ་ཞིག་ཡིན་པ་ལ། རྒྱལ་བ་སྲས་ཡུམ་ཞི་ཁྲོའི་ལྷ་ཚོགས་རྣམས་ཀྱི་ལྷ་རིས་ཀྱི་ཚད་དང་མཚན་ཉིད་ལ་ཤིན་ཏུ་མཁས་པར་གྱུར་པས། ཀརྨ་མི་བསྐྱོད་རྡོ་རྗེའི་ཞལ་སྔ་ནས་ཁྱོད་ཀྱི་ལྷ་རིས་ཀྱི་སྒོ་ནས་འགྲོ་དོན་བྱས་ན་ཕན་འདོགས་ཆེ་ཞིང་ལེགས་པ་འབྱུང་བར་ལུང་བསྟན་པ་ལྟར་རྒྱུན་ཆགས་སུ་བསྒོམ་བཟླས་དང་ལྷ་རིས་གཙོ་བོར་འདོན་པ་མཛད། རེས་འགའ་རྗེ་དུས་གསུམ་མཁྱེན་པས་བཏབ་པའི་ལྷོ་ཀརྨའི་དགོན་དུ་བཞུགས་པ་མཛད། གནས་དེར་གསང་སྔགས་ཀྱི་སྒྲུབ་ཁང་ཀ་བ་གཉིས་པ་ཞིག་བསྐྲུན་པའི་ནང་དུ་བླ་མ་ཡི་དམ་ཆོས་སྲུང་གི་རིགས་རྣམས་ཀྱི་ལོགས་བྲིས་ཡོངས་རྫོགས་རྗེ་དངོས་ཀྱིས་ཕྱག་བྲིས་སུ་སྩལ་བ་བྱིན་རླབས་ཤིན་ཏུ་ཆེ་བར་གྲགས་ཤིང་གྲུབ་པ་ལ། དེར་སྐུ་མཚམས་ཀྱང་ཡུན་རིང་དུ་བཞུགས་སྐད། དེའི་སྐབས་ཀྱི་མདུན་ཅོག་དང་ཌཱ་མ་རུ་ལ་སོགས་པ་སྔགས་ཁང་དེར་ད་ལྟའང་ཡོད་པར་གླེང་ཞིང༌། ལྷ་ཁང་དེའི་ནང་དུ་དགེ་སློང་བསྙེན་པ་སོང་བ་མིན་པ་ཕལ་གྱིས་མཇལ་ཁ་མི་བཏུབ་ཅེས་གླེང་བ་འདུག
འདི་པས་ཞུ་བ་པོ་མཛད་དེ་མི་བསྐྱོད་རྡོ་རྗེས་ཀརྨ་ཀམ་ཚང་གི་བླ་མ་བརྒྱུད་པའི་རྣམ་ཐར་རྒྱས་པ་ཞིག་ཀྱང་མཛད་པ་ཡོད་ལ། རང་གིས་བརྩམས་པའི་བསྟན་བཅོས་ཀྱང་བསྐོར་ཐིག་གི་འགྲེལ་པ་མཐོང་བ་དོན་གསལ་ཞེས་བྱ་བ་སྐུ་གཟུགས་ཀྱི་ཆ་ཚད་ལ་སོགས་པ་ལྷ་རིས་རྣམས་ལ་ཕན་པའི་ལེགས་བཤད་མཁས་པ་རྣམས་དགའ་བ་བསྐྱེད་བཟོད་པ་འགའ་ཡང་མཆིས་སོ། ། བདག་ཆེན་འཇམ་པའི་དབྱངས་རིན་ཆེན་རྒྱལ་མཚན་པའི་བཀའ་ལུང་གིས་ས་དཀར་གྱི་གཙུག་ལག་ཁང་བསྐྲུན་པའི་ལྡེབས་རིས་པར་འོང་དགོས་ཚུལ་ཕེབས་པ་ལྟར་བྱོན། དེ་ཕྱིན་ཆད་ནས་ཆུ་སྲིབས་སུ་བཞུགས་པར་ཆད་དེ། དེར་ས་ཡུལ་གང་དུ་དགྱེས་པ་འདམ་དུ་བཅུག་ནས་གྲྭ་ཁང་གསར་དུ་བསྐྲུན་པ་སྩལ། གཙུག་ལག་ཁང་ཀ་བ་ཉི་ཤུ་ཡོད་པའི་ནང་གི་ལྡེབས་རིས་ཡོངས་རྫོགས་ཀྱི་གཙོ་འཁོར་ཐམས་ཅད་འདི་པ་ཁུ་དབོན་ཟུང་གི་ཕྱག་བྲིས་ཁོ་ན་ལས་ལྷ་རིས་པ་གཞན་གྱི་ལག་རྗེས་མ་འདྲེས་པར་བྱས་ཞེས་གླེང་གིན་མཆིས་པ་དོན་ལའང་དེ་ལྟར་དུ་ངེས་པའི་འགྲན་ཟླ་མ་མཆིས་པའི་བྱོན་ལེགས་པ་ཞིག་འདུག དེར་མ་ཟད་མཁར་དཀར་པོའི་གསེར་གདུང་ཁང་དུའང་སྐུ་ན་ཆེར་སོན་དུས་སུ་ཞིང་ཁམས་བཞི་ཙམ་ཕྱག་བྲིས་བྱས་པའི་རྗེས་མ་ནོར་བ་ཕྱིས་སུ་ང་རང་གིས་ཀྱང་མཇལ་དུ་མཆིས་སོ། ། རྗེ་འདི་པས་ཕྱག་བྲིས་མཛད་པའི་ལྷ་ལ་ཡེ་ཤེས་པ་དངོས་སུ་ཞུགས་པའི་རྟགས་མཚན་རེ་མི་འབྱུང་མི་སྲིད་ཟེར་བའི་ལོ་རྒྱུས་ཀུན་གྱིས་གླེང་བ་འདུག དེའི་དབོན་དགེ་འདུན་འོད་ཟེར་ཞེས་པའང་དགེ་སློང་གི་ཀུན་སྤྱོད་ཤིན་ཏུ་གཙང་བ་ཚུལ་ཁྲིམས་ཀྱི་དྲི་བསུང་སྤོས་དྲི་མངར་པོ་ལྟ་བུ་རྒྱང་རིང་པོར་འཐུལ་བ་ཞིག་བཞུགས་པར་གྲགས་ཏེ། དེ་ཉིད་ཀྱང་ལྷ་རིས་ལ་ཤིན་ཏུ་མཁས་པ་ནི་ཁུ་བོ་ཉིད་དང་མཚུངས་པ་ཞིག་སྟེ།
སངས་རྒྱས་ལྷ་དབང་པ་ཞིང་ཁམས་གཤེགས་པའི་དགོངས་རྫོགས་སུ་བསྐལ་པ་བཟང་པོའི་སངས་རྒྱས་སྟོང་གི་སྐུ་བརྙན་ཁྱད་པར་དུ་འཕགས་པ་བཞེངས་པ་ལ། མི་བསྐྱོད་རྡོ་རྗེའི་ཞབས་ཀྱིས་ན་བཟའ་གོས་བེར་ངུར་སྨྲིག་ཅིག་གནང་བ་དེས་གོང་གཤམ་དུ་བྱས་པས་མཚོན་པའི་ཕྱག་བྲིས་ཀྱི་ཞལ་ཐང་ངོ་མཚར་ཅན་ཡང་མང་དུ་བཞུགས་སོ། ། ཕྱིས་ཀྱི་བར་སྐབས་ཤིག་ན་ལྷ་བཟོ་བློ་གྲོས་རྒྱ་མཚོ་དང་ཀརྨ་རྒྱ་མཚོ་ཁུ་ཚ་ཟུང་དག་ཅུང་ཟད་མ་འགྲིགས་པར་ཀརྨ་རྒྱ་མཚོ་ཟུར་དུ་ཕོག་པས་དུད་ཁག་གཉིས་སུ་གྱེས། བློ་གྲོས་རྒྱ་མཚོའི་ཚ་བོ་བདག་གི་ཁུ་བོར་གྱུར་པ་དེ་རབ་ཏུ་བྱུང་ནས་མཚན་ལ་སངས་རྒྱས་བསོད་ནམས་ཞེས་བྱ་བ་བསླབ་ཁྲིམས་རྣམ་དག་ཅན་གྱི་དགེ་སློང་ཞིག་བྱུང་བ་དེས་ས་དཀར་བའི་དགེ་འདུན་གྱི་ཚོགས་འདོན་པའི་དབུ་མཛད་ཡུན་རིང་དུ་བྱས། བདག་གི་ཕར་གྱུར་པ་ལེགས་བཤད་ཀུན་དགའ་འཕེལ་ལམ་ལྷ་བཟོ་ངག་དབང་ཆོས་འཕེལ་ཞེས་བྱ་བ་ནི་ཆུང་ངུའི་དུས་ནས་རྨི་མཐོང་ཤིན་ཏུ་གསལ་བས་གཞན་དག་གིས་ཀྱང་ལེགས་ཉེས་དང་བདེ་མི་བདེ་ཅིར་འགྱུར་རྨི་ལམ་གྱི་ལྟས་བཟང་ངན་འདྲི་བ་ཞིག་ཡོད་པ། གཞོན་ནུའི་ཚེ་ཅུང་ཟད་ཉམ་དམད་པར་གྱུར་པའི་དབང་གིས་ལྷ་རིས་ཀྱི་སློབ་དཔོན་ལེགས་པ་ཞིག་མ་འབྱོར་བར། ཡང་མེས་སངས་རྒྱས་ལྷ་དབང་པའི་སྐུ་ཚེ་སྨད་ཀྱི་སློབ་བུ་མཁར་རི་གདོང་དབོན་པོ་རྒྱ་བོ་ཞེས་པ་མཁས་པ་ཞིག་བྱུང་སྟེ། དེའིའང་སློབ་བུར་གྱུར་པ་འགྲུ་ནང་གི་གེ་ཡག་པའི་ལྷ་བཟོ་ཞིག་ལ་བཅར་ཏེ་བསླབ་སྦྱངས་བྱས་པས་ལྷ་རིས་འབྲིང་ཞིག་ཤེས་པ་བྱུང༌། དེ་སྐབས་འབྱོར་ལྡན་དོན་གཉེར་རྣམས་ཀྱི་ངོར་ལྷ་རིས་ཀྱི་སྒོ་ནས་འགྲོ་ཕན་རྒྱས་པོ་བྱུང་ཞིང༌། ཤེས་རབ་ཀྱི་ཕ་རོལ་ཏུ་ཕྱིན་པ་གཅོད་ཀྱི་ལྟ་སྒོམ་ལ་གོམས་འདྲིས་བྱས་ནས་རང་ཉིད་གཉན་ས་རྣམས་སུ་རི་འགྲིམ་མང་དུ་སོང་བ་དང་བྲོ་འཚལ་བ་གཞན་རྣམས་ཀྱང་རི་ཁྲིད་བྱས་པས་ཕན་སྐྱེད་ཆེན་པོ་འབྱུང་བ་ཞིག་སྟེ།
རཏྣ་གླིང་པ་དང་མངའ་བདག་ཉང་ལུགས་ལ་སོགས་པ་གཏེར་ཆོས་ཀྱི་བཅའ་འདོན་ཡང་འགའ་རེ་ཤེས་པ། གཞན་ཡང་ཕན་བྱེད་ཀྱི་སྔགས་རྫས་རྟེན་འབྲེལ་ཚུན་གྱིས་ཀྱང་གཞན་ཕན་ལྷུར་ལེན་པ་ཞིག་གོ ། དེ་ལ་མཆིས་བྲང་དང་པོ་བླངས་པ་ཞིག་ལ་རིགས་བརྒྱུད་ཚེ་དབང་རྡོ་རྗེ་ཞེས་པ་ལྷ་རིས་ཅུང་ཟད་ཤེས་པ་ཞིག་བྱུང༌། ཕྱིས་སུ་རབ་ཏུ་བྱུང་ནས་དགེ་སློང་གི་རྣམ་པ་ཅན་བསོད་ནམས་བྱམས་པ་ཞེས་པ་འཇིག་རྟེན་ལ་ཤུགས་ཆེ་བ་ཙམ་ཞིག་གྱུར། མཆིས་བྲང་དེ་དུས་འཛིན་གྱི་དབང་དུ་སོང་ནས། ཕྱི་མ་ཞིག་བླངས་པ་དེའི་རུས་ནི་ཨ་ཐང་པ་ཞེས་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལ་སོགས་པ་ལྷ་ཆོས་ཀྱི་རྟེན་བཞེངས་མང་པོའི་སྦྱིན་བདག་ཏུ་གྱུར་པ་དེའི་རིགས་ཀྱི་ནང་གསེལ་ཡུལ་བེའུ་སྒང་དུ་ཡོད་པའི་ཨ་བརྟན་ཅན་གྱི་བུ་མོ་བུ་ཆོག་ཅེས་བྱ་བ། བླ་མ་དང་དཀོན་མཆོག་མཆོད་བསྟོད་བྱེད་པ་ལ་ཤིན་ཏུ་དགའ་ཞིང༌། རྟེན་གསུམ་ལ་ཕྱག་འཚལ་དང་བསྐོར་བར་བརྩོན་པ། སྡུག་ཕོངས་ཅན་ལ་བྱམས་ཤིང་བཟའ་བཏུང་ཚིམ་པར་སྟེར་བ། མ་ཎི་འབྲུ་དྲུག་གི་བཟླས་བརྗོད་ལྷུར་ལེན་པ་ཞིག་སྟེ།
དེ་ལས་རིགས་བརྒྱུད་གཉིས་སྐྱེས་པའི་དང་པོ་ནི་མཁའ་འགྲོ་སྐྱབས་ཞེས་པ་ལྷ་རིས་དང་ཡི་གེ་འདྲི་ཀློག་དང་གཏེར་ཆོས་རྣམས་ཀྱི་བཅའ་འདོན་འགའ་ཞིག་ཤེས་པ་ཞིག་ཡོད་པ་ཁྱིམ་བདག་ཏུ་བཞག་གོ ། ཕྱི་མ་ནི་དཀོར་རྫས་བུ་ལོན་ཅན་མང་པོའི་ལྟོ་གོས་ཀྱི་འཚོ་བ་པ་བླ་མའི་གཟུགས་བརྙན་འཆང་བའི་གྱི་ན་བ་གང་ཡིན་པ་རང་ཉིད་དོ། ། དེ་དག་ལ། འཕགས་པ་ཕྱག་ན་པདྨས་བྱང་ཆུབ་ཀྱི། ། སྤྱོད་པ་རྒྱ་མཚོས་སེམས་ཅན་སྨིན་པའི་སླད། ། སྒྱུ་འཕྲུལ་དྲྭ་བ་ཡལ་གའི་རི་དྭགས་རིགས། ། མཆེད་པ་བོད་ཡུལ་མི་རྒྱུད་དཔག་བསམ་ཤིང༌། ། སྐྱ་བསེངས་བུ་ལྔ་སྡེ་དང་བཅས་པ་ཡིས། ། སྒྲ་ངན་དཔུང་ཚོགས་བཅུ་གཉིས་གཤིན་རྗེའི་ཁར། ། བཏབ་པའི་ལྷག་མ་བྲེལ་བྲེལ་འཕྱན་པ་འགའ། །
གངས་ལྡན་སུལ་དུ་ཡིབས་པའི་རིགས་ཀྱང་སྨྲེང༌། ། ནང་གསེལ་ཞང་པར་གྲགས་པའི་ལྕུག་ཕྲན་དག ། རིག་པར་སྒྲིན་པའི་ལོ་འདབ་སྟུག་པོའི་ཁྲོད། ། ལེཾགས་པར་བཤཾད་པཾའི་གེ་སར་ཅང་ངོམ་པའི། ། གཙུག་ལག་མཁས་པའི་འདབ་སྟོང་དགོད་པ་བྱུང༌། ། མཚན་བཟང་དཔེ་བྱད་བརྒྱན་པ་རྒྱལ་བའི་སྐུ། ། དངོས་མཇལ་སྐལ་བ་མ་སྦོམ་གདུལ་བྱའི་ངོར། ། ལྷཾ་རིཾས་དབང་པོར་སྤྲུལ་ནས་གང་འཚམ་གྱི། ། གཟུགས་བརྙན་བསྐྲུན་པས་འགྲོ་བ་ཡང་དག་དྲངས། ། ངཾག་གི་དབཾང་ཕྱུག་བྱིན་རླབས་དྲོད་གཤེར་གྱིས། །
བསྐྱེད་པའི་རིགས་བརྒྱུད་མ་ཉམས་དཔྱིད་ཀྱི་དཔལ། ། སྨན་འདོགས་རིག་པའི་མྱུ་གུ་སྟོབས་བདོ་ཞིང༌། ། དགེ་ཆོཾས་མེ་ཏོག་འཕེཾལ་བའི་ཡ་མཚན་འཛིན། ། རྣམ་འདྲེན་བཞི་པའི་བཀའ་ལུང་མཐའ་ཀླས་ཆོས། ། མཚན་ཉིད་མེད་སྟོན་ཤེས་རབ་ཕ་རོལ་ཕྱིན། ། སྟོང་ཕྲག་བརྒྱ་པའི་འདྲི་ཀློག་གཏོང་བའི་ལག ། དཔག་བསམ་ལྟ་བུར་རྐྱོང་བ་ཨཾ་ཐཾང་པཾ། ། ཆོ་རིགས་མ་རྨས་བུ་མོའི་ཀོ་ཀི་ལ། ། དགེ་སེམས་སྤྲིན་གྱི་ཆར་རྒྱུན་འཐུངས་དགའ་དེ། ། ལང་ཚོས་རྒྱགས་པའི་རྒྱང་གླུ་སྙན་དགུ་ཡིས། །
རྩེ་དགས་མ་ཆོཾག་བར་སྲིད་མགྲོན་དུ་བོས། ། ཞེས་སོ། ། གསུམ་པ་ནམ་གྱི་དུས་སྐྱེས་པའི་གནམ་ལོ་ནི་བདག་ཅག་གི་སྟོན་པ་བླ་ན་མེད་པ་བཅོམ་ལྡན་འདས་ཤཱཀྱ་སེང་གེ་དེ་ཉིད་ཛམྦུའི་གླིང་འདིར་རྣམ་བྱུང་ས་འབྲུག་གི་ལོར་བཀྲ་ཤིས་པའི་དགེ་མཚན་བྱེ་བའི་ཚོགས་དང་ཆབས་ཅིག་མངོན་པར་བལྟམས་ནས་བགྲང་གཞི་སུམ་སྟོང་དང་དགུ་བརྒྱ་བརྒྱད་ཀྱིས་སྔོན་དུ་བརྒལ་བ་རབ་བྱུང་བཅུ་གཉིས་པའི་ནང་གསེལ་ལེགས་སྦྱར་གྱི་སྐད་དུ་ཨཱི་ཤྭ་ར་སྟེ། སྟོད་འགྲེལ་ལས་དབང་ཕྱུག་ནན་པ་ཞེས་པ། མ་ཧཱ་ཙི་ནའི་སྐད་དུ་ཧིང་ཚིང༌། ལྗོངས་འདིར་དབང་ཐང་དང་བསྟུན་པའི་མིང་ནི་ཕྱིན་ཟའི་ཁྱུ་མཆོག་སྟེ། སྲོག་ཁམས་འོད་སྲུངས་བྱིན་གྱི་དཀྱིལ་འཁོར། ལུས་དང་ཀླུང་རྟ་མཐུན་པར་ཉལ་འགྲོའི་རྒྱུན། ཕོ་བྲང་གླིང་དགུའི་དབུས་ཀྱི་རྒྱལ་པོ་ཡབ་ལྷ་གདལ་དྲུག་དངུལ་དཀར་ལང་ཚོ་ཅན་གྱིས་རྩེན་པ། སྲོག་དབང་ཁོང་ནོང༌།
དྲང་སྲོང་བླ་མའི་ཀླུང་དང་ལྡན་པ། འབྱུང་བ་བཞི་ལྡན་གྱི་བགྲང་གཞི་ཤར་བའི་དུས་དེར་སྙོམ་ལས་ཆེན་པོའི་རྣལ་འབྱོར་གྱི་དབང་ཕྱུག་གང་ཡིན་པ་དེ་སྐྱེས་པར་མངོན་ནོ། ། འོན་ཀྱང་ཟླ་དུས་ཚེས་གྲངས་ལ་སོགས་པ་ཅི་ཡིན་ནི་རང་གཞན་སུས་ཀྱང་འདྲི་གཏུགས་མ་བྱས་འདུག་པས་མ་ངེས་ཤིང༌། མངལ་དུ་ཉིང་མཚམས་སྦྱར་ནས་བཙས་དུས་སོགས་སུ་ཕ་དེ་ལ་དགེ་བའི་རྨི་ལྟས་བཟང་པོ་བྱུང་ཞེས་གཞན་འགར་ཇ་ཆང་གི་གྲལ་དུ་སྨྲས་ཚོད་འདུག་མོད་དེ་དག་ཀྱང་སྔར་ནས་ཚེ་དུས་ཀྱིས་བསྐལ་པའི་གཏམ་རྫུན་གཅིག་ཏུ་བརྒྱུད་པ་མང་པོས་ཉེས་པ་སོགས་པའི་རྒྱུ་ལས་དགོས་པ་མ་མཆིས་པས་མ་བྲིས་ཤིང༌། བུས་པའི་དུས་ནས་ལུས་ལ་སྣམ་བུ་དམར་སེར་གང་རིགས་ལས་དཀར་པོ་བགོར་མི་བཏུབ་པའི་བསླབ་བྱ་ནན་ཏན་བྱས་འདུག་ཀྱང་རྨི་ལྟས་གང་བྱུང་ན་ཕ་མ་གཉིས་ཀ་ལ་དགོས་པ་ཆུང་བར་བསམས་ནས་རང་གིས་ནི་འདྲི་བརྩད་ཅི་ཡང་མ་བྱས། བཙས་དུས་སུ་ལྷན་སྐྱེས་ཀྱི་ཤ་མ་བླ་གོས་ཀྱི་སྟབས་སུ་གོན་པའི་དགེ་སློང་གི་རྣམ་པ་ཅན་ཞིག་འདུག་པས་བནྡེ་ཞིག་འོང་བར་ངེས་ཞེས་མ་དང་གྲོགས་བྱེད་མ་གཉིས་ཀས་གླེང་བ་ཐོས། ཁོ་བོ་སྐྱེས་པའི་ལོ་དེའི་སྔ་རོལ་རྣམས་སུ་ཆོས་འཁོར་དཔོན་ངག་དབང་ལས་ཚོགས་ཞེས་བྱ་བ་ཞིག་དང་ས་དཀར་བ་གྲུབ་མཐའི་ཞེན་རུས་ལྟ་བུས་མ་འགྲིགས་པའི་མཐར་རྩོད་གཞི་ཆེན་པོ་བྱུང་སྟེ། ས་དཀར་ནས་བདག་ཆེན་ཀུན་དགའ་ལེགས་པའི་གསེར་གདུང་ཆེན་པོ་ལའང་ཆོས་འཁོར་བས་བཀའ་བཀྱོན་ཕབ་སྟེ་བཤིག་དབྲལ་བྱས། ཆོས་འཁོར་དུ་གདན་དྲངས་ཤོར་བ་དང་དམག་བྱས་པ་སོགས་སྨྲ་མཆུ་ཆེན་པོ་ཐུག་ཡོད་པར། ལོ་དེར་བྱང་གི་མཚོ་སྔོན་ཁ་ནས་སོག་པོ་ཨོར་ཇུས་ཞེས་པ་གདན་དྲངས་ནས་ས་དཀར་དུ་བཞུགས་ཏེ།
གཏམ་བཤད་བྱས་པར་ས་དཀར་བས་བདེན་པར་ཟིན། ཕྱིན་ཆད་ཕན་ཚུན་གཉིས་ཀ་ནས་ཞི་འཁོན་ཡིད་བཞག་བྱེད་མི་ཆོག་པའི་བཅད་པར། དཔོན་གྱི་མཁར་དཀར་དུ་ས་དཀར་བའི་དགེ་འདུན་རྣམས་འཚོགས་ནས་ཚེ་དཔག་མེད་ལྷ་དགུའི་ཆོ་ག་ཉི་མ་བདུན་དུ་སྐུ་རིམ་འཛུགས་པའི་བསྙེན་བཀུར་ཡོན་འབུལ་སྟོབ་པའི་ཡོན་མཆོད་བཟང་པོར་བསྒྲིགས། གསེར་གདུང་ཆེན་པོ་ཡར་སྤྱན་དྲངས་ནས་སྔ་མཁོར་བཞུགས་སུ་གསོལ་བ་སོགས་ལེགས་འདུམས་བགྱིས་ཏེ་ཡུལ་ཁམས་བདེ་བའི་སྒོ་དང་པོ་བྱེ་བ་ལྟ་བུ་བྱུང་བ་དང༌། ལོ་ཐོག་ཀྱང་ལེགས་རབ་ཞིག་ཏུ་བྱུང་བ་འདྲའོ། ། དེ་དག་ལ། གངས་ལྡན་རི་བའི་བསོད་ནམས་ཡངས་པའི་མཁའ། ། དང་པོའི་སངས་རྒྱས་རྒྱུད་ཆེན་ཉིན་མོར་བྱེད། ། བྱིན་རླབས་འོད་སྟོང་ལྷམ་མེར་ཤར་བ་ནས། ། རབ་བྱུང་ཉི་མའི་ནང་གསེལ་བགྲང་བའི་གཞི། །
འཚོ་བ་སྲ་བརྟན་རང་བཞིན་ནམ་མཁའི་རྔ། ། ལུས་དབང་གཞོམ་བྲལ་གནམ་ལྕགས་རྡོ་རྗེའི་ཁམས། ། གྲུབ་པའི་སྐྱེས་བུར་ཀླུང་གི་ཡོན་ཆབ་སྟོབས། ། མཐིང་རྗེ་གསུམ་གྱིས་གླིང་དབུས་རྩེན་པའི་ཚེ། ། མ་བོས་འཁོར་བ་མཐའ་མེད་སྐྱེ་བའི་སྒོར། ། ཁ་དོག་བསྒྱུར་མིན་དམར་བའི་བླ་གོས་བཅས། ། ཁས་བླངས་མ་བྱས་བཅས་པའི་བརྟུལ་ཞུགས་འཆང༌། ། དཀོར་ཟས་བཟའ་བའི་ཨོ་རྫོབ་དང་པོ་འགྲིགས། ། སྙིང་ནས་བརྩེ་བའི་དྲིན་ཆེན་ཕ་མའི་བློ། ། གཏི་མུག་གཉིད་དུ་དབང་མེད་ཡུར་བའི་ཚེ། །
འཁྲུལ་སྣང་རྨི་ལམ་བསྒུགས་པའི་ལྟད་མོ་ཡང༌། ། ཁྱད་གཞི་མེད་པའི་ཁྱད་ཆོས་གཏམ་དུ་བསྒྲགས། ། འོན་ཏེ་མི་གནས་མྱ་ངན་འདས་པའི་ས། ། མངོན་དུ་བགྱིས་མིན་དེ་སྲིད་རིགས་དྲུག་ཏུ། ། སྐྱེ་འཆི་བདེ་སྡུག་ཚོར་བ་མྱོང་བའི་ཚུལ། ། ཡེ་ཤེས་དག་པའི་སྨྱུ་གུས་འདྲིར་མི་ལྡང༌། ། ཞེས་ཆོས་སྨྲ་བ་བནྡེ་ཚུལ་ཁྲིམས་རིན་ཆེན་དུ་བོད་པའི་སྐྱེ་བ་ཕལ་པའི་རྐང་འཐུང་དགེ་སྡིག་འདྲེན་མའི་ལས་ཀྱི་ཡལ་ག་ཕན་ཚུན་དུ་འཛིངས་པར་བདེ་སྡུག་གི་ལོ་འདབ་དུས་ཀྱི་རྒྱལ་མོས་རེ་མོས་སུ་བསྒྱུར་བའི་ཚུལ་མཆིད་པ་ལས། གང་དུ་སྐྱེ་བ་བླངས་པའི་སརྒ་སྟེ་དང་པོའོ།། །། སྲིད་པ་རྡུལ་གྱི་གཎྜ་རུ། ། བུ་ཆུང་རྩེ་འཇོར་སྣ་ཚོགས་གཟུགས། །
བྲིས་པའི་ལྟད་མོས་རྒན་པོ་ཡི། ། བློ་ཡང་བྱིས་པ་བཞིན་དུ་འདྲིད། ། གཉིས་པ་གཞོན་ནུའི་སྤྱོད་པར་བརྟག་པ་ལ། སྔོན་གྱི་སྐྱེ་བ་བརྟག་པ། ད་ལྟའི་གཞོན་ནུའི་རོལ་རྩེད་ལ་བརྟག་པ་གཉིས་ལས། དང་པོ་ནི། དེ་ལྟར་སྐྱེས་པ་ནས་བཟུང་སྟེ་དྲིན་ཆེན་གྱི་མ་དེས་བསམ་པ་ཤིན་ཏུ་འཚེང་བ་ནི། དཔེར་ན་དབུལ་པོའི་ལག་པར་དགོས་འདོད་འབྱུང་བའི་ཡིད་བཞིན་གྱི་ནོར་བུ་རྙེད་པས་ཀྱང་བརྒྱ་སྟོང་ཕྲག་མང་པོའི་ཆར་ཡང་ཕོད་པ་མིན་པའི་དགའ་བས། ཉིན་མོར་སྣ་ཚོགས་རྣམ་གཡེང་གི་དགའ་བ་དང༌། མཚན་དུས་གཉིད་ཀྱི་བདེ་བ་བཅས་མྱོང་བའི་གོ་སྐབས་དང་བྲལ་བར་འདི་ཕྱིའི་དོན་ཐམས་ཅད་བུ་གཅིག་པུ་ཡོད་པས་ཆོག་པའི་འདུ་ཤེས་ཀྱིས་གཅེས་པར་བསྐྱངས་ཤིང་ཕན་གདགས་པའི་དྲིན་ལ་བསམས་ན་སྟོང་གསུམ་ཡངས་པའི་ཁོངས་རིལ་པོ་རིན་ཆེན་གསེར་གྱི་ཕྱེ་མས་ཕྱུར་བུར་གཏམས་ཏེ་བསྐལ་པར་བསབས་ཀྱང་འཚོབ་ཏུ་མ་མཆིས་ཀྱང༌།
ད་ལྟ་ནི་མ་རང་ཉིད་སྡུག་བསྔལ་ཇི་ལྟ་བུ་ལ་ལོངས་སྤྱོད་ཀྱིན་ཡོད་ནའང་དྲན་ཚོར་ཙམ་ཡང་མེད་པ་འདིས་ཤིན་ཏུ་འཚེང་འདུག་གོ ། དེ་ནས་བསྐྱེད་དུ་བསྲིང་བར་འོས་པའི་ཉེར་སྤྱད་ཕུན་སུམ་ཚོགས་པའི་སྒོ་ནས་བསྐྱེད་དུ་བསྲིངས་སོ། ། གང་གི་ཚེ་བདག་གི་ཁུ་བོ་བགྲེས་པོ་སོགས་འགའ་ཞིག་གིས་སྔོན་གྱི་ཡང་མེས་བླ་མ་སངས་རྒྱས་ལྷ་དབང་པ་དེ་སྐུ་མྱ་ངན་འདའ་ཁར་གྲྭ་ཁང་འདིར་ད་དུང་སྐྱེ་བ་ལན་གཅིག་བླང་བར་འདུག་གོ་ཞེས་ལུང་བསྟན་བཀའ་ཆེམ་དུ་བཀོད་པའི་གནའ་གཏམ་གྱི་དབང་དུ་བྱས་ཚེ་དེ་ཉིད་ཀྱི་སྐྱེ་བའི་སྒྱུ་འཕྲུལ་པ་ཡིན་པའང་གླེང་གིན་འདུག རང་གིས་ནི་འདི་ཡིན་དང་འདི་མིན་ཞེས་པའི་མངོན་མཁྱེན་དང་རྨི་མཐོང་གི་མེ་ལོང་གཉིས་ཀའང་བག་མེད་པའི་གཉིད་དུ་འཐུམས་པའི་ཚེ་ཤེས་བྱའི་སྒྲིབ་པ་དང་ཉོན་མོངས་པའི་སྒྲིབ་པའི་ཆོམ་རྐུན་གཉིས་ཀྱིས་བརྐུས་པས་ཅི་ཡིན་གང་ཡིན་ཡང་ཤེས་པར་མི་འདུག་གོ ། འོན་ཀྱང་རྒྱལ་སྲས་ཞི་བའི་ལྷས། རྒྱ་མཚོ་གཅིག་གནས་གཉའ་ཤིང་གི ། བུ་གར་རུས་སྦལ་མགྲིན་ཆུད་ལྟར། ། མི་ཉིད་ཤིན་ཏུ་ཐོབ་དཀའ་གསུངས། ། ཞེས་འབྱུང་བའི་མི་ལུས་སྐྱོན་མེད་ཅིག་ཐོབ་ཅིང་ཐོབ་པའི་ནང་ནས་ཀྱང་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ་བ་སོགས་དལ་འབྱོར་གྱི་ལུས་ཐོབ་པ་ལ་བསམས་ན། དེའི་རྒྱུར་གྱུར་པའི་དགེ་བའང༌།
སྦྱིན་པ་གཏོང་བ་སོགས་དགེ་བ་སྣ་རེ་ཙམ་གྱིས་མི་འགྲུབ་པའང༌། འཕགས་པ་ཀླུ་སྒྲུབ་ཀྱིས། སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། ། སྦྱིན་པས་ལོངས་སྤྱོད་ལྡན་ཡང་ངན་འགྲོར་འགྲོ། ། ཞེས་གསུངས་པའི་ལས་ཀྱི་རྒྱུ་འབྲས་ལ་དཔགས་ན། སྐྱེ་བ་སྔོན་མ་དེར་ཚུལ་ཁྲིམས་བསྲུངས་པའམ། དགེ་བ་སྟོབས་ལྡན་ཞིག་གི་རྒྱུས་འཕངས་པ་ཞིག་ཡིན་ལས་ཆེ་སྙམ། དེ་རྗེས་བསམ་མནོ་ཟིན་ཙམ་གྱི་ཚེ། ཉལ་བའི་རྨི་ལམ་དུ་བར་སྣང་ན་སྤྲིན་འཁྲིགས་པའི་གསེབ་ན་ཁྲོ་ཞལ་ཅན་གྱི་ལྷ་ཚོགས་མཆེ་བ་ཤིན་དུ་རིང་པོར་གཙིགས་པ་དང་ཁྱུང་དང་སྦལ་བ་ལ་སོགས་པའི་གདོང་བརྙན་ཅན་གྱི་རྣམ་པ་མང་དུ་ཡོད་པ། ཐམས་ཅད་ཀྱང་སྐུ་སྨད་སྤྲིན་རུམ་དུ་ནུབ་པ།
འཇིགས་པའི་རྣམ་པ་ཅན་མང་པོས་རྒྱལ་མཚན་འཕྱར་བ་དང་མདུང་དང་མདའ་བསྣུན་པ་དང་བེ་ཅོན་དང་གློག་གི་ཞགས་པ་ཐོགས་པ། སྐར་མདའ་འཕེན་པའི་རྣམ་པ་ཅན་ལ་སོགས་པས་བསྐོར་བའི་གཙོ་མོ་སྲིན་གཟུགས་ལྟར་ཁྲོས་པ། ཕྱག་བཞིའམ་དྲུག་ཙམ་ཡོད་པའི་རྣམ་པ་ཅན་གསལ་པོར་མཐོང༌། ཡང་དེ་དུས་ནི་བཟང་ངན་གྱི་རྟོག་པ་ཅི་ཡང་མ་ཤར། ཕྱིས་སུ་ངེད་རང་གི་ལྷ་དཔེའི་ནང་དུའང་དེ་འདྲ་འགའ་རེ་ཞིག་འདུག དེ་དག་ཇི་ལྟ་བ་བཞིན་ཡོད་པའི་བྲིས་ཐང་ཞིག་སྔར་བླ་མ་སངས་རྒྱས་སྙན་པའི་གདན་ས་ཡིན་པ། ད་ལྟ་སྙན་པ་དཔོན་ཚང་གིས་བདག་གིར་བྱས་པའི་ལྷ་ཁང་དེའི་ནང་དུ་བཤམས་འདུག་པ་མཐོང་མ་ཐག་ཏུ་སྔར་ཆུང་ངུའི་དུས་ཀྱི་རྨི་ལམ་དེ་དུར་གྱིས་དྲན་པ་ཞིག་བྱུང༌། བྲིས་ཐང་དེ་ནི་ཀར་ལུགས་ཀྱི་མགོན་པོ་བེར་ནག་གི་འཁོར་ནག་པོ་ཡབ་ཡུམ་གྱི་ལྷ་ཚོགས་ཤིག་ཡིན་འདུག དེ་ལྟར་ན་འཁོར་བར་སྐྱེ་བ་གྲངས་མེད་པ་ཞིག་བླངས་པ་གོར་མ་ཆག་མོད། སྐབས་ཤིག་ཏུ་ཆོས་ལུགས་ཀར་བརྒྱུད་པ་ཡིན་པ་ལ།
དེའི་བསྟན་སྲུང་ཆོས་སྐྱོང་བ་རྣམས་ཀྱིས་རྟག་ཏུ་བསྲུང་ཞིང་སྐྱོབ་པ་ཞིག་གི་སྐྱེ་བའང་བླངས་པའི་བག་ཆགས་སུ་མངོན་ནོ། ། གཞན་ཡང་མཁན་ཆེན་ཐམས་ཅད་གཟིགས་པ་བཀྲཾ་ཤིཾས་ལྷུཾན་གྲུཾབ་པའི་ཞལ་སྔ་ནས་ཀྱང་རང་རེ་རྣམས་ཀྱང་ཇོ་བོ་རྗེའི་སྐབས་སུའང་ཡོད་ཚུལ་འདི་དང་འདི་ཞེས་གསུངས་ཀྱང་ཞལ་ཀྱལ་ལྟ་བུའི་ཚུལ་གསུངས་པས་མ་བྲིས། དེའི་སྐུ་དབོན་འཇམ་དབྱངས་ཆོས་ཀྱི་བླ་མ་སཾངས་རྒྱསཾ་ཡེཾ་ཤེཾས་པ་དེ་རྒྱུན་དུ་མནལ་ལམ་ཤིན་ཏུ་གསལ་པོར་འབྱུང་བ་བཞུགས་པས། ལན་གཅིག་སྡེ་དགེ་དགོན་ཆེན་དུ་སྐུ་མཚམས་དམ་པོ་ཞིག་བཞུགས་པའི་སྐབས་ཀྱི་ཐུན་མཚམས་སུ་བདག་གིས་དེར་ཕྱིན་པས། རྗེའི་ཞལ་ནས་ཁྱོད་སློབ་དཔོན་འཇཾམ་དཔཾལ་གྲཾགས་པཾའི་རྣམ་འཕྲུལ་ཞིག་ཡིན་འདུག མདང་གི་མཚན་གང་རིང་མོའི་རྨི་ལམ་དུ་སློབ་དཔོན་འཇམ་དཔལ་གྲགས་པའི་འབྱོན་བཞུད་དང་མཛད་པ་ལ་སོགས་པའི་ལོ་རྒྱུས་ཤིན་ཏུ་མང་པོ་ཞིག་གི་སྒྲོགས་གླེང་བྱེད་པའི་སྣང་བ་བྱུང་བས་དེ་རིང་ཁྱོད་མིན་པ་སུའང་མ་བྱུང་བས་སོ། ། ཞེས་གསུངས་ཀྱང་སྟེས་དབང་གི་ལོ་རྒྱུས་དེ་འདྲས་གོང་མ་རྣམས་དམན་སར་འདྲེན་པ་དང་རང་རྒྱུད་ལ་ཉེས་སྒྲིབ་གསོག་པའི་རྒྱུ་ལས་ཅི་ཞིག འོན་ཏེ་དེ་དང་ཆ་མཐུན་པ་སྔར་གཞོན་ནུའི་སྐབས་ཡི་གེ་འགྱུར་ཀློག་དང༌། བསྡོམས་དེད་གཉིས་ཀའི་སྐབས་སུ་ཟླ་བ་སྒྲོན་མའི་མདོའམ་ཏིང་ངེ་འཛིན་རྒྱལ་པོའི་མདོ་སྡེའི་སྟེང་ནས་བསླབ་བྱུང་བའི་ཚེ་མདོ་དེ་ཚར་གཉིས་གསུམ་ཙམ་ཐོན་པ་དང༌། ཕྱིས་སུ་ས་སྐྱོང་བསྟན་པའི་སྦྱིན་བདག་ཆེན་པོ་ནས་བསྟན་བཅོས་འགྱུར་རོ་འཚལ་པར་དུ་འཁོད་པའི་ཚེ་ཞུས་དག་བྱེད་པའི་སྐབས་དེར།
ང་རང་གིས་ཞུ་དག་འདོན་རྒྱུར་པོ་ཏི་གང་འབྱོར་ཞིག་བླངས་པ་ནའང་མདོ་སྡེ་ཏིང་ངེ་འཛིན་རྒྱལ་པོའི་འགྲེལ་པ་སློབ་དཔོན་འཇམ་དཔལ་གྲགས་པས་མཛད་པ་དེ་ལག་ཏུ་འབྱོར་བྱུང་བ་སྔར་ཡིག་ཀློག་བསླབ་པའི་གནས་སྐབས་དེ་རྗེས་སུ་དྲན་པས་སེམས་དགའ་བ་དང་སྐྱོ་བ་ཅིག་ཅར་དུ་བྱུང་ནས། ཞུས་དག་ཚར་གཅིག་འདོན་རྒྱུ་བྱུང་བ་རྣམས་ལ་བསམས་ན་འོས་ཉེ་ཙམ་འགྲིགས་པ་ལྟར་བྱུང་ཡང༌། ལེགས་པར་བཤད་པ་རིན་པོ་ཆེའི་གཏེར་ལས། བླུན་པོའི་བྱ་བ་ལེགས་གྱུར་ཀྱང༌། ། སྟེས་དབང་ཡིན་གྱི་བསྒྲུབས་པས་མིན། ། སྲིན་བུའི་ཁ་ཆུ་དར་སྐུད་དུ། ། འགྲོ་བ་མཁས་ནས་བྱུང་མ་ཡིན། ། ཞེས་འབྱུང་བ་ལྟར་སྟེས་དབང་གིས་དེ་བཞིན་འབྱུང་བའང་མཐའ་གཅིག་ཏུ་མ་ངེས་ཤིང༌། གཅིག་ཏུ་ན་དགག་ཏུའང་མ་མཆིས་ཏེ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་བསྐྱེད་དང་སྨོན་ལམ་ཚད་ལས་འདས་པའི་དབང་དུ་བྱས་ན་རྒྱལ་བ་དང༌།
རྒྱལ་བའི་སྲས་དང༌། ཉན་ཐོས་དང༌། རང་སངས་རྒྱས་དང༌། ལེགས་བྲིས་དང༌། གདེངས་ཅན་དང་མིའི་དབང་པོ་ལ་སོགས་པའི་སྐྱེ་བ་ལེན་པ་ནས་གྲུ་དང་གཟིངས་དང་ཟམ་པ་དང་གླིང་དང་གནས་མལ་ལ་སོགས་པའི་རྣམ་པར་བསྟན་ནས་སེམས་ཅན་གྱི་དོན་དུ་འགྱུར་བར་ཐུགས་བསྐྱེད་པའི་ཚུལ་ལ་དཔགས་ན། ངོས་བཟུང་དེ་ལྟར་བགྱིས་ཀྱང་འགལ་བར་མི་འགྱུར་བའང་ཡོད་དེ། སྤྱོད་འཇུག་ལས། བདག་ནི་མགོན་མེད་རྣམས་ཀྱི་མགོན། ། ལམ་ཞུགས་རྣམས་ཀྱི་དེད་དཔོན་དང༌། ། བརྒལ་འདོད་རྣམས་ལ་གྲུ་དང་ནི། །
གཟིངས་དང་ཟམ་པ་ཉིད་དུ་གྱུར། ། གླིང་དོན་གཉེར་ལ་གླིང་དང་ནི། ། གནས་མལ་འདོད་ལ་གནས་མལ་དང༌། ། བདག་ནི་ལུས་ཅན་བྲན་འདོད་པ། ། ཀུན་གྱི་བྲན་དུ་འགྱུར་བར་ཤོག ། ཡིད་བཞིན་ནོར་དང་བུམ་པ་བཟང༌། ། རིག་སྔགས་གྲུབ་དང་སྨན་ཆེན་དང༌། ། དཔག་བསམ་གྱི་ནི་ཤིང་དག་དང༌། ། ལུས་ཅན་རྣམས་ཀྱི་འདོད་འཇོར་ཤོག ། ས་སོགས་འབྱུང་བ་ཆེན་པོ་དང༌། །
ནམ་མཁའ་བཞིན་དུ་རྟག་པར་ཡང༌། ། སེམས་ཅན་དཔག་ཏུ་མེད་པ་ཡི། ། རྣམ་མང་ཉེར་འཚོའི་གཞིར་ཡང་ཤོག ། དེ་བཞིན་ནམ་མཁའི་མཐས་གཏུགས་པའི། ། སེམས་ཅན་ཁམས་རྣམས་རྣམ་ཀུན་དུ། ། ཐམས་ཅད་མྱ་ངན་འདས་བར་དུ། ། བདག་ནི་ཉེར་འཚོའི་རྒྱུར་ཡང་ཤོག ། ཅེས་བླ་ན་མེད་པའི་བྱང་ཆུབ་ཏུ་ཐུགས་བསྐྱེད་པའི་སྨོན་ལམ་གྱི་མཐུ་ལས་དེ་ལྟ་བུའི་གཟུགས་ཀྱི་རྣམ་པ་སྣ་ཚོགས་པའི་སྒོ་ནས་ཀྱང་སེམས་ཅན་གྱི་དོན་འབྱུང་དགོས་ཏེ། དེ་ལྟ་མིན་ན་བྱང་ཆུབ་སེམས་དཔས་སྨོན་ལམ་བཏབ་པ་དོན་མེད་དུ་འགྱུར་བའི་ཕྱིར་རོ། ། དེར་མ་ཟད་དེ་བཞིན་གཤེགས་པ་རྣམས་ཐབས་ལ་མཁས་པ་དང༌།
སེམས་ཅན་ཡོངས་སུ་སྨིན་པར་བྱ་བའི་ཕྱིར་མཆོག་དང་དམན་པའི་སྤྲུལ་པ་སྣ་ཚོགས་པ་བསྟན་པའི་སྒོ་ནས་སེམས་ཅན་གྱི་དོན་མཛད་དགོས་པས་ཀྱང་དགག་ཏུ་ཡོད་པ་མ་མཆིས་ཏེ། སངས་རྒྱས་ཀྱི་སྟོངས་བསྐྱེད་པའི་ཆོ་འཕྲུལ་རྣམ་པར་བསྟན་པ་ལས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ལེགས་སོ་ལེགས་སོ། ། ཀྱེ་རྒྱལ་བའི་བུ་དག་དེ་བཞིན་གཤེགས་པའི་ཐབས་མཁས་པ་དང༌། སེམས་ཅན་ཡོངས་སུ་སྨིན་པར་བྱ་བ་ནི་མང་ངོ༌། ། སེམས་ཅན་རྣམས་ཀྱི་བསམ་པ་ཇི་ལྟ་བུ་དང༌། ཇི་ལྟར་འདུལ་བ་དང༌། དགེ་བའི་རྩ་བ་ཇི་ལྟ་བུ་དང༌། སེམས་ཅན་རྣམས་ཀྱི་མོས་པ་སྣ་ཚོགས་ཀྱི་སྤྱོད་པ་མཁྱེན་ནས་ཆོས་སྟོན་ཏེ།
སེམས་ཅན་ཁ་ཅིག་ནི་བྱང་ཆུབ་སེམས་དཔས་འདུལ། ཁ་ཅིག་ནི་ཉན་ཐོས་ཀྱིས་འདུལ། ཁ་ཅིག་ནི་རང་སངས་རྒྱས་ཀྱིས་འདུལ། ཁ་ཅིག་ནི་ལྷས་འདུལ། ཁ་ཅིག་ནི་བརྒྱ་བྱིན་གྱིས་འདུལ། ཁ་ཅིག་ནི་ཚངས་པས་འདུལ། ཁ་ཅིག་ནི་ཀླུས་འདུལ། ཁ་ཅིག་ནི་རྫུ་འཕྲུལ་ཆེན་པོས་འདུལ། ཁ་ཅིག་ནི་རྒྱལ་པོས་འདུལ། ཁ་ཅིག་ནི་ཏིང་ངེ་འཛིན་གྱིས་འདུལ།
ཁ་ཅིག་ནི་ཆོས་ཉན་པས་འདུལ། ཁ་ཅིག་ནི་ཆོ་འཕྲུལ་གྱིས་འདུལ། ཁ་ཅིག་ནི་དེ་བཞིན་གཤེགས་པ་མྱ་ངན་ལས་འདས་པས་འདུལ། ཁ་ཅིག་ནི་རིང་བསྲེལ་གྱིས་འདུལ། ཁ་ཅིག་ནི་མཆོད་རྟེན་བྱེད་དུ་འཇུག ཁ་ཅིག་ནི་གཙུག་ལག་ཁང་དང་སྐྱེད་མོས་ཚལ་བྱེད་དུ་གཞུག་པའི་དགེ་བའི་རྩ་བ་སྤྲོ་བ་བསྐྱེད་པས་འདུལ། ཁ་ཅིག་ནི་སྐུ་གཟུགས་བྱེད་དུ་གཞུག་པ་དང༌། རི་མོ་དང༌། གསེར་དང༌། དངུལ་དང༌།
ར་གན་གྱིས་སྐུ་གཟུགས་བྱེད་དུ་གཞུག་པའི་དགེ་བའི་རྩ་བ་ལ་སྤྲོ་བ་བསྐྱེད་པས་འདུལ། ཁ་ཅིག་ནི་དགེ་སློང་གི་དགེ་འདུན་ལ་མཆོད་པ་དང་བཀུར་སྟིར་བྱ་བའི་དགེ་བའི་རྩ་བར་སྤྲོ་བ་བསྐྱེད་པས་འདུལ། ཁ་ཅིག་ནི་མདོ་སྡེ་འདྲི་བ་དང༌། འདྲིར་གཞུག་པ་དང༌། བཀླག་པ་ལ་སྤྲོ་བ་བསྐྱེད་པས་འདུལ་ཞེས་བྱ་བ་ལ་སོགས་པ་དང༌། ཀྱེ་རྒྱལ་བའི་སྲས་དག་དེ་བཞིན་དུ། དེ་བཞིན་གཤེགས་པས་ཀྱང་སྡུག་བསྔལ་རྣམ་པ་སྣ་ཚོགས་ཀྱིས་བསྒྲིབས་པའི་སེམས་ཅན་རྣམས་དང༌། ཁམས་སྣ་ཚོགས་ཀྱིས་འདུལ་བའི་སེམས་ཅན་རྣམས་ཀྱི་སྤྱོད་པ་མཁྱེན་ནས་ཡོངས་སུ་མྱ་ངན་ལས་འདའ་ཡང་སྐྱེ་བར་ཡང་སྟོན། འཁོར་ལོས་སྒྱུར་བའི་རྒྱལ་པོར་ཡང་སྟོན། རྩེ་བ་དང༌།
དགའ་བ་དང༌། བུད་མེད་ཀྱི་བཞད་གད་དང༌། ཀུ་རེ་དང༌། དྲི་དང༌། ཕྲེང་བ་དང༌། དགའ་ཞིང་རྩེ་བ་ཡང་སྟོན། ཁྱིམ་ནས་འབྱུང་བ་དང༌། རབ་ཏུ་བྱུང་བ་དང༌། དཀའ་བ་སྤྱོད་པ་རྣམས་ཀྱང་སྟོན། བདུད་བཏུལ་བ་དང༌།
ཆོས་ཀྱི་འཁོར་ལོ་བསྐོར་བ་ནས། ཆོས་ཀྱི་སྤྲིན་ཆེན་པོའི་ཆར་འབེབས་པས་སེམས་ཅན་རྣམས་ཚིམ་པར་བྱེད་པའི་བར་ཡང་སྟོན། དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདས་ཀྱང་སྤྱོད་པ་སྣ་ཚོགས་ཀྱིས་རིང་བསྲེལ་མཆོད་པ་དང༌། མཆོད་རྟེན་དང༌། གཙུག་ལག་ཁང་དང༌། སྐུ་གཟུགས་བྱེད་དུ་གཞུག་པ་དང༌། རབ་ཏུ་བྱུང་བའི་ཕྱིར་ཁྱིམ་ནས་བྱུང་བ་དང༌། དགེ་སློང་གི་དགེ་འདུན་རྣམས་མཆོད་པ་དང༌། དམ་པའི་ཆོས་འདྲི་བ་དང་བཀླག་པ་དང་ཁ་ཏོན་དུ་བྱ་བ་ལ་སྤྲོ་བ་བསྐྱེད་པ་དག་གིས་ཀྱང་སེམས་ཅན་ཐམས་ཅད་ཐར་བར་མཛད་པ་དང༌། འཛིན་པ་དང༌།
བརྟུལ་ཞུགས་དང༌། སྡོམ་པ་དང་ཉེ་བར་གནས་པ་དང༌། དགེ་བསྙེན་གྱི་སྡོམ་པ་རྣམས་འཛིན་དུ་གཞུག་པའི་ཐབས་མཁས་པས་ཀྱང་སེམས་ཅན་རྣམས་ཐར་བར་མཛད་དེ། སེམས་ཅན་དམྱལ་བ་དང༌། དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་དང༌། མི་ཁོམ་པ་དང༌། ངན་སོང་དང༌། ངན་འགྲོ་ཐམས་ཅད་ལས་ཡོངས་སུ་ཐར་བར་མཛད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བཀོད་དོ་ཞེས་དང༌། ཀྱེ་རྡོ་རྗེ་ལས།
ང་ལས་འགྲོ་བ་ཐམས་ཅད་འབྱུང༌། ། ཞེས་སོགས་རྒྱ་ཆེར་གསུངས་པ་ལྟར་ན་མི་ཆོས་བླ་མའི་རྫུན་གྱི་ཉེས་པ་ཤིན་ཏུ་ཆེ་བ་ཞིག་ནི་མི་འབྱུང་ངམ། གལ་ཏེ་བྱུང་ན་ཡང་དེ་སྐད་དུ་གསུང་བ་པོ་དེ་དག་གིས་ཀྱང་བགོ་སྐལ་གྱི་ཆ་ཤས་རེ་བཞེས་སུ་ཉན་ན་དག་ཅུང་ཟད་ཡང་དུ་མི་འགྲོ་བ་མི་སྲིད་དམ་སྙམ་དུའང་སེམས་སོ། ། དེ་དག་ལ། བླང་དོར་གནས་ལ་རབ་རྨོངས་བུས་པའི་གཟུགས། ། ཐོབ་པའི་སྐྱེད་བྱེད་སྔོན་མེད་དགའ་བའི་རོས། ། ང་ལས་ནུ་བས་ལྷ་དབང་རྒྱལ་སྲིད་ཕྱེད། ། རང་དབང་བརྙེས་པའི་དཔལ་ལ་ཕྲག་དོག་བྱས། ། རྩྭ་ལྡུམ་ཁ་འབུས་ལུས་ཅན་སོས་ཀྱི་མས། ། ཉི་གཞོན་དུས་ཀྱི་རང་དྲོད་འཇམ་པོས་བསྲོས། །
དབྱིག་འཛིན་གཤེར་བའི་ཟིལ་དངར་བཅུད་ལེན་གྱིས། ། དབྱར་སྐྱེས་སྡོང་བུའི་ན་ཚོད་བསྐྱེད་དུ་བསྲིངས། ། རྙེད་དཀའི་དལ་རྟེན་བསྐྱེད་པ་ཐབས་ཤེས་དྲིན། ། གདེངས་ཅན་བསྟི་གནས་ཆེན་པོའི་གཏིང་ཟབ་དང༌། ། རིན་ཆེན་རྡུལ་ཚོགས་བརྩེགས་པ་ལྷུན་པོའི་སྤོ། ། ཁྱབ་འཇུག་གནས་ཀྱི་མཐའ་བཞིན་དཔག་ཏུ་ཅི། ། དུས་གསུམ་སཾངས་རྒྱཾས་སྤྱི་གཟུགས་སྔོན་གྱི་གནས། ། མཁྱེན་པའི་ཡེཾ་ཤེཾས་དྭངས་གསལ་ངུར་སྨྲིག་འཆང༌། ། མཆོག་གི་ཟློས་གར་རྩེན་པའི་འོད་གསལ་ཀློང༌། །

རྗེན་འཆར་སྟོང་གཟུགས་ལྟད་མོ་བཀྲག་པོ་ཆེར། ། འཕགས་ཡུལ་ཀུན་གསལ་མཛེས་པའི་གནས་ལྔ་རིག ། སྨྲ་བའི་ཡོངས་རྩེ་འཇཾམ་དཔཾལ་གྲཾགས་པཾ་ཡི། ། ཟླ་གཞོན་སྒྱུ་འཕྲུལ་སྣང་བ་སྲིད་པའི་མཚོར། ། ངེས་པར་ལྷུང་བའི་ལུང་བསྟན་གླིང་བུ་འཁྲོལ། ། གཅིག་ཏུ་སངཾས་རྒྱཾས་ཀུན་གྱི་ཡོན་ཏན་གཟུགས། ། བཀོད་པ་རི་མོར་བསྟར་བྱེད་སྣ་ཚོགས་ལས། ། ཡང་དག་དེ་ནི་འདི་ཞེས་ལྷཾ་དབཾང་གིས། ། མདུན་སར་གཏམ་དུ་གླེང་བའི་ཡང་སྲིད་སྨྲ། ། དེ་བཞིན་མངོན་ཤེས་ཡངས་པའི་གཎྜ་རུ། ། ལུང་བསྟན་ཡི་གེ་བཀྲ་བ་མང་མཆིས་ཀྱང༌། །
རྒྱལ་དང་རྒྱལ་བའི་མྱུ་གུའི་སྨོན་ལམ་གྱི། ། སྒྱུ་འཕྲུལ་འགགས་པ་མེད་ལས་ལྷག་པ་ཅི། ། གཉིས་པ་གཞོན་ནུ་རོལ་རྩེད་ཀྱི་སྤྱོད་པ་ནི། དེ་ལྟ་བུའི་རྟེན་དེ་ལ་ཕ་དེས་ཡི་དམ་དུ་རྟ་མགྲིན་ནག་པོ་ལྕགས་རལ་ཅན་རཏྣ་གླིང་པའི་ལུགས་དང་མངའ་བདག་ཉང་ལུགས་གཉིས་ཀའི་འདོན་བརྗོད་བྱེད་པའི་དབང་གིས། དེའི་སྒོ་ནས་རིམ་གྲོར་བགྱིས་པ་འདྲས་ཡིན་ནམ་སྙམ་པ་མིང་ལ་རྟ་མགྲིན་གཟུངས་ཞེས་པ་བཏགས་ནས་མཆིས་སོ། ། དེ་ནས་རིམ་གྱིས་སྨྲ་ཤེས་ཙམ་ན་རྫོགས་ཆེན་དགོན་ནས་བྱོན་པའི་བླ་མ་ནམ་མཁའ་འོད་གསལ་ཞེས་བྱ་བས་ས་དཀར་དགོན་འདབས་དེར་སྒར་ཕབ་སྟེ། ཞག་འགར་ཆོས་སྦྱིན་སྩལ་བའི་སར། ཕ་མ་དག་གིས་དད་མོས་ཤིན་ཏུ་ཆེ་བས་བདག་ཀྱང་མས་ཁུར་ཏེ་སོང་བར། བླ་མས་ཆོས་གསུང་བ་སོགས་ནི་ཅི་ཡིན་མ་ཤེས། ཁྲོམ་ལ་གཏོར་དབང་འགྲིམས་བྱོན་བྱུང་བར།
བླ་མ་ཞལ་རས་ཅུང་ཟད་སྔོ་ལ་འཛུམ་དམུལ་མཛད་ཀྱིན་དྲིལ་བུ་འཁྲོལ་བ་དང་བཅས་གཏོར་དབང་མཛད་དེ་བྱོན་བྱུང་བ་སེམས་ལ་ཤིན་ཏུ་དགའ་བའི་སྣང་བ་བྱུང༌། ཡང་ལན་གཅིག་རྗེས་གནང་གི་སྐབས་བླ་མའི་གྲྭ་པ་ཞིག་གིས་སྡེར་མའི་ནང་དུ་འདི་ནི་ཆེ་གེ་མོའི་གདུང་ཤཱ་རི་རཱཾ་ཞེས་སོགས་བརྡ་སྤྲད་ཀྱིན་རུས་པའི་རིལ་བུ་འདྲ་བ་དང༌། ཐོད་པའི་ཚལ་པ་འདྲ་བ་མང་པོ་ཁྲོམ་རྣམས་ལ་མཇལ་ཁ་བཏང་དུ་འགྲིམ་བྱུང་བ་འགའ་རེ་རབ་རིབ་ཅན་གྱི་མཐོང་སྣང་ཙམ་དྲན། དེ་ལ་སོགས་པ་བླ་མ་རྣམས་ཀྱི་ཆོས་གྲྭ་བྱེད་པར་སླེབས་ཤིང་མཐོང་བས་བདག་གིས་ཀྱང་གཏོར་དབང་བྱེད་པའི་ཚུལ་དང༌། དྲིལ་བུ་འཁྲོལ་བའི་སྟངས་ཀའང་བྱས་པའི་ལོ་རྒྱུས་ཐོས། འགྲོ་རྒྱུག་ཐུབ་ཙམ་ནས་བྱིས་པའི་པྲ་འཕྲུལ་དུ་ཟན་པག་བྱིན་པ་བཟའ་བའི་ལྷག་མ་བཞག་ནས་དེ་ལས་གཏོར་མ་རྒྱན་གྱིས་བརྒྱན་པའི་རྣམ་པར་བཅོས་ནས་སྟེགས་ཀྱི་ཁར་བཞག་སྟེ་གདོན་བྱ་འདོན་པའི་སྟངས་ཀ་བྱེད་པ་དང༌། གཞན་ཡང་ཞལ་འབག་གི་དབྱིབས་དང༌། མི་གཟུགས་དང་བྱ་རི་དྭགས་སོགས་ཀྱི་རྣམ་པ་བཟོ་བ་ཁོ་ནའི་བྱ་བ་དང༌། སྐབས་འགར་ཚང་བང་གི་ཤིང་གདན་དང་ཕོར་པའི་ཞབས་སུ་ས་རྡུལ་བཀོད་པ་སོགས་ལ་ཕས་ལྷ་རིས་བྱེད་པ་དང་སྔར་གྱི་ཐང་སྐུ་རྣམས་ལ་བལྟས་ཏེ་འོངས་ནས་ལྐོག་ཏུ་ལྷའི་གཟུགས་བརྙན་ལྟ་བུ་འདྲི་བ་དང༌། སྡུམ་མཚེས་དགེ་སློང་ཞིག་གི་ཁང་པའི་གྱང་ལོགས་ལ་དགོན་སྡེ་དང་གཙུག་ལག་ཁང་བཅས་བྲིས་པ་མཐོང་ནས་དེ་ལ་ཡང་བལྟས་ཏེ།
གྱང་ངོས་དང་དཀར་ཁུང་གི་གླེགས་བུ་དག་ལ་དཀར་རྩི་དང་དམར་རྩིས་བསྐུས་པའི་དགོན་སྡེ་འདྲ་བར་འདྲི་བ་དང༌། ཕྱི་རོལ་བྱིས་པ་མང་པོའི་རྩེ་བའི་ཁྲོད་དུ་འགྲོ་བའི་ནུས་པ་ཆུང་ཞིང༌། དགོན་པའི་དགུ་གཏོར་ལྷ་འཆམས་ཀྱི་ལྟད་མོ་ལ་ཆེ་ཞེས་རྒྱབ་ཏུ་ཁུར་ནས་གྲལ་དུ་པང་ལ་བརྟེན་ནས་སྡོད་པའི་དུས་སུ། རུ་འདྲེན་སྡེ་བཞི་སོགས་ཀྱི་འཆམས་སྟབས་ཕལ་ཆེར་བློར་ཟིན་ནས་ཕྱིན་ཆད་དེ་དག་གིས་འཆམས་པའི་སྟངས་ཀས་མི་མང་པོ་ཡང་ལྟད་མོར་གཡེང་བར་བྱེད་པ་དང༌། འདུག་པའི་ཚེའང་གྲལ་གྱི་གོང་དུ་མིན་མི་སྡོད་པ་སོགས་ལ་བརྟགས་ནས་གཞན་དག་གིས་ཨ་རེ་མཚར། རིགས་ཀྱི་བུ་ལ་རྒྱུད་ཀྱི་ལྷ་འགོ་ཟེར་བ་ལྟར། འདི་ནི་བག་ཆགས་བཟང་པོ་ཅན་ཞིག་ཡིན་ངེས་འདུག་པས་གོས་གྲིབ་སོགས་ལ་འཛེམ་པ་དང༌། ད་ལྟ་ནས་ཡིག་ཀློག་ཅིག་བསླབས་ན་ལོབས་པའི་རིག་པ་འདུག་པས་གལ་ཆེ་ཞེས་གླེང་བར་ཐོས། དེ་སྐབས་ཤིག་གི་རྨི་ལམ་དུ་ནམ་མཁའ་ནས་ཉི་མ་ཤིན་ཏུ་གསལ་བ་ཞིག་ཤར་འདུག་པ་ལ་འདིའི་འཁྲིས་ནས་བལྟས་ན་ཅི་འདྲ་ཞིག་ཡོད་བསམ་མ་ཐག་ཉི་མ་དེ་བདག་གི་ལག་པར་ལྷུང་བྱུང་བ་བཟུང་བའི་སྣང་བ་བྱུང་ངོ༌། ། དེ་ནི་ཕྱིས་སུ་མ་རིག་མུན་པའི་གཉེན་པོར་གྱུར་པ་རིག་པའི་གནས་ཀྱི་གཞུང་ལུགས་འགའ་ཞིག་གི་བསླབ་སྦྱང་བྱེད་དུ་ཡོད་པ་དང་གསུང་རབ་དགོངས་འགྲེལ་གྱི་བྱི་དོར་བྱ་བ་ལག་ཏུ་སོན་པའི་སྐལ་བ་ཅན་དུ་འགྱུར་བའི་སྔ་ལྟས་ཤིག་ཡིན་ནམ་སྙམ་མོ། །
ཡང་དེ་སྐབས་ཤིག་ན་རྨི་ལམ་དུ་ང་རང་ཁང་པའི་སྟེང་ནས་ཕར་བལྟས་པས་ཉི་མ་ཤར་ནས་ཚུར་ཙམ་སླེབས་འདུག་པ་དེ་ལ་བལྟས་པས་མར་ལྷུང་ནས་དགོན་པའི་མདུན་གྱི་ཕུག་པའི་སྒང་ཞེས་པ་དེར་ཕོག་ནས་སྒྲ་ཡང་རོལ་མོ་ཐང་ལ་ལྷུང་བའི་སྒྲ་ལྟ་བུ་ཞིག་བྱུང་སོང་བ་རྨིས་པ་དེ་དུས་ཅི་ཡིན་མ་ངེས་ཀྱང༌། ཕྱིས་བརྟགས་པ་ན། སྒྲུབ་ཁང་དཔལ་མཆོག་པའི་དབོན་པོ་བླ་མ་དགོན་པ་དེར་གནས་གཞི་བཅས་ཡོད་པ་ཕྲིན་ལས་རྒྱས་པོ་བཞུགས་ཐོག་བསླབ་ཁྲིམས་ལ་སྐྱོན་གྱིས་གོས་ནས་དགོན་ནང་དེར་བཞུགས་རྒྱུ་མ་བྱུང་བར་འབྲི་ཆུ་ཕ་རོལ་གྱི་ཆོས་སྡེ་དགོན་དུ་བྱོན་དགོས་བྱུང་བ་དེ་དུས་ཀྱི་ཚོད་ཙམ་འདྲ་བས་དེ་ལ་བལྟའམ། ལྷ་ལྡན་དུ་སོག་པོ་ལྷ་བཟང་གིས་སྡེ་སྲིད་སངས་རྒྱས་རྒྱ་མཚོ་པ་བཀྲོངས་པའི་དུས་ཀྱང་ཡིན་པ་ནི་ལོ་དེའི་ཕྱི་ལོ་ཙམ་ནས་ཚོང་མགྲོན་པ་རྣམས་ཀྱིས་ལོ་རྒྱུས་བསྙད་པ་ཐོས་བྱུང་བ་དེ་གཉིས་གང་རིགས་ཤིག་ལ་བལྟ་བ་ཡིན་ནམ། གཞན་དུ་དེ་སྐབས་སྐྱེས་ཆེན་དམ་པ་འདས་གྲོངས་བྱུང་བའི་ལོ་རྒྱུས་ཡོད་པ་མ་ཐོས། རང་གི་གཅེན་པོས་ལྷ་རིས་སློབ་ཀྱིན་འདུག་པ། ང་རང་ལའང་བྲིས་ཟེར་ནས་ཉམས་སད་ལྟ་བུས་མགོ་ལག་དང་བྱ་རི་དྭགས་ཀྱི་གཟུགས་བརྙན་འགའ་རེ་བསླབས་བྱུང་བ་ལྟར་བྲིས་ནས་བསྟན་པས་ཡ་མཚན་ཆེར་གྱུར། གཅེན་ལ་ཁྱེད་རྣམས་ལོ་མང་ལོན་པ་དང་སྦྱངས་ཡུན་རིང་བ་དོན་མེད་ལྟ་བུར་འདུག་ཅེས་བསྟིངས་ཚིག་དང་འདི་འདྲ་བྱུང་ཞེས་ངོ་མཚར་དུ་འཛིན་པ་བྱུང་མོད། དེའི་འཕྲོ་བཞག་ནས། ཇི་སྐད་དུ་ཐོན་མི་སམྦྷོ་ཊས།
བསླབ་པ་ཀུན་གྱི་གཞི་འཛིན་ཅིང༌། ། རིག་བྱེད་སྨྲ་བ་རྣམས་ཀྱི་རྒྱུ། ། མིང་ཚིག་བརྗོད་པ་ཀུན་གྱི་གཞི། ། ཡི་གེའི་སྦྱོར་བ་བཤད་པར་བྱ། ། ཞེས་གསུངས་པ་ལྟར། ཁུ་བོ་སོགས་ཀྱིས་སློབ་གཉེར་ཐམས་ཅད་ཀྱི་གཞི་མ་ཉིད་ཡིན་པས་ཐོག་མར་ཡིག་ཀློག་མཁས་པར་བསླབ་པ་ལ་འཇུག་པར་རིགས་སོ་ཞེས་རང་ལོ་བདུན་དུ་སོན་པར་ཡི་གེའི་མ་མོ་ཀ་སྨད་དང་འདོགས་འབྲེལ་དང་འགྱུར་ཀློག་གཟབས་མ་དང་གཤར་ཡིག་གཉིས་ཀ་སློབ་ཏུ་བཅུག སླར་ཡང་ཡི་གེ་སློབ་མཁན་མཁས་པ་ཅིག་ལ་བསྟེན་དགོས་ཞེས། རང་ལོ་བརྒྱད་དུ་སླེབ་ཉེ་བ་ཉི་སྒྲོལ་བྱེད་ཅེས་པའི་གནམ་ལོའི་དགུན་ནས་ཁྲོ་བོའི་ལྷ་མགོན་ཞེས་འཚོ་བྱེད་མཁས་པ་ཞིག་ཡོད་པ་དེར་བཏང་ནས་འདོན་དུ་བཅུག་པ། ཀློག་ཁྲི་གླེགས་བམ་བཅས་པའི་རྩར་རྣམ་གཡེང་མ་ཕོད་པར་བཀླགས་པས། ཧ་ཅང་འདི་འདྲས་དམུས་ཕྱུང་གིས་དོགས་པས་འཚོ་བྱེད་པ་ལ་སོགས་པས་ལྷ་འཆམས་བྱེད་པའི་སྟངས་ཀ་བྱེད་དུ་བཅུག་པ་དང༌།
སོལ་བས་ས་ཤིང་གི་ངོས་ལ་གཟུགས་འགྲོས་ཀྱི་རྣམ་པ་འདི་དང་འདི་བྲིས་ཟེར་བ་བཞིན་བྲིས་པས་འདྲ་མོ་འདུག་ཅེས་སོགས་རྩེ་མཚར་ཡུན་རེ་བྱེད་ཀྱིན་ཡང་འདོན་དུ་བཅུག་གོ ། དེ་ལྟ་བུས་གཟབས་གཤར་གྱི་པོ་ཏི་མང་པོའི་འགྱུར་ཀློག་དང་བསྡོམས་དེད་བྱས་པས་ཀློག་བྱང་པོར་ཤེས་པ་བྱུང་ངོ༌། ། དེར་ལོ་ངོ་གཉིས་ཙམ་བསྡད་པར་འཚོ་བྱེད་པ་བོན་པོའི་ཆོས་རྒྱུད་འཛིན་པ་ཡིན་གཤིས་སྲིད་པའི་རྒྱལ་མོ་ལ་སོགས་པ་བོན་སྐྱོང་རྣམས་ཀྱི་གསོལ་ཀ་རྟག་འདོན་བྱེད་པའི་འདོན་གྲོགས་ཀྱང་བགྱིས་ཤིང༌། ཕྱིས་ནས་མི་ཁོམ་པའི་གནས་སྐབས་ཐམས་ཅད་དུ་ང་རང་ལ་འདོན་རེས་བབ་སྟེ་རྔ་གཤོང་གདངས་དང་བཅས་ཏེ་འདོན་པ་ལ་ཐོགས་པ་མེད་པས་ཕྲུ་གུ་ཞིག་ལ་འདི་འདྲ་ཞེས་དེ་ན་འོང་པ་ཀུན་གྱིས་ངོ་མཚར་འཛིན་པའང་བྱེད། སྐབས་འགར་འཚོ་བྱེད་པ་དང་ངེད་རང་གཉིས་ཀྱི་སྨན་ཡིག་ཚིགས་བཅད་ཀྱི་གདངས་འདོན་ལན་མང་དུ་བྱས་པས། ཡིག་ཀློག་མཁས་པ་དང་སྐད་འགྱུར་བདེ་བའི་རྣམ་པ་ལ་ངོ་མཚར་མཆོག་དམན་ཀུན་གྱིས་སྨོན་པ་བྱུང༌། སླར་ཡང་སྔགས་ཀྱི་ཀློག་ཚུལ་ལ་མཁས་པའི་དགེ་རྒན་ཀུནཾ་དགཾའ་བསཾམ་འཾགྲུབ་ཅེས་བྱ་བར་བསྟེན་ཏེ་སྔགས་ཀྱི་ཀློག་ཚུལ་རྣམས་ལ་ཁ་མིག་འདྲིས་པར་སྦྱངས། དེ་སྐབས་གནས་པོ་བཀྲ་ཤིས་ཚེ་རིང་ཞེས་པ་དགོན་ནང་དེར་ཤིན་ཏུ་གྲགས་ཆེ་བའི་མི་ཞིག་ཡིན་འདུག་པ་དེ་སྙུང་བའི་རིམ་གྲོར་ཤེར་ཕྱིན་སྟོང་ཕྲག་བརྒྱ་པ་ཚར་གཉིས་འདོན་པའི་ཚོགས་གྲལ་དུ་སླེབས་ཏེ་ཆོས་སྒྲོགས་ཕྱིན་པ་ཀུན་གྱི་སྔོན་མ་ཡིན་ནོ། ། དེ་སྐབས་ཤིག་གི་རྨི་ལམ་དུ་ང་རང་གི་ཁང་སྟེང་དེ་ནས་ཡར་ནམ་མཁའ་ལ་བལྟས་པས་གཞི་བདག་འབར་ལྷ་རྩེ་རྒྱལ་ཞེས་པའི་ཐད་ཀྱི་ནམ་མཁའི་ངོས་ལ་ཡི་གེའི་གཟུགས་ཆེན་པོ་ཤར་བ་དང་པོར་ཉུང་ཙམ་འདུག དེ་ནས་གཡས་གཡོན་རྣམས་སུ་བལྟས་པས་ཡི་གེ་ཇེ་མང་ལ་སོང་ནས་མཐར་ལྷོ་ངོས་ཀྱི་ནམ་མཁའི་ཁམས་ཐམས་ཅད་ཡི་གེས་གང་བ།
ཡི་གེ་དེ་རྣམས་གཞན་ལའང་བསྟན་སྙམ་པས་ནང་ཚན་རྣམས་འཚོལ་ཞིང་བོས་ཀྱང་སུའང་བསྡད་མི་འདུག་པས་བསྟན་རྒྱུ་མ་བྱུང་བ་ཞིག་རྨིས་ཤིང་ཡི་གེའི་རྣམ་པ་གང་ཡིན་དེ་ཡང་ཤིན་ཏུ་གསལ་པོ་ཞིག་བྱུང་ཡང༌། གཉིད་སད་པ་ན་དངོས་སུ་མ་ཡིན་པར་རྨི་ལམ་ཡིན་འདུག་བསམས་ནས་མ་རངས་གཤིས་མནོ་བསམ་མ་བྱས་པས་བརྗེད་སོང༌། དེ་དག་ནི་ཕྱིས་སུ་ཡི་གེ་འདྲི་ཀློག་མང་པོ་དགོས་པ་དང་རིག་པའི་གནས་ཀྱི་བསླབ་སྦྱང་བྱས་པས་ཤེས་རབ་ཅུང་ཟད་འཕེལ་བའི་སྔ་རྟགས་ཤིག་ཡིན་ནམ་སྙམ། གཞན་ཡང་དགོན་པའི་ལྕགས་རིའི་ནུབ་སྒོའི་ནང་དེར་ང་རང་གཅིག་པུ་མཆིས་པའི་ས་འོག་ནས་གཡམ་པ་དཀར་པོ་གཅིག་བཏོན་པ་ཉ་ཕྱིས་ལེབ་མོ་ཆེན་པོ་ཞིག་བྱུང༌། དེ་འཕྲོས་རྣམས་ཀྱང་ཡར་བཏོན་པས་དུང་དང་ཉ་ཕྱིས། ཤེལ་དང་ཀེ་ཀེ་རུ་སོགས་ཇི་ལྟར་བླངས་ཀྱང་ཟད་མི་ཤེས་པ་ལྟ་བུ་ཐོན་བྱུང་བ། མང་པོ་འདི་ང་རང་ཁོ་ནས་ནི་མི་ལྕོག སྤུན་ཟླ་གཞན་སོགས་འདིར་ཡོད་ན་ཅི་འདོད་པ་འདི་འདྲ་འདུག་བསམས་ནས་ཤིན་ཏུ་དགའ་བའི་སྣང་བ་བྱུང༌། གཉིད་སད་པ་ནའང་འདི་ཤེད་དུ་ཡོད་སྙམ་པ་ཤར་བ་བྱུང་ཞིང༌། དུས་གཞན་དག་ཏུའང་དེ་འདྲ་བའི་སྣང་བ་རྨི་ལམ་དུ་བྱུང་བ་འགའ་ཡང་དྲན་ནོ། །
ཕྱིས་བརྟགས་པ་ན། ས་འོག་གི་གཏེར་རྙེད་པ་ཞེས་པའི་རྨི་ལྟས་དགེ་བ་ཞིག་ཡིན་འདུག དེ་སྐབས་རྨི་ལམ་གཞན་མང་པོའང་བྱུང་འདུག་སྟེ་ཡིད་ལ་ཅིའང་མ་བྱས་པས་ད་ལྟ་ཟུར་ཙམ་མིན་པ་མི་དྲན། ཁུ་བོ་དབུ་མཛད་པ་བགྲེས་པོ་དེ་བདག་ཅག་ལ་ཤིན་ཏུ་བརྩེ་ཞིང་འདི་ནི་མི་རྗེས་ལྷས་ཟིན་པ་ཅིག་འོང་ཞེས་གཞན་གང་དག་བྱུང་བ་ལའང་ངོམ་ངོམ་བྱེད་ཀྱིན་གནང་སྦྱིན་ཅི་དགར་སྟེར་བ་ཞིག་ཡོད། དེ་བའི་གཏོར་མ་བརྒྱ་རྩ་བཤམ་པ་དང་ཞབས་ཕྱི་བྱེད་པ་ལ་ཤིན་ཏུ་དགའ། དེ་ནས་མི་རིང་བར་ཁུ་བོ་བགྲེས་པོ་སྐུ་ཚེའི་དུས་བྱས་སོང་ངོ༌། ། དེ་མཚམས་ནས་སྐུ་གཟུགས་ཀྱི་ཆ་ཚད་དང་གཟུགས་རིས་རྣམས་ཀྱི་རི་མོ་བསླབས་པས་དཀའ་ཚེགས་མ་དགོས་པར་ཆེ་ལང་ཙམ་ལོབས་ནས་ཚོན་འགྱེད་ཙམ་ཤེས་པ་བྱུང་ངོ༌། ། སྔར་གཞན་ལས་བསླབ་སྦྱོང་བྱེད་མ་མྱོང་ཡང་ཡིག་གཟུགས་འདྲ་རིས་བྱས་པ་ཀློག་ཐུབ་ཙམ་ཤེས་པས་གཞན་དག་གི་ཐོ་ཡིག་སོགས་འདྲི་གྲོགས་དགོས་པར་སླེབས། དེ་ལོར་གྲྭ་ཁང་གི་ལྷ་ཁང་རབ་གསལ་གསར་འཛུགས་བྱས་པའི་སྒོ་གོང་ལ་སོགས་པར་ཕ་ལྷ་རིས་པ་དེ་རྙིང་མ་པར་དད་པ་ཆེ་བས་གུ་རུ་མཚན་བརྒྱད་དང་འདོད་ལྷ་རྣམས་ཀྱི་སྐུ་བརྙན་བྲི་བ་དང་ཤིང་རྩི་བཏང་བའི་ཚོན་མདངས་དང་རི་མོ་ཕལ་ཆེར་འདྲི་གྲོགས་ཤེས་པ་བྱུང༌། མཐའ་སྐོར་གྱི་གཞའ་རིས་ལ་ལཱཉྩ་ནའི་ཡི་གེ་འདྲི་ཁྱོན་བགྱིས་པར།
དགོན་ནང་དེ་ནས་དགེ་སློང་སངས་རྒྱས་ཆོས་འཕེལ་ཞེས་པ་མཁས་པ་ཞིག་བཞུགས་པ་དེས་རྟེན་འབྲེལ་སྙིང་པོ་དང་རིགས་གསུམ་སྙིང་པོ་སོགས་བྲིས་སོང་བ། དེས་ཡི་གེ་འདི་དང་འདི་ཞེས་འགའ་རེ་ཞིག་བཀླགས་སོང་བའི་རྐྱེན་དང༌། ལྷ་དཔེའི་ཁྲོད་ནས་ལཱཉྩ་ནའི་ཕྱི་མོ་ཞིག་ཀྱང་རྙེད་པ་ལ་ཡང་བལྟས་པས། ལཱཉྩ་ན་ཤ་ཆེ་ཆུང་གཉིས་ཀ་ཀློག་ཤེས་པ་ཞིག་བྱུང༌། དེ་སྐབས་དཔེ་ཆ་དང་ཤོག་བུ་ཅི་འབྱོར་གྱི་ལོགས་ལ་སྙུག་འགྲོས་ཇི་ལྟ་བ་མི་ཤེས་ཀྱང་ལཱཉྩ་ནའི་ཡི་གེ་མང་པོ་བྲིས་ཡོད། ཉེ་སྐོར་དུ་གཞན་གྱི་རིམ་གྲོ་བཅའ་འདོན་བྱེད་པའི་སར་ཡིག་ཀློག་ཤེས་པའི་སྟབས་ཀྱིས་འདོན་གྲོགས་སུ་བཀུག་པ་འགར་སླེབ་བོ། ། དེ་དག་ལ། ཆོས་ཀུན་ཀ་དག་ཀློང་དུ་ཡོངས་རྫོཾགས་པའི། ། བདེ་ཆེཾན་ནཾམ་མཁཾའ་བཞིན་དུ་འོཾད་གསཾལ་བར། ། ཡང་དག་གཟིགས་པའི་དབང་ཕྱུག་བླ་མ་མཆོག །
ཅེས་བྱའི་ཞལ་མཐོང་བྱིན་བརླབས་བར་ཆད་བསལ། ། གཞོན་ནུའི་སར་གནས་ཡལ་གའི་རི་དྭགས་ནི། ། སྣ་ཚོགས་རྩེ་འཇོའི་སྤྱོད་འཕྲུལ་མང་ན་ཡང༌། ། དགེ་བའི་བག་ཆགས་འབྲས་བུར་ལྡན་པའི་ཤིང༌། ། འཁྱུད་པ་རིག་པའི་ལུས་རྩལ་མ་བསླབས་ཤེས། ། གཞོན་ནུ་རྩེ་འཇོར་རོལ་པའི་ལྟད་མོ་ལ། ། རྒན་པོའི་བློ་ཡང་ངོམ་མེད་བརྐུས་པ་མཚར། ། འོན་ཏེ་བདེན་བྲལ་སྒྱུ་མའི་རི་དྭགས་ཀྱིས། ། ར་མ་ཎ་ཡང་ཡུན་རིང་མ་བསླུས་སམ། ། རྨ་མེད་ས་བོན་སྐྱེ་བའི་རྒྱུ་ཡིན་ཡང༌། །
མཐུན་རྐྱེན་མ་ཚོགས་དེ་སྲིད་མྱུ་གུས་སྟོང༌། ། སྔ་མའི་བག་ཆགས་སྟུག་པོ་སད་བྱེད་ཀྱི། ། སློབ་དཔོན་མེད་པ་དེ་སྲིད་རིག་པས་དབུལ། ། དེ་ཚུལ་མཁྱེན་པ་རྣམས་ཀྱིས་ཤེས་བྱའི་ཡུལ། ། ཡོངས་ཀྱི་འཇུག་ངོགས་མིང་ཚིག་ཀུན་གྱི་གཞི། ། ཡིག་ཀློག་རྟེན་འབྲེལ་བརྗོད་པ་འགག་མེད་དུ། ། སྣང་བྱེད་སློབ་དཔོན་མཁས་པའི་དྲིན་གྱིས་བསྐྱངས། ། ཀ་ཕྲེང་ཕྱི་མོ་ནས་བརྩམས་སངས་རྒྱས་གསུང༌། ། བརྒྱད་ཁྲི་བཞི་སྟོང་མ་ལུས་མགྲིན་འཇོ་ལ། ། ངལ་བ་མེད་པར་རང་དང་གཞན་གྱི་དོན། །
འབྱུང་གནས་རིག་པའི་སྒོ་འཕར་དང་པོ་ཕྱེ། ། ཡིག་རིགས་དྲུག་ཅུ་རྩ་བཞིའི་སྤྱི་བོ་རུ། ། རྐང་སྟེགས་འཆའ་བ་ལེགས་སྦྱར་གཏམ་གྱི་སྒོ། ། གསེར་གྱི་མངལ་ཅན་ཡི་གེ་ལཱཉྩ་ན། ། བརྡ་མཐོང་ཙམ་གྱིས་འདྲི་ཀློག་ཤེས་སྙམ་བགྱིས། ། ཞེས་ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་དུ་བོད་པའི་སྐྱེ་བ་ཕལ་པའི་རྐང་འཐུང་དགེ་སྡིག་འདྲེན་མའི་ལས་ཀྱི་ཡལ་ག་ཕན་ཚུན་འཛིངས་པར་བདེ་སྡུག་ལོ་འདབ་དུས་ཀྱི་རྒྱལ་མོས་རེ་མོས་སུ་བསྒྱུར་བའི་ཚུལ་མཆིད་པ་ལས། གཞོན་ནུའི་སྤྱོད་པར་བརྟག་པའི་སརྒ་སྟེ་གཉིས་པའོ།། །། ཤེས་བྱ་མཐའ་ཀླས་དར་བབ་སྟོན་གྱི་དུས། ། ཐོས་བསམ་འབྲས་བུར་སྤྱད་ཀྱང་མ་ཁོམ་པར། ། རྨོང་རྟུལ་རིགས་མཐུན་འདམ་དུ་འཕར་འགྲོ་བའི། །
མི་ལུས་ཀརྚ་ཀ་དེས་སུ་ཞིག་འཚེང༌། ། གསུམ་པ་དམ་པའི་ཆོས་སྐོར་ཞུགས་པ་ལ། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱར། ། ཞེས་བཤད་པ་ནི། སྤྱིར་གཞི་ཚུལ་ཁྲིམས་ལ་གནས་པའི་ཐོས་བསམ་བསྒོམ་གསུམ་གྱི་བགྱི་བ་ཐམས་ཅད་ནི་བྱང་ཆུབ་གསུམ་པོ་གང་རུང་གི་རྒྱུར་འགྱུར་བའི་ཕན་ཡོན་དང་ལྡན་པས་ཏེ། དེ་སྐད་དུ། ས་སྐྱ་པཎྜི་ཏས་ཀྱང༌། སྡོམ་མེད་དེ་ཡིས་དགེ་སྤྱད་ཀྱང༌། །
བར་མ་ཡིན་གྱི་གསང་སྔགས་ཀྱི། ། སྡོམ་པ་ལས་བྱུང་དགེ་བ་མིན། ། སྡོམ་པའི་དགེ་བ་མ་ཡིན་པར། ། གསང་སྔགས་ཐབས་ལམ་རབ་ཟབ་ཀྱང༌། ། འཚང་མི་རྒྱ་བར་ཐུབ་པས་གསུངས། ། ཞེས་སོ། ། དེས་ན་ཐོས་བསམ་གྱི་དགེ་བའི་ཕན་ཡོན་འབྱུང་བ་ལ་བསམས་པའི་བློ་ལྡན་དག་གིས་སྔོན་དུ་སོ་ཐར་རིས་བདུན་གང་རུང་ཞིག་བླངས་ན་དགེ་ལེགས་ཀུན་གྱི་གཞིར་འགྱུར་བ་དང༌། ཐོས་བསམ་བསྒོམ་གསུམ་གང་བསྒྲུབས་ཀྱང་ཕན་ཡོན་ཆེན་པོ་འབྱུང་བར་གསུངས་སོ། ། འོན་ཀྱང་དེ་དུས་ནི་དེ་ལྟ་བུའི་ཕན་ཡོན་དང་ཉེས་དམིགས་ཡོད་ཚུལ་ནི་རང་གཞན་སུས་ཀྱང་ཤེས་དོགས་ཅི་ཡོད་ཀྱང༌། སྟེས་དབང་གིས་སེར་གཟུགས་དང་ལྡན་པར་བསྒྲུབ་པའི་ཕྱིར།
རང་ལོ་བཅུ་གཅིག་པ་སརྦྦ་ཛི་ཏ་ཞེས་པ་ཐམས་ཅད་འདུལ་ཏེ་མེ་མོ་ཕག་གི་ལོར་སོན་པ་ལ། དགོན་པ་དེའི་མཁར་དམར་གྱི་བདག་པོ་དྲུང་པ་ཀུན་དགའ་རྒྱ་མཚོ་ཞེས་བྱ་བའི་དྲུང་དུ། ཕུ་ནུར་གཏོགས་པའི་དགེ་རྒན་ཀུན་དགའ་བློ་གྲོས་ཞེས་བྱ་བ་ཞིག་བཞུགས་པས་ཁྲིད་དེ་རབ་ཏུ་བྱུང་བ་ཞུར་བཏང་བས། བླ་མས་ལེགས་སོ་ཞེས་པའི་ཐུགས་དགྱེས་ཆེན་པོ་དང་བཅས་ཏེ་མིང་ཀུན་དགའ་བསོད་ནམས་ཞེས་པར་སྩལ། སྡོམ་པ་འབོགས་པའི་ཚེ་བླ་མ་དངོས་དང༌། སྔར་གྱི་དགེ་སློང་དེ་མིན་པ། ལས་སློབ་དང༌། དུས་བརྗོད་སོགས་ནི་ཅི་ཡང་མི་དགོས་པ་ཞིག་བྱུང་བ། ཕྱིས་སུ་བརྟགས་པ་ན་དགེ་བསྙེན་གྱི་སྡོམ་པ་འབོགས་ཆོག་ཅིག་གིས་ཕོག་ནས། གྲོགས་ལྡན་པ་དེས་གཟན་དང་ཤམ་ཐབས་བསྐོན་པ་ཙམ་གྱིས་ཆོག་པར་མཛད་པ་མངོན་ནོ། །
འོན་ཀྱང་དེ་ནས་བཟུང་སྟེ་ཞག་བདུན་བར་དུ་ཕྱི་དྲོའི་ཁ་ཟས་སྤང་ལོ་ཙམ་བྱས། དེ་ལས་གཞན་པའི་སྐྱབས་སུ་འགྲོའི་བསླབ་བྱ་དང་གོ་དོན་ལ་སོགས་པ་ནི་ཅི་ཡང་མ་ཤེས་སོ། ། དེའི་དུས་སུ་ཀུན་རིག་གི་ཆོ་ག་གཞན་ཕན་མཐའ་ཡས་ཀྱི་ཕྱེད་ཙམ་དང་ཆོས་སྤྱོད་ཚན་པ་གཅིག་གཉིས་མིན་པ་མི་ཤེས་ཀྱང་གཉེན་ཚན་དགེ་འབྲེལ་ཞེས་པའི་དཔེ་ལྟར་གྲོང་ཆོག་ཏུ་བོས་པའི་ཚོགས་གྲལ་འགའ་དང་ཆོས་སྒྲོག་བྱེད་པའི་ཁྲོད་འགར་སླེབས། དེ་མཚམས་མི་རིང་བ་ཞིག་ནས་དལ་བའི་རྟེན་སྐྱེད་པར་བྱེད་པའི་དྲིན་ཅན་གྱི་ཕ་དེ་སྔ་པའི་ལམ་དུ་སོང་བས། ངེད་རང་ཚོ་ནི་ན་ཚོད་ཕྲ་བས་མནོ་དཔྱོད་དང་བྱ་བ་ཅི་ཡང་བསྒྲུབ་ནུས་པ་མེད་པར་མ་ཟད། དེ་ལས་འཕྲོས་པའི་འགོ་བའི་རིམས་ཡམས་ཞིག་གིས་ཐམས་ཅད་བྲོ་འཚལ་བས་དྲིན་ཅན་གྱི་མ་དེ་ནི་མྱ་ངན་དང་སྡུག་བསྔལ་དཀའ་ཚེགས་བརྒྱ་སྟོང་ཕྲག་མང་པོས་ཤིན་ཏུ་མནར་སོང་བའི་ཚུལ་ནི་ད་ལྟར་ཡང་དྲན་པ་ཙམ་གྱིས་མིག་ནས་མཆི་མའི་ཆར་རྒྱུན་ཆེན་པོ་རང་ཤུགས་ལ་འཆོར་བ་ཞིག་བྱུང་སོང༌། ཅུང་ཟད་ཙམ་ནས་བདག་གིས་སྔར་ཕས་ལྷ་རིས་འདྲི་འཕྲོ་ལུས་པ་བླ་མ་འཇམ་དབྱངས་སྤྲུལ་པའི་སྐུའི་དམག་ཟོར་མའི་སྐུ་ཐང་ཞིག་དང༌། གཞན་ཞིག་གིས་འདྲིར་བཅུག་པའི་ཐང་སྐུ་གཅིག་རྣམས་ཀྱི་འཕྲོ་བསྡོངས་ཅི་ཤེས་བྱས་པར་དེ་དུས་ཕྲུ་གུའི་ལག་རྩེད་ཀྱི་རྗེས་མང་དུ་བྱུང་འདུག གཞན་གྱིས་མཐོང་བ་ན་ངོ་མཚར་བཟང་པོར་བཟུང་སོང༌། དེ་སྐབས་ཤིག་གི་རྨི་ལམ་དུ་ང་རང་གི་གྲྭ་ཁང་སྟེང་ནས་ཕར་བལྟས་པས་ནུབ་ཕྱོགས་ཀྱི་ནམ་མཁའ་ལ་འཇའ་ཚོན་ཁ་དོག་ལྔ་ལྡན་གསལ་པོ་དུམ་བུ་གཅིག་ཤར་བ་མཐོང༌།
དེ་ལ་མཚར་པོ་འདི་འདྲ་བསམས་ཀྱིན་སླར་ནུབ་བྱང་གི་ནམ་མཁའི་ངོས་སོགས་སུའང་ཡོད་ལས་ཆེ་སྙམ་ནས་བལྟས་པས། འཇའ་ཚོན་སྣ་ལྔའི་གདུགས་དང་རྒྱལ་མཚན་དང་དུང་དང་འཁོར་ལོའི་རྣམ་པ་བྲིས་མ་ཐག་པ་ལྟ་བུ་མང་པོས་དེ་ཕྱོགས་ཀྱི་ནམ་མཁའི་ཁམས་ཐམས་ཅད་གང་ནས་འདུག་པ་མཐོང་བ། དེར་གྲོགས་གཞན་ཞིག་ཀྱང་མཆིས་པ་ལ་ལྟོས་དང་འདི་འདུག་ཅེས་བསྟན་པས་ཅི་ཡང་མི་འདུག་ཟེར་ནས་མཐོང་མ་སོང་བ་རྨིས། དེའང་བཀྲ་ཤིས་པའི་རྟགས་ཀྱི་རྣམ་པར་ཤར་བས་རང་གཞན་སུ་བལྟ་བ་མི་ཤེས་མོད་ཅུང་ཟད་དགེ་བའི་སྔ་ལྟས་ཤིག་ནི་ཡིན་འདུག དེ་རྗེས་མི་རིང་བར་བདག་གི་གཅེན་པོ་གྲྭ་སར་ཕྱིན་པ་དེས་ཀྱང་ཆོས་ཐོབ་ནས་གེགས་བྲལ་དུ་སླེབ་བྱུང་བ་བཅས་ནང་ཚན་ཐམས་ཅད་ཀྱང་སྡུག་བསྔལ་ངལ་གསོ་ལྟ་བུའི་དགའ་བ་འཕེལ་བ་བྱུང་ངོ༌། ། འོན་ཀྱང་བརྩེ་བ་ཅན་གྱི་ཁུ་བོ་དགེ་སློང་དང་སྐྱེད་བྱེད་དྲིན་དུ་ཆེ་བའི་ཕ་དང་བཅས་པ་འདས་གྲོངས་ཀྱི་དགེ་རྫོང་དུ་ངན་སོང་སྦྱོང་བའི་རྒྱལ་པོ་ཀུན་རིག་གི་ཆོ་ག་སྟོང་འདོན་དང་ཞེ་དགུའི་བར་གྱི་བདུན་ཚིགས་ཆོ་ག་གྲྭ་པ་བཞི་ལྔ་རེས་འདོན་པ་དང་བླ་མ་ཆོས་རྗེ་མང་པོ་གདན་འདྲེན་བྱེད་སྲོལ་ཡོད་པའི་ཡོན་འབུལ་ལ་སོགས་པའི་གཏོང་སྒོར་ཟད་པའི་ཤུལ་དུ་སོང་བས་དངོས་རྫས་ལོངས་སྤྱོད་ཀྱི་འབྱོར་པ་དཀོན་ཙམ་ལས་མ་མཆིས་ཤིང༌། དགུན་ཀ་རྣམས་སུ་དགོན་ཆུང་དེའི་ནང་དང་ཉེ་སྐོར་གྱི་གྲོང་ཆོག་ལ་འགྲོ་བའི་ཞར་ལ་འདོན་ཆོག་རྣམས་ཀྱི་བློ་འཛིན་དང་མཆུ་འགྲིགས་བྱས། དབྱར་ངོ་རིལ་པོར་སྦྱིན་བདག་གཞན་གྱིས་འདྲིར་བཅོལ་བའི་ཞལ་ཐང་གི་ལྷ་རིས་འདྲི་བ་ལ་ང་རང་མཆེད་ཟླ་གསུམ་གས་བརྩོན་འགྲུས་སུ་བགྱིས་པས་རིམ་གྱིས་ལྷ་རིས་ཇེ་མཁས་སུ་སོང་བ་དང་ལྷན་ཅིག་འདུ་སྒོ་དང་ཕྲིན་ལས་ཀྱང་ཇེ་ཆེར་སོང༌། ནང་ཚན་ལའང་ལོ་ལེགས་དཔལ་འཕེལ་བ་དང་བདེ་སྐྱིད་འཛོམ་པ་བཟང་རབ་བྱུང་ངོ༌། ། དེ་དུས་ཀྱི་སྔ་ཕྱི་ཞིག་ན་རྨི་ལམ་དུ་རང་གི་ཁང་སྟེང་དེ་ནས་ཤར་ཕྱོགས་ཀྱི་ནམ་མཁའི་ངོས་སུ་བལྟས་པས་ཞེ་རོ་ཟེར་བའི་རི་རྩེ་དང་དགོན་པའི་ཤར་རི་སྔོན་པོའི་ཐོད་ཅེས་པའི་གཡས་ཟུར་གྱི་ཐད་ཀྱི་ནམ་མཁའ་ལ་སྤྲིན་འཇའ་དཀར་པོ་ཆོ་ལེ་བ་འགའ་ཞིག་ཚུར་སླེབས་འོང་བ་འདྲ་བའི་སྤྲིན་དཀར་དུམ་བུ་གཅིག་གི་སྟེང་ན་དེ་བཞིན་གཤེགས་པའི་སྐུ་མཐོང་ན་མི་མཐུན་པ་མེད་པ་ཞིག་བཞེངས་སྟབས་སུ་མཛད་པ།
ན་བཟའ་ཤམ་ཐབས་དང་ཆོས་གོས་ངུར་སྨྲིག་གསོལ་བ། ཕྱག་ཆོས་འཆད་མཛད་པ་ཞབས་གཉིས་མཉམ་པའི་སྟབས་ཀྱིས་སྤྲིན་དཀར་ལ་བརྟེན་པའི་ཚུལ་གྱིས་ཞབས་གཡས་པའི་རྟིང་པ་སྤྲིན་ལ་བཙུགས་ཀྱང་སོར་མོ་རྣམས་ཡར་བཏེག་པའི་ཉམས་ཀྱིས་ཞབས་མགོའི་མཐིལ་ཅུང་ཟད་མཐོང་བར་བྱས་པ། སྐུ་མདོག་ལི་སྐྱ་ལ་སེར་ཤས་ཆེ་བ་ལྟ་བས་ཆོག་མི་ཤེས་པ་ཞིག་དང༌། དེའི་རྗེས་ནས་ཉན་ཐོས་ཀྱི་དགེ་སློང་སྐུ་ཤིན་ཏུ་མཛེས་ཤིང་དུལ་བའི་ཉམས་དང་ལྡན་པ་ཕྱག་ཏུ་ལྷུང་བཟེད་དང་གསེག་ཤང་འཛིན་པ་དང༌། ཁ་ཅིག་རྒྱ་གླིང་ངམ་རག་དུང་ལྟ་བུ་འབུད་པའི་ཉམས་དང་ལྡན་པ་གསུམ་བཞི་ཙམ་གྱིས་ཚུར་སེར་ཕྲེང་ལྟར་འབྱོན་གྱིན་འདུག་པ། དེ་རྣམས་ཀྱང་ཡིད་འཕྲོག་སྤྲིན་དཀར་དུམ་བུའི་སྟེགས་ལ་མཉམ་པར་བརྟེན་པའི་ཞབས་ཡ་གཅིག་གི་རྟིང་པ་སྤྲིན་ནང་དུ་ནུབ་ཅིང་ཞབས་མགོ་ཅུང་ཟད་བཏེག་པའི་ཉམས་དང་བཅས་ཏེ་བྱོན་པ་དང༌། ད་དུང་རི་བོ་དེའི་ཕག་ནས་ཀྱང་དེ་འདྲ་བ་མང་དུ་འབྱོན་འོང་སྙམ་དུ་སེམས་ཤིང་ཡིད་ཤིན་ཏུ་དགའ་བར་གྱུར་པའི་ངང་ནས་ནང་མི་གཞན་རྣམས་ལའང་ལྟད་མོ་འདི་བསྟན་དགོས་སྙམ་པས་འབོད་པར་ཤོམ་པའི་བར་ལ་གཉིད་སད་བྱུང་ངོ༌། ། དེའི་དུས་སུ་རང་རྒྱུད་ལ་དཀོར་སྒྲིབ་ཆུང་ཞིང་ཉོན་མོངས་པའི་སྒྲིབ་པ་སྲབ་པའི་དབང་གིས་དག་པའི་སྣང་བ་དེ་འདྲའི་རིགས་ཅན་མང་དུ་འབྱུང་གིན་ཡོད་པ་འདྲའང༌། རིམ་གྱིས་ན་ཚོད་ཇེ་མཐོར་སོང་བ་ན་སྒོ་གསུམ་མི་དགེ་བ་དང་རྗེས་སུ་འབྲེལ་བའི་བག་མེད་ཀྱི་བྱ་བྱེད་མང་པོས་བསྒྲིབས་པའི་ཁྲོད་དུ་དེ་འདྲའི་སྣང་བ་འཆར་བའི་གོ་སྐབས་ཅི་ཞིག་མཆིས། རང་ལོ་བཅུ་གསུམ་དུ་སོན་པར་རག་ཆུ་རྣམ་རྒྱལ་དགོན་ནས།
མཁས་ཤིང་བཙུན་པའི་དབང་ཕྱུག རྒྱུད་སྡེ་རྒྱ་མཚོའི་མངའ་བདག་རྡོ་རྗེ་འཆང་ཉིད་ངུར་སྨྲིག་འཆང་བ་མཆོག་གི་གར་གྱིས་རོལ་པ་ཆེན་པོ་དབང་བླ་ཀུནཾ་དགཾའ་བསྟནཾ་འཛིན་ཞེས་བྱ་བ་དེ་ཉིད་ཁོ་བོ་ཅག་གི་མི་དམན་བསོད་ནམས་ཀྱི་སྐལ་བ་དམ་པའི་ཤིང་རྟས་ཉེ་བར་དྲངས་པ་བཞིན་དུ་ས་དཀར་བསམ་འགྲུབ་དགོན་དུ་ཕེབས་ནས། དཔལ་འཁོར་ལོ་བདེ་མཆོག་གྲུབ་ཆེན་ལཱུ་ཧི་པའི་ལུགས་ཀྱི་རྒྱུ་དབང་གནང་བའི་དབང་གྲལ་དུ་འགྲོ་དགོས་པ་ལ་སྔར་རྒྱུ་དབང་ཞུ་བའི་གྲལ་དུ་ཕྱིན་མ་མྱོང་བས། གཅེན་པོ་དགེ་སློང་དེས་དབང་ཞུ་བའི་དུས་ན་སྟ་གོན་གྱི་ཚེ་སོ་ཤིང་འདོར་ལུགས་ལ་སོགས་པ་དང༌། དངོས་གཞིའི་སྐབས་སུ་མེ་ཏོག་དོར་བ་ལ་སོགས་པ་འདི་ལྟར་འོང་བས་དེ་དུས་རིག་པ་བསྒྲིམས་ཏེ་སྡོད་ལ་གཞན་གྱིས་ཅི་བྱེད་ལྟོས་ཞེས་བསླབ་བྱུང་བར། གལ་ཏེ་རང་གིས་ནོར་སོང་ན་གཞན་གྱིས་དགོད་འཕྱས་བྱེད་ཀྱིས་དོགས་པའི་བག་ཚ་ཆེན་པོ་དང་ལྡན་པའི་སྒོ་ནས་དབང་གྲལ་དུ་བསྡད་པས། རྗེ་བཙུན་བླ་མ་དམ་པ་དུས་གསུམ་གཟིགས་པའི་དབང་ཕྱུག་ཆེན་པོ་དེ་ཉིད་ཀྱིས་བདག་ལ་ཡང་ཡང་གཟིགས་ནས་དགེ་ཚུལ་ཆུང་ངུ་འདི་སུ་ཞིག་ཡིན་གསུང་བྱུང་བ་དེར་དགེ་རྒན་ཞིག་གིས་འདི་བསོད་ནམས་བྱམས་པའི་ནུ་བོ་ཡིན་ཞེས་གསོལ་པ་དང༌། སླར་ཡང་རིང་ཞིག་གི་བར་དུ་བདག་ལ་གཟིགས་ནས། ཨཱ་འདི་ལ་སློབ་གཉེར་བྱས་ན་ཡག་པོ་འོང་ལས་ཆེའི་གོ་ཞེས་གསུངས་པར། དགེ་རྒན་དེས་འདི་ནི་རིག་པ་བཟང་ཞིང་དེ་སྔོན་ཡང་བྲི་ཀློག་འདོན་གསུམ་ཅི་ལའང་མཁས་ཤིང་འདུག་ཚུགས་པ་ཡག་པོ་ཡོད་ཚུལ་ཞུས་སོང་བས་ཐུགས་ཤིན་ཏུ་དགྱེས་པ་མཛད་ཅིང༌།
དེ་ནས་བརྩམས་ཏེ་དབང་གི་གནས་སྐབས་སུ་ཞལ་རྩེད་དང་གསུང་གླེང་ཕལ་ཆེར་བདག་ཁོ་ན་ལ་མཛད་པ་ལྟར་བྱུང་ཞིང༌། སྟ་གོན་གྱི་ནུབ་མོར་རྨི་ལམ་བརྟགས་ནས་སང་ཞུ་དགོས་ཞེས་གཞན་གྱིས་ཟེར་བར། དེ་ནུབ་རྨི་ལམ་ཅི་མ་བྱུང་ན་བླ་མ་ལ་ནང་པར་ཅི་ཞུ་བསམས་ཀྱིན་སེམས་འཕྲོས་ནས་མཚན་ཕྱེད་ཡོལ་ཚུན་ཆད་ལ་གཉིད་མ་བྱུང༌། ཐོ་རེངས་ཅུང་ཟད་གཉིད་ཡུར་བའི་རྨི་ལམ་དུ། རྗེ་བླ་མས་སྟ་གོན་མཛད་པའི་ཁང་པ་དེའི་གྱང་ལོགས་དེར། དཔལ་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་ཕྱག་རྒྱན་དང་ཆ་ལུགས་ཡོངས་སུ་རྫོགས་པ་གླང་ཆེན་གྱི་པགས་པ་བརྒྱངས་པ་དང་བཅས་ཏེ་འཛིན་པ་ལ། ཡུམ་སྐུ་མདོག་དམར་པོ་ཅན་གྱིས་འཁྱུད་པ་དང་བཅས་པ། སྐུ་ཚད་མི་ཕལ་གྱི་ཁྲུ་གང་ཙམ་ཡོད་པ་ཤིན་ཏུ་གསལ་བ་ཞིག་མཇལ་བ་རྨིས། དེ་འཕྲལ་ནས་གཉིད་སད་བྱུང༌། ཕྱི་ཉིན་གཅེན་དགེ་སློང་ལ་དེ་འདྲ་ཞིག་རྨིས་པས་ཅི་ཞུ་དྲིས་པས།
རྨི་ལམ་དངོས་ཞུ་མི་དགོས། ཅི་མཐོང་ཞེས་བླ་མ་བྱོན་བྱུང་བ་དང་སྣ་ཚོགས་མཐོང་འདྲ་བ་ཞིག་བྱས་ནའང་ཆོག་ཟེར་བ་བཞིན་སྨྲས། ནམ་མཁའི་ཁ་དོག་བརྟག་དགོས་པ་ནི་མ་ཤེས། གསང་མཚན་བཏགས་བྱུང་བ་མ་བརྗེད་པར་གྱིས་མིན་པ། རྒྱབ་དུས་ཀྱང་ལན་གཅིག་དྲིས་བྱུང་བ་དང་ཞུ་དགོས་ཞེས་བསླབ་བྱུང༌། དབང་གི་ཚིག་དོན་གྱི་གོ་རྟོགས་ནི་ཅི་ཡང་མ་བྱུང་འདུག་ཀྱང་མ་ཡེངས་པར་ཉན་པ་དང་གཞན་གྱིས་ཅི་བྱེད་བལྟ་བའི་རིག་པ་གཏད་པའི་ཚུལ་བྱས་ཏེ་དབང་བཞི་ཡོངས་སུ་རྫོགས་པར་ཐོབ། དེ་དུས་རྗེ་བཙུན་དམ་པ་དེ་ཉིད་ནས་འཇམ་དཔལ་ཡེ་ཤེས་ཡོན་ཏན་བཟང་པོའི་བསྟོད་པའི་རིག་གཏད་ཅིག་ཀྱང་གནང་ནས་བསོད་ནམས་བྱམས་པའི་ནུ་བོ་ལ་སོགས་པས་ཀྱང་འདི་འདོན་ན་བྱིན་རླབས་ཆེན་པོ་ཡིན་གསུངས་ནས་བསྟོད་པའི་ལུང་དང་འདོན་ཐབས་བཅས་ཀྱི་བཀའ་དྲིན་སྩལ་བྱུང༌། གཞན་ཡང་རྗེ་བཙུན་ས་སྐྱ་པའི་གསེར་ཆོས་ཀྱི་ནང་གསེལ་འཇམ་དཔལ་ནག་པོ་སྐྱིལ་ཀྲུང་ཅན་གྱི་རྗེས་སུ་གནང་བ་དང་དེའི་ཡིག་ཆའི་ལུང་དང་བཅས་པ་དང༌། མགོན་དཀར་ཡིད་བཞིན་ནོར་བུའི་རྗེས་སུ་གནང་བའང་གཞན་གྱིས་ཞུས་ངོར་སྩལ་བའི་ཆོས་གྲྭལ་དུའང་ཚུད། སྒྲོལ་མ་དཀར་མོ་ཡིད་བཞིན་འཁོར་ལོའི་རྗེས་སུ་གནང་བ་ངོར་ལུགས་ཐུན་མོང་མ་ཡིན་པ་བཀྲུ་བྱབ་བསྲུང་གསུམ་དང་བཅས་པ་རྣམས་ལེགས་པར་ནོས་སོ། །
དེའི་ཕྱི་ལོར་ཡང་རྒྱུད་སྡེ་རྒྱ་མཚོའི་མངའ་བདག་རྗེ་བཙུན་ཐུགས་རྗེའི་བདག་ཉིད་ཅན་དེ་དགོན་དེར་ཕེབས་ནས་འཇམ་དཔལ་དཀར་པོ་ཨ་ར་པ་ཙ་ན་ལྷ་ལྔའི་དབང་བསྐུར་བ་རས་རིས་ལ་བརྟེན་པ་སྟ་གོན་དང་དངོས་གཞི་གཉིས་ཀྱི་སྒོ་ནས་སྩལ། སྒྲུབ་དཀྱིལ་ཆོ་ག་དབང་གི་བརྗེད་བྱང་བཀླག་ཆོག་ཡིད་ཀྱི་མུན་སེལ་ཞེས་བྱ་བ་མཁན་ཆེན་སངས་རྒྱས་ཕུན་ཚོགས་ཀྱིས་མཛད་པའི་ལུང་ཡང་ལེགས་པར་སྩལ། དབང་དེའི་སྟ་གོན་གྱི་ནུབ་མོར་ང་རང་གི་ཁང་པའི་ནང་དེར་བདག་གི་ལག་ན་རྩིས་ཀྱི་ལེགས་བཤད་བསྟན་བཅོས་བཻ་ཌཱུར་དཀར་པོ་ཡོངས་རྫོགས་ཀྱི་གླེགས་བམ་ཞིག་བཟུང་ནས་ཞལ་ཕྱེ་སྟེ་བལྟ་བའི་སྣང་བ་བྱུང་སྟེ། དེའང་བསྟན་བཅོས་བཻ་ཌཱུར་དཀར་པོས་ནི་ཕྱི་ནང་རིག་པའི་གནས་ཆེ་ཆུང་བཅུ་གའི་རྣམ་པར་བཤད་པ་ཐམས་ཅད་མ་ཚང་བ་མེད་པར་སྟོན་པ་ལྟར་རྨི་ལམ་གྱི་འབྲས་བུའང་མི་རིང་བར་རིག་པའི་གཙུག་ལག་གི་གཞུང་ལུགས་འགའ་རེ་ལ་སྦྱོང་བསྟར་བྱེད་པའི་སྐལ་བ་ཡོད་པའི་ལྟས་འདྲ་ཞིག་ཡིན་སྙམ་དུ་སེམས་སོ། ། གཞན་ཡང་སློབ་དཔོན་ཆེན་པོ་ཀངྐ་དཱའི་ཞབས་ཀྱིས་བཀྲལ་བའི་རྡོ་རྗེ་ཕག་མོ་དཀར་མོ་ཤེས་རབ་གསལ་བྱེད་མའི་བྱིན་རླབས་དབང་བཞིའི་ཚུལ་དུ་བསྐུར་བ་དང་དེའི་སྒྲུབ་ཐབས་དང་བྱིན་རླབས་ཀྱི་ཆོ་ག་སྒྲུབ་ཁང་དཔལ་ལྡན་དོན་གྲུབ་པས་མཛད་པའི་ལུང་བཅས་སྩལ། རྗེ་བཙུན་ནཱ་རོ་ཏ་པའི་ལུགས་ཀྱི་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་དུ་གྲགས་པའི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་དང༌། དེའི་སྒྲུབ་ཐབས་རྗེ་དཀོན་མཆོག་ལྷུན་གྲུབ་པས་མཛད་པ་དང༌། སིནྡྷཱུ་རའི་དཀྱིལ་འཁོར་གྱི་སྒྲུབ་མཆོད་དང་བྱིན་རླབས་ཀྱི་བདག་འཇུག་མཚམས་སྦྱོར་དུ་བཅས་པ་དང༌། རྗེ་རྡོ་རྗེ་འཆང་གིས་མཛད་པའི་བསྟོད་པ་ཡན་ལག་བདུན་ལྡན། གློ་བོ་མཁན་ཆེན་གྱིས་མཛད་པའི་དེའི་བཀྲ་ཤིས།
རིག་མ་བཅུ་དྲུག་གི་མཆོད་ཕྲེང་དང༌། མཁས་གྲུབ་སངས་རྒྱས་ཕུན་ཚོགས་ཀྱིས་མཛད་པའི་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་རྣམ་བཤད་མཁའ་སྤྱོད་སྒྲུབ་པའི་གསང་ལམ་རྣམས་ཀྱི་ལུང་ཡང་ལེགས་པར་ཐོབ་བོ། ། དེ་བས་ན་རྗེ་བཙུན་བླ་མ་འཁོར་ལོའི་མགོན་པོ་འདི་ཉིད་ནི་ཡུལ་ཐུན་མོང་མ་ཡིན་པའི་རྡོ་རྗེ་ཐེག་པའི་དཀོན་མཆོག་གསུམ་ལ་བརྟེན་ནས་ཐུན་མོང་མ་ཡིན་པའི་སོ་ཐར་གྱི་སྡོམ་པ་དང་བྱང་སེམས་སྡོམ་པ་དང་རིག་པ་འཛིན་པ་སྔགས་ཀྱི་སྡོམ་པ་དང་བཅས་པའི་སྡོམ་པ་གསུམ་པོ་ཅིག་ཅར་དུ་དང་པོར་ཐོབ་པའི་བཀའ་དྲིན་བླ་ན་མ་མཆིས་པའི་བདག་ཉིད་ཆེན་པོ་འདི་ནི་རིགས་དང་དཀྱིལ་འཁོར་ཀུན་གྱི་ཁྱབ་བདག་རྡོ་རྗེ་འཆང་ཆེན་པོ་ཉིད། བདག་ཅག་གི་སྐལ་བར་རྗེས་སུ་འཚམ་པའི་ངུར་སྨྲིག་འཆང་བ་ཡོངས་ཀྱི་མཆོག་ཏུ་གྱུར་པའི་སྐུར་བསྟན་པ་ནི་གདོན་མི་ཟ་བ་ཉིད་དོ། ། སྨྲས་པ། གཙུག་ལག་ཕྱི་ནང་ཡུལ་ལ་ཆེས་སྒྲིན་པའི། ། ཀུཾན་དགཾའ་གསར་པའི་དུས་སྟོན་ག་ལ་བར། ། རྒྱཾ་མཚོཾའི་གོས་ཅན་ཡངས་པ་ལ་བརྟེན་པའི། ། ལུས་ཅན་མགྲིན་དུ་གཉེར་མཆོག་བླ་མ་ལས། ། མི་བསླུ་ངེས་པའི་སྐྱབས་གནས་དཀོན་མཆོག་གསུམ། །
ཇི་སྲིད་འཚོ་བར་སྐྱབས་ཀྱི་ཡུལ་དུ་སྩལ། ། བསླབ་གཞི་ལྔ་དང་སྐྱབས་གསུམ་བསླབ་བྱར་བཅས། ། ཚངས་པར་སྤྱོད་ལྡན་སྐྱབས་ཀྱི་འོས་སུ་བསྒྲུབས། ། མིང་གིས་ཉེ་བར་མཚན་མིན་དེ་སྲིད་དུ། ། མིང་གཞིའི་ཁྱད་པར་དཔྱོད་པ་མི་ནུས་ཕྱིར། ། མིང་ཐོག་ཀུཾན་དུ་དགཾས་མཛེས་བསོད་ནམཾས་ཅན། ། མིང་ཚིག་སྨྲ་བ་དེ་ལ་ཐ་སྙད་གདགས། ། མཁའ་དབྱིངས་རྒན་ལས་ཐོས་པའི་ཚོན་རིས་ཀྱི། ། ཤིས་པའི་གཟུགས་བརྙན་བརྒྱ་ཕྲག་བཀྲག་ཏུ་ཆེ། ། འོན་ཏེ་ཐུན་གསུམ་ཡུར་བའི་བདེན་མིན་གཟུགས། །
ཅིར་ཡང་འཆར་འདི་འཁྲུལ་པ་ཀུན་གྱི་གཤིས། ། དབང་ཕྱོགས་ཆུ་འཛིན་ཤིང་རྟས་ལེགས་དྲངས་པའི། ། མཚན་བཟང་འབར་བ་རྒྱལ་སྐུའི་ཉིན་མོར་བྱེད། ། ཐུན་མཚམས་ལང་ཚོ་སར་པའི་ཁ་དོག་དང༌། ། ལྷན་ཅིག་འགྲོགས་པས་མཚོན་མིན་འདྲེན་བྱེད་དཔྱིད། ། རྗེས་སུ་སྲིད་པའི་སྐྱོན་བྲལ་དགྲ་བཅོམ་འཁོར། ། ཞི་དུལ་སྒེག་པའི་འགྲོས་དལ་འདི་མཐོང་ཚེ། ། མཁའ་དབྱིངས་ངུར་པའི་རྒྱལ་པོའི་ཕྲེང་ལྡིང་ཡང༌། ། ངལ་བརྒྱའི་འདབ་མཉེན་བསྒྱུར་བས་ཤིན་ཏུ་དམན། ། འཛམ་གླིང་ཐུབ་པའི་རྒྱལ་ཚབ་ཀུཾན་དཾགའ་བཟང༌། །
གང་བཾསྟན་དྲི་མེད་འཛིཾན་པ་ཡོངས་ཀྱི་ཕུལ། ། ཕྱི་ཚུལ་དགྲ་བཅོམ་འཕགས་པའི་རྣམ་པར་ཐར། ། ནང་དུ་གསང་ཆེན་སྨྲ་བའི་རྡོཾ་རྗེཾ་འཆཾང༌། ། གང་དེས་ཐུན་མོང་མིན་པའི་རྡོ་རྗེའི་ཐེག ། ལུགས་མཆོག་ཕྱི་ནང་གསང་བའི་དཀོན་མཆོག་གསུམ། ། སྐྱབས་སུ་བསྟེན་པའི་ཆོ་ག་རྣམ་དག་གིས། ། སུམ་ལྡན་རྡོ་རྗེ་འཛིན་པའི་རིགས་སུ་བསྐྲུན། ། བླ་མའི་བྱིན་རླབས་ཙམ་གྱིས་སྒྲིབ་པའི་དྲི། ། མ་ལུས་བཀྲུས་པ་མིན་ན་བསྐལ་པ་བརྒྱར། ། བསྒྲུབ་འོས་ལྷག་པའི་ལྷ་ཡང་སྐད་ཅིག་གཅིག །
མཇལ་བའི་ཡ་མཚན་འདི་འདྲ་ཅང་སྲིད་དམ། ། ཞེས་ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་དུ་བོད་པའི་སྐྱེ་བ་ཕལ་པའི་རྐང་འཐུང་དགེ་སྡིག་འདྲེས་མའི་ལས་ཀྱི་ཡལ་ག་ཕན་ཚུན་འཛིངས་པར་བདེ་སྡུག་གི་ལོ་འདབ་དུས་ཀྱི་རྒྱལ་མོས་རེ་མོས་སུ་བསྒྱུར་བའི་ཚུལ་མཆིད་པ་ལས། དམ་པའི་ཆོས་སྒོར་ཞུགས་པའི་སརྒ་སྟེ་གསུམ་པའོ།། །། ཕྱི་དང་ནང་གི་ཤེས་བྱའི་གནས། ། གང་དང་གང་ལ་མཁས་པའི་བཤེས། ། ཉེར་བསྟེན་རིག་པའི་ནོར་བུ་དེ། ། ནམ་ཡང་རང་གཞན་ཕན་པའི་གཞི། ། གསུམ་པ་རྟེན་དེར་བརྟེན་ནས་ཐོས་བསམ་བྱས་པ་ནི། སྤྱིར་དམ་པའི་ཆོས་སྒོར་ཞུགས་ཙམ་ནས་བླང་དོར་གྱི་གནས་རྣམས་ཚུལ་བཞིན་དུ་ལེགས་པར་འདོམས་པ་པོ་དགེ་བའི་བཤེས་གཉེན་དག་གུས་པར་བསྟེན་ནས། བསླབ་པར་འོས་པའི་གཞུང་ལུགས་རྣམས་ལ་ཐོས་བསམ་བསྒོམ་པའི་སྟོབས་ལས་བྱུང་བའི་ཡོན་ཏན་རིན་པོ་ཆེ་རང་རྒྱུད་ལ་བསྐྱེད་པ་ནི་ལེགས་པར་འདོད་པ་ཀུན་གྱིས་བསྒྲུབ་བྱའི་གཙོ་བོ་ཉིད་དུ་ངེས་པ་སྟེ།
སྡུད་པ་ཚིགས་སུ་བཅད་པར། དགེ་བའི་བཤེས་གཉེན་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། ། ཞེས་དང༌། བྱམས་པས་ཞུས་པར། གང་ཉན་ཐོས་དང་རང་རྒྱལ་དང་བླ་ན་མེད་པའི་སངས་རྒྱས་རྣམས་ཀྱི་རྣམ་པར་གྲོལ་བ་དང༌། ཡེ་ཤེས་མཐོང་བའི་ཕུང་པོ་ཇི་སྙེད་པ་དེ་དག་ཐམས་ཅད་ཀྱང་དགེ་བའི་བཤེས་གཉེན་ཡོངས་སུ་བསྟེན་པ་ལས་བྱུང་བར་རིག་པར་བྱའོ། ། བྱམས་པ་གཞན་ཡང་སེམས་ཅན་རྣམས་ཀྱི་ཕན་པ་དང་བདེ་བའི་ཤས་ཇི་སྙེད་པ་དེ་དག་ཐམས་ཅད་ཀྱང་རང་གི་དགེ་བའི་རྩ་བ་ལས་བྱུང་སྟེ་དེའང་དགེ་བའི་བཤེས་གཉེན་ལས་བྱུང་བར་རིག་པར་བྱའོ། ། ཞེས་དང༌། བཤེས་སྤྲིང་དུའང༌།
དགེ་བ་དགེ་བའི་བཤེས་ལ་བསྟེན་ནས་འཕེལ། ། སྡིག་གྲོགས་བསྟེན་པས་སྡིག་པ་འཕེལ་འགྱུར་བས། ། སྐྱེས་བུ་དམ་པ་བསྟེན་བགྱི་རྒྱལ་བ་ལ། ། བརྟེན་ནས་སེམས་ཅན་མང་པོས་ཞི་བ་ཐོབ། ། ཅེས་བཤད་པ་ལྟར་ལེགས་པ་ཐམས་ཅད་ཀྱི་གཞིར་གྱུར་པ་ཚུལ་ཁྲིམས་ཀྱི་བསླབ་པ་ལ་གནས་པ་དེས་གྲོགས་མཁས་པ་དང་གྲུབ་པའི་སྐྱེས་བུ་དམ་པ་ལ་བརྟེན་ནས་ཐོས་པའི་ཚོགས་ཅི་རིགས་པ་བསགས་པ་ལ་འབད་པར་བྱ་དགོས་ཀྱང༌། དེ་ལ་ཐོག་མར་ཐ་སྙད་ཀྱི་གནས་ལས་ཉེ་བར་བརྩམས་ཏེ་རིམ་གྱིས་སློབ་དགོས་པའང༌། ཇི་སྐད་དུ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་འབྱུང་བས་སོ། །
འོ་ན་དེ་ལྟ་བུ་དེ་ནི་བློ་གྲོས་དང་ལྡན་པའི་སྐྱེས་བུ་དམ་པ་རྣམས་ཁོ་ནའི་འཇུག་ཚུལ་ཡིན་ནོ་སྙམ་ན། ཁོ་བོ་ཅག་ལྟ་བུའི་བློ་དམན་པ་དག་ནི་ཐོས་པ་བསྒྲུབ་པ་ལ་བརྩོན་འགྲུས་ལྷག་པར་བརྩམས་དགོས་པར་ཐལ། ད་ལྟའི་བློ་རྨོངས་པའང་སྔོན་རབས་མ་སྦྱངས་པ་ལས་བྱུང་བའང་ལེགས་པར་བཤད་པ་རིན་པོ་ཆེའི་གཏེར་ལས། རིག་པ་ནང་པར་འཆི་ཡང་བསླབ། ། ཚེ་འདིར་མཁས་པར་མ་ཐོབ་ཀྱང༌། ། སྐྱེ་བ་ཕྱི་མར་བཅོལ་བ་ཡི། ། ནོར་ལ་རང་ཉིད་ལེན་པ་འདྲ། ། ཞེས་གསུངས་པའི་ཕྱིར་རོ། ། དེས་ན་སྦྱངས་པའི་བག་ཆགས་ཀྱི་མཐུ་མེད་པར་མཁས་པའི་ཡོན་ཏན་རང་རྡོལ་དུ་བྱུང་བར་སྨྲ་བ་རྣམས་ནི་རང་ཉིད་ཆེ་འདོད་ཀྱི་གཏམ་དུ་སྨྲས་པར་ཟད་ཀྱང་ལས་འབྲས་ཀྱི་རྣམ་དབྱེར་རྨོངས་པའི་རང་ཉིད་དམན་པ་ཉིད་དུ་ཁས་འཆེས་པ་སྟེ། དེ་ཉིད་ལས།
མ་བསླབས་པ་ལ་མཁས་པ་ཞིག ། བྱུང་ན་རྒྱུ་འབྲས་ག་ལ་བདེན། ། རྒྱུ་འབྲས་བསླུ་བ་མེད་པ་འདི། ། ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་འབྱུང་བ་ལྟར། ཚེ་འདིར་ཤེས་བྱའི་གནས་ལ་མཁས་པར་མ་གྱུར་ཀྱང་སྐྱེ་བ་ཕྱི་མར་སྦྱངས་པའི་བག་ཆགས་འཇོག་པའི་ཕྱིར་དང༌། ཚེ་འདིར་མཁས་པའི་གོ་ས་སྒྲུབ་པའི་ཐབས་ཁོ་ན་མ་ཡིན་པར། མཐར་ཐུག་བསྒྲུབ་བྱའི་སྙིང་པོ་ཐམས་ཅད་མཁྱེན་པའི་གོ་འཕང་མངོན་པར་འདོད་པས་རིག་པའི་གནས་རྣམས་ལ་ཐོས་བསམ་གྱི་རྒྱུན་བསྐྱང་དགོས་པའང་མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །
དེ་བས་གཞན་དག་ཚར་གཅོད་རྗེས་གཟུང་བྱ་ཕྱིར་དང༌། ། རང་ཉིད་ཀུན་ཤེས་ཕྱིར་ན་དེ་ལ་དེ་བརྩོན་བྱ། ། ཞེས་འབྱུང་ངོ༌། ། དེས་ན་ཕྱི་ནང་གི་གྲུབ་པའི་མཐའ་ཤེས་པས་བླང་དོར་གྱི་གནས་ལ་མཁས་པ་དང༌། ཚུལ་ཁྲིམས་ཀྱི་བསླབ་པ་ཐོབ་ནས་ཁ་ན་མ་ཐོ་བ་ལས་ལྡོག་པ་དང༌། སེམས་ཀྱི་བསླབ་པ་ཐོབ་ནས་དོན་མེད་པའི་འདོད་པ་ཡོངས་སུ་སྤང་བ་དང༌། ཤེས་རབ་ཀྱི་བསླབ་པ་ཐོབ་ནས་ཟག་ཟད་མངོན་དུ་བྱས་པའི་མྱ་ངན་ལས་འདས་པ་ཐོབ་སྟེ། བྱང་ཆུབ་སེམས་དཔའི་སྡེ་སྣོད་ལས། ཐོས་པས་ཆོས་རྣམས་ཤེས་པར་འགྱུར། ། ཐོས་པས་སྡིག་ལས་ལྡོག་པར་འགྱུར། །
ཐོས་པས་དོན་མེད་སྤང་བར་འགྱུར། ། ཐོས་པས་མྱ་ངན་འདས་པ་ཐོབ། ། ཅེས་དང༌། ལུང་རྣམ་འབྱེད་ལས། མང་དུ་ཐོས་པ་ལ་ཕན་ཡོན་ལྔ་སྟེ། ཕུང་པོ་ལ་མཁས་པ་དང༌། ཁམས་ལ་མཁས་པ་དང༌། རྟེན་ཅིང་འབྲེལ་བར་འབྱུང་བ་ལ་མཁས་པ་དང༌། དེའི་གདམས་ངག་དང་རྗེས་སུ་བསྟན་པ་གཞན་ལ་རག་མ་ལས་པ་ཡིན་ནོ། ། ཞེས་དང༌།
སྐྱེས་རབས་ལས་ཀྱང༌། ཐོས་པ་གཏི་མུག་མུན་སེལ་སྒྲོན་མེ་ཡིན། ། རྐུན་པོ་སོགས་ཀྱིས་མི་འཁྱེར་ནོར་གྱི་མཆོག ། ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན། ། ཐབས་ཚུལ་མན་ངག་སྟོན་པའི་གྲོགས་ཀྱི་མཆོག ། ཅེས་སོགས་རྒྱ་ཆེར་འབྱུང་བའི་རྗེས་སུ་སློབ། འདུན་དང་པོ་ནི། ཐོག་མར་ས་སྐྱ་པཎྜི་ཏས། རང་ལ་དགོས་པའི་ཡོན་ཏན་རྣམས། ། ཉི་མ་རེ་ལ་ཚིག་རེ་ཟུང༌། །
གྲོག་མཁར་དང་ནི་སྦྲང་རྩི་ལྟར། ། རིང་པོར་མི་ཐོགས་མཁས་པར་འགྱུར། ། ཞེས་གསུངས་པ་ཡིད་ལ་གཅགས་ཏེ། བསླབ་བྱ་ཡོན་ཏན་ཐམས་ཅད་ཀྱི་གཞི་མར་གྱུར་པ་ནི་ཡི་གེའི་སྦྱོར་བ་ཉིད་དེ། ཁྱད་པར་ཐུ་མི་སམྦྷོ་ཊས། བསླབ་པ་ཀུན་གྱི་གཞི་འཛིན་ཅིང༌། ། རིག་བྱེད་སྨྲ་བ་རྣམས་ཀྱི་རྒྱུ། ། མིང་ཚིག་བརྗོད་པ་ཀུན་གྱི་གཞི། ། ཡི་གེའི་སྦྱོར་བ་བཤད་པར་བྱ། ། ཞེས་གསུངས་པ་ལྟར།
ཡི་གེའི་སྡེབ་སྦྱོར་མཐའ་དག་ལ་མཁས་པ་ནི་ཆོས་ཐམས་ཅད་ཀྱི་ངེས་པའི་ཚིག་མཐའ་ཡས་པ་རྣམས་ཚུལ་བཞིན་ཤེས་པའི་སྒོ་ནས་འཇུག་ལྡོག་ཚུལ་བཞིན་དུ་བགྱིད་དགོས་མོད། དེ་ནི་ཇི་སྐད་དུ། སོ་སོ་རིག་བཞི་ས་དགུ་པ། ། མ་ཐོབ་དེ་སྲིད་ཆོས་ཀུན་གྱི། ། ངེས་ཚིག་ཤེས་མིན་དེ་ཡི་ཕྱིར། ། མཐའ་དག་སྡེབ་སྦྱོར་སུ་ཡིས་ཤེས། ། འོན་ཀྱང་ཕྱོགས་རེའི་བརྡ་དག་ཀྱང༌། ། འབད་པ་དུ་མས་བཙལ་བར་བྱ། ། ཡི་གེའི་སྦྱོར་བ་ལ་འཁྲུལ་ན། ། དོན་རྣམས་འཁྲུལ་པ་སྨོས་ཅི་དགོས། །
ཞེས་བཤད་པ་བཞིན་ཆོས་ཐམས་ཅད་ཀྱི་ངེས་ཚིག་མཐའ་ཡས་པའི་ཕྱིར་བརྡའི་སྦྱོར་བ་ཇི་སྙེད་པ་དཔྱད་བཟོད་པ་ཤིན་ཏུ་དཀའ་ནའང༌། ལས་དང་པོ་པའི་བསླབ་བྱ། མིང་གཞི། དེ་ལ་རྟགས་གསུམ་གྱི་དབྱེ་བ། སྔོན་འཇུག རྗེས་འཇུག མི་འཇུག་པ། བྱ་བྱེད་ལས་གསུམ། དུས་གསུམ་གྱི་དབྱེ་བ་རྣམས་སོ་སོར་ངེས་པར་བྱས་ནས་ད་གཟོད་ཡི་གེའི་བརྡ་སྦྱོར་བ་ལ་འཇུག་དགོས་པའི་ཕྱིར། དེའི་ལག་ཏུ་བླང་བའི་རིམ་པ་རྣམས་འཇིག་རྟེན་མིག་གཅིག་ལོ་ཆེན་ཆོས་སྐྱོང་བཟང་པོས་མཛད་པའི་བརྡ་གསར་རྙིང་གི་རྣམ་པར་དབྱེ་བ་ཟ་མ་ཏོག་དང༌།
སྐྱོགས་སྟོན་གྱིས་མཛད་པའི་ངག་གི་སྒྲོན་མ། ཁྱད་པར་གངས་ཅན་བོད་ཀྱི་བརྡ་སྤྲོད་པའི་གཞུང་བཟང་པོ་སློབ་དཔོན་ཐུ་མི་སཾ་བྷོ་ཊས་མཛད་པའི་སུམ་ཅུ་པ་དང༌། རྟགས་ཀྱི་འཇུག་པའི་རྩ་བ་དང༌། དེའི་རྣམ་འགྲེལ་ཞྭ་ལུ་ལོ་ཆེན་གྱིས་མཛད་པ་རྣམས་ལ་རྟོག་དཔྱོད་འདྲིས་པར་བགྱིས་ཤིང་ཚེ་བྷྲཱུྃ་པ་ཆེན་པོའི་དྲུང་ནས་ཀྱང་རྟོག་དཔྱོད་བགྱིས། ཕྱི་ནས་དབུས་ཀྱི་སེ་ར་ནས་བྱོན་པའི་རབ་འབྱམས་པ་བཀྲ་ཤིས་རྒྱལ་མཚན་ཞེས་བྱ་བ་ལས་ཀྱང་རི་མོར་བརྒྱབ་པའི་ལག་ཁྲིད་ཀྱང་ཅུང་ཟད་བགྱིས་པར་བརྟེན། བོད་སྐད་ལུགས་ཀྱི་བརྡའི་དག་བྱེད་ཆེ་ལོང་ཙམ་ལ་བློ་ལྡན་རྣམས་ཀྱི་མདུན་སར་ངོ་གནོངས་མ་དགོས་ཙམ་བྱུང་ངོ༌། ། གཉིས་པ་གཞན་རྗེས་སུ་འཛིན་པའི་གནས་བཟོ་དང་གསོ་བ་གཉིས་ལས། དང་པོ་བཟོའི་གནས་ཀྱི་རིག་པ་ལ། གོང་དུ་སྨོས་ལྟར་ལྷ་རིས་པའི་ཚད་ཀྱང་རི་མོའི་ལག་ཁྲིད་ཀྱི་རྒྱུན་སྔར་ནས་ཡོད་པ་ནི། ཀརྨ་པ་མི་བསྐྱོད་རྡོ་རྗེའམ་དབྱངས་ཅན་བཟང་པོའི་ཞལ་སྔ་ནས་རིམ་པར་ངེད་ཀྱི་ཡང་མེས་སྤྲུལ་སྐུ་སངས་རྒྱས་ལྷའི་དབང་པོ་ཁུ་དབོན།
མཁའ་རི་གདོང་དབོན་པོ་རྒྱ་བོ། འགྲུ་དགེ་ཡག་ལྷ་བཟོ། དེ་ལས་བདག་གི་སྐྱེད་བྱེད་ངག་དབང་ཆོས་འཕེལ་བས་བསླབས་པ་ལྟར། ལྷ་རིས་པ་ཐུན་མོང་བར་གྲགས་པ་ལ་ཇི་ལྟར་མངའ་བའི་ཆ་ཚད་ཀྱི་ཐིག་དཔེ་རྣམས་ལ་གོམས་འདྲིས་མི་དམན་ཙམ་སྔར་ནས་བྱས་ཡོད་ཀྱང༌། ཆ་ཚད་ཀྱི་རྒྱུད་གཞུང་རྣམས་ནས་བཤད་པའི་ཚད་ཀྱི་གཏན་ལ་ཕེབས་པ་ཞིག་མ་བྱུང་ན་རང་གིས་ཨ་ཕ་དང་ཨ་མའི་ཁ་ཕོར་གཙང་མར་བཟུང་བ་ཙམ་གྱིས་ཐམས་ཅད་ལ་ཁྱབ་པ་མེད་པ་ལྟར། རྣམ་པར་དཔྱོད་ལྡན་རྣམས་ཀྱི་ཁྲོད་དུ་སྦྱངས་པའི་ཡོན་ཏན་ཕལ་ཆེར་རང་ཉིད་གཡར་ཚའི་རྒྱུ་ལས་མི་འགྱུར་བར་བསམས་ནས་རྩོད་བྲལ་མཁས་པའི་གཞུང་དོན་དང་འབྲེལ་བ་ཞིག་ཅིས་ཀྱང་དགོས་སོ་སྙམ་ནས། སྔར་སྨོས་པའི་བློ་ལྡན་དགེ་བའི་བཤེས་སུ་གྱུར་པ་སངས་རྒྱས་ཆོས་འཕེལ་ཞེས་བྱ་བ་ལ་དོགས་པའི་གནས་རྣམས་འདྲི་བརྩད་དཔྱད་པ་དང་བཅས་ཏེ། སྤྲུལ་སྐུ་སྨན་བླ་དོན་གྲུབ་པས་མཛད་པའི་སྐུ་གཟུགས་ཀྱི་ཆ་ཚད་ཀྱི་རབ་ཏུ་བྱེད་པ་ཡིད་བཞིན་ནོར་བུ་ཞེས་བྱ་བ་དང༌། འཕྲང་ཁ་བ་དཔལ་ལྡན་བློ་གྲོས་བཟང་པོས་མཛད་པའི་སྐུ་གཟུགས་མཆོད་རྟེན་བཅས་ཀྱི་ཆ་ཚད་དང༌། ཀུན་མཁྱེན་བུ་སྟོན་དང་སྟག་ཚང་ལོ་ཙཱ་བས་མཛད་པའི་ཆ་ཚད་ཀྱི་ཡི་གེ་དང༌།
ཁོ་བོའི་ཡང་མེས་བླ་མ་སངས་རྒྱས་ལྷ་དབང་པས་མཛད་པའི་སྐོར་ཐིག་གི་འགྲེལ་པ་སོགས་གང་འབྱོར་བྱས་པ་རྣམས་དང༌། ཕྱིས་སུ་མིའི་དབང་ཕྱུག་མཁས་པ་ཆེན་པོ་སྡེ་སྲིད་སངས་རྒྱས་རྒྱ་མཚོས་བསྟན་བཅོས་བཻ་ཌཱུར་དཀར་པོ་ལས་འཕྲོས་པའི་དྲིན་ལན་གཡའ་སེལ་ཞེས་བྱ་བའི་བསྟན་བཅོས་རྣམས་ལས་འབྱུང་བའི་བྲིས་འབུར་གྱི་སྐུའི་ཆ་ཚད་ལག་ཏུ་བླང་བའི་ཐིག་འདེབས་ཇི་ལྟར་བྱེད་པའི་དཔེར་བརྗོད་བགྱིས་པ་བཅས་པ་རྣམས་ལ་སྒྲོ་འདོགས་ལེགས་པར་དཔྱད་པ་ན། དཔལ་དུས་ཀྱི་འཁོར་ལོའི་རྒྱུད་དང་འགྲེལ་ཆེན་དྲི་མེད་འོད་དང༌། བདེ་མཆོག་སྡོམ་འབྱུང༌། གཤིན་རྗེ་ནག་པོའི་རྒྱུད་འགྲེལ་བཅས་དང་འཇམ་དཔལ་རྩ་བའི་རྒྱུད་དང༌། བསླབ་པ་ཀུན་ལས་བཏུས་པ་སོགས་ནས་གསུངས་པ་དང༌། རྗེ་བཙུན་བྱམས་པས། སྐུ་ནི་ནྱཱ་གྲོ་དྷ་ལྟར་ཆུ་ཞེང་གབ། ། ཅེས་པའི་དོན་དང་རྗེས་སུ་མཐུན་པར་སྨན་བླ་དོན་གྲུབ་པས་མཛད་པའི་ཡིག་ཆ་ཉིད་ནི། ལུགས་འདི་ལ་རྒྱ་གཞུང་བཞིན་དུ་འཁྲུལ་བྲལ་ཚད་མར་ཁས་བླང་དགོས་ཏེ་གཞུང་དེར།
རྒྱལ་བའི་སྐུ་གཟུགས་ཐལ་མོ་བཅུ་པ་དང༌། ། རྒྱལ་སྲས་རྣམས་ཀྱི་མཐོ་བཅུ་ཞན་པ་དང༌། ། རྒྱལ་ཡུམ་སོགས་ཀྱི་ཞལ་ཚད་དགུ་པ་དང༌། ། རྒྱལ་དབང་ཁྲོས་པ་རྣམས་ཀྱི་གདོང་བརྒྱད་པ། ། མིའུ་ཐུང་གི་ལུས་ཚད་མཐོ་དྲུག་པ། ། ཞེས་སོགས་ཀྱི་དོན་རྒྱས་པར་བཤད་པའི་སྒོ་ནས་ལག་ཏུ་བླང་བའི་རིམ་པར་བསྟན། དེ་དང་མཐུན་པར་སྤྲུལ་སྐུ་འཕྲང་ཁ་བའི་ཡིག་ཆའང་ཚད་ཐུབ་ཏུ་ངེས་པ་སྨན་བླ་དོན་གྲུབ་པའི་དེ་དང་མི་མཐུན་པ་ཡོད་པ་མ་མངོན་ཡང༌། དེར་དེ་བཞིན་གཤེགས་པའི་སྐུ་གཟུགས་ཀྱི་ཚད་ཀྱི་སྐབས་སུ་མཆན་བུ་ཞིག་ཏུ་སོར་མོ་བརྒྱ་ཉེར་ལྔ་པ་འབུར་གྱི་དབང་དང་བརྒྱ་ཉི་ཤུ་པ་བྲིས་ཀྱི་དབང་དུ་ཡིན་པའི་ངེས་བཟུང་འདུག་པར་ཕྱིས་ཀྱི་བླུན་པོ་གཟུ་ལུམ་ཅན་ཞིག་གིས་མཆན་བཏགས་པ་ཡིན་ནམ་སྙམ་པ་དེ་ལ་བརྟེན། ཕྱིས་བྱུང་གི་མཁས་པ་འགའ་ཞིག་གིས་ཀྱང་དེ་བཞིན་གཤེགས་པའི་སྐུའི་ཚད་ལ་དུས་ཀྱི་འཁོར་ལོ་ནས་བསྟན་པའི་སོར་མོ་བརྒྱ་ཉེར་ལྔ་པ་ནི་འབུར་གྱི་ལུགས་དང༌། སྡོམ་འབྱུང་ནས་བཤད་པའི་བརྒྱ་ཉི་ཤུ་པ་ནི་བྲིས་ཀྱི་དབང་དུ་བྱས་པ་ཡིན་ཞེས་གསུངས་པ་དང་མཐུན་པར་གཙང་དབུས་ཁམས་ཕྱོགས་ཀྱི་ལྷ་རིས་པ་རྣམས་ཀྱི་ཐིག་དཔེ་ཐམས་ཅད་དུའང་དེ་བཞིན་གཤེགས་པའི་སྐུའི་ཚད་དང་བྱང་ཆུབ་སེམས་དཔའི་སྐུའི་ཚད་གཉིས་ཆར་བརྒྱ་ཉི་ཤུ་པ་ཁོ་ནར་བྱས་པ་རྣམས་ནི་བབ་ཅོལ་གྱི་རྗེས་སུ་རྒྱུག་པ་ཉིད་དུ་ཟད།
དེ་ཅིའི་ཕྱིར་ན། སྡོམ་འབྱུང་གི་འགྲེལ་པར། དེ་བཞིན་གཤེགས་པའི་སྐུའི་ཚད་ལ་སོར་མོ་བརྒྱ་ཉེར་ལྔ་པ་འབྱུང་བ་ནི་ལན་གཅིག་མ་ཡིན་པར་བསྟན་ཏེ། བཅོམ་ལྡན་འདས་ཀྱིས་སངས་རྒྱས་ཀྱི་གཟུགས་ཉིད་ལ་ཕྱེད་དང་བཅུ་གཉིས་པའི་ཞལ་བྱའོ་ཞེས་དང༌། བཅུ་གཉིས་ཆ་ཞེས་པ་ནི་སངས་རྒྱས་ལས་གཞན་ཐམས་ཅད་ཐུན་མོང་བ་ཉིད་དུ་གསུངས་པའོ་ཞེས་དང༌། དེ་བཞིན་དུ་སྔོན་གྱི་མཁས་པ་མང་པོས་མཛད་པའི་ཆ་ཚད་ཀྱི་ཡི་གེ་རྣམས་ལས་ཀྱང་སངས་རྒྱས་ཀྱི་སྐུ་ལ་སོར་མོ་བརྒྱ་ཉེར་ལྔ་པ་བྲིས་འབུར་ཁྱད་པར་མེད་པ་དགོས་པར་མཐུན་པར་བཤད་པའི་ཕྱིར་ལག་ལེན་ལའང་དེ་ལྟར་དུ་འདེབས་པའི་ཁུལ་བགྱིས་སོ། ། ཐིག་ཆེན་གཉིས་པ་བྱང་ཆུབ་སེམས་དཔའ་ལ་སོགས་པ་ནི། སྡོམ་འབྱུང་འགྲེལ་པར་མཚམས་དང་མཚམས་ལ་སོ་སོར་ཆ་ཆུང་གཉིས་གཉིས་ཆད་པར་འགྱུར་ཏེ། དེས་ན་བྱང་ཆུབ་སེམས་དཔའ་ལ་སོགས་པ་ཞི་པའི་ལྷ་རྣམས་ལ་སྐུའི་སྟོད་དང་སྨད་དག་ནི་ཆ་ཆུང་ཕྱེད་དང་བཅས་པ་གཉིས་གཉིས་ཕྲི་བ་ལས་ཆ་ཆུང་ཉི་ཤུས་ལྷག་པའི་བརྒྱའི་ཚད་ཀྱི་སྐུར་འགྱུར་རོ་ཞེས་དགོངས་པའོ་ཞེས་དང༌། བསླབ་བཏུས་ལས།
དེ་དང་རྗེས་སུ་མཐུན་པར་མཐོ་བཅུ་པར་བཤད་པ་ལྟར་དང༌། ཐིག་ཆེན་གསུམ་པ་རྒྱལ་ཡུམ་ཡིད་འཕྲོག་པའི་གཟུགས་ཅན་རྣམས་ནི། སྡོམ་འབྱུང་ལས། ཡིད་དུ་འོང་བའི་རང་གཟུགས་ནི། ། ཐལ་མོ་དགུ་པ་མངོན་པར་འདྲི། ། ཞེས་རྒྱལ་ཡུམ་སྒྲོལ་མ་ལ་སོགས་པ་ནི་མཐོ་དགུ་པར་བཤད་པ་ལྟར་དང༌། ཐིག་ཆེན་བཞི་པ་སྦོམ་ཐུང་གཏུམ་དྲག་ཅན་རྣམས་ནི། རྒྱུད་དེ་ཉིད་ལས། ཁྲོ་བོ་ཁྲོ་མོ་དབང་ཕྱུག་མ། ། བྲན་ཕོ་བྲན་མོ་ཅི་བགྱི་མ། །
དྲག་ཅིང་འཇིགས་པའི་གཟུགས་རྣམས་ནི། ། ཐལ་མོ་བརྒྱད་པ་རྣམ་པར་འདྲི། ། ཞེས་ཁྲོ་བོ་གཏུམ་དྲག་ཅན་རྣམས་ནི་ཞལ་ཚད་བརྒྱད་པར་འདྲི་བ་དང༌། ཐིག་ཆེན་ལྔ་པ་མིའུ་ཐུང་ལྟར་ཁྲོས་པ་རྣམས་ནི། ཀྲི་ཡཱ་ས་མུཉྩ། རཱ་ཧུ་ལ་དང༌། མིའུ་ཐུང་དང་ཚོགས་ཀྱི་བདག་པོ་རྣམས་ནི་མཐོ་ལྔ་པ་བྱའོ་ཞེས་གསུངས་པ་ལྟར་ཐིག་ཁོང་འདིར་གུར་གྱི་མགོན་པོ་དང་ཚོགས་ཀྱི་བདག་པོ་སོགས་མིའུ་ཐུང་གི་ཚད་དུ་བསྟན་ནོ། ། ཐིག་ཆེན་དྲུག་པ་མི་རྣམས་ཀྱི་ཚད་ནི། དྲི་མེད་འོད་ལས། དེ་ཉིད་སེམས་ཅན་རྣམས་ཀྱི་ཁྲུ་བཞི་སྟེ། །
མི་རྣམས་ནི་སོར་དགུ་བཅུ་རྩ་དྲུག་གོ ། སྟེང་དང་འོག་ཏུ་སོར་བརྒྱད་ཅུ་རྩ་བཞི་སྟེ། ། དེ་ལྟར་མི་རྣམས་ནི་མཚན་དང་མི་ལྡན་པའོ་ཞེས་སྲིད་དུ་ཁྲུ་ཕྱེད་བཞི་དང་ཞེང་དུ་ཁྲུ་བཞི་པར་བཤད་པ་སོགས་གསུངས་པ་དང༌། ཐིག་ཆེན་བདུན་པ་སྐུའི་རྣམ་འགྱུར་རྡོ་རྗེ་སྐྱིལ་ཀྲུང་ལ་སོགས་པ་བཞུགས་ཚུལ་གྱི་ཁྱད་པར་བཤད་པ་རྣམས་ལ་གོ་རྟོགས་བགྱི་བའི་ཚུལ་བགྱིས་ནས་དེ་དག་གི་ཆའི་དབྱེ་བའི་རྣམ་པར་གཞག་པ་དེ་དག་དང་མཐུན་པར་ལག་ལེན་དུ་འདེབས་པའི་ཁུལ་བྱས་སོ། ། གསང་ཆེན་རྒྱུད་སྡེ་མང་པོ་ནས་ཉེ་བར་བསྟན་པའི་རྟེན་གཞལ་ཡས་ཁང་ངམ་སྙིང་པོ་བདེ་བ་ཆེན་པོ་ལེན་པར་བྱེད་པའམ་སྙིང་པོ་རྫོགས་པའི་ངེས་ཚིག་ཅན་གྱི་དཀྱིལ་འཁོར་གྱི་ཆ་ཚད་ནི། ཐོག་མར་ས་དཀར་དགོན་དུ་སྔར་ཀྱེ་རྡོ་རྗེའི་སྒྲུབ་མཆོད་རས་བྲིས་ལ་བརྟེན་པ་ཞིག་ལས་མེད་པར། ཤུག་ར་དགོན་ནས་མཁས་པ་དང་བཙུན་པ་དང་གྲུབ་པའི་ཡོན་ཏན་དུ་མས་རྒྱུད་ཕྱུག་པའི་རྡོ་རྗེ་འཆང་ཀུན་དགའ་དཔལ་འབྱོར་པས་དགོན་དེར་ཆོས་སྦྱིན་གནང་བའི་ཆེད་དུ་ཕེབས་བྱུང་བའི་སྐབས་དེར་དཀྱིལ་འཁོར་རྡུལ་ཚོན་ལ་བརྟེན་པར་བསྒྱུར་ནས་སྒྲུབ་མཆོད་བདག་ཉིད་འཇུག་པའི་ཆོ་ག་བཅས་ཉིན་གྲངས་གསར་འཕར་གྱི་གཏན་བཞག་རྟེན་དང་བཅས་པ་གནང་བའི་དུས་དེར། ཤུག་ར་དགོན་གྱི་དབུ་མཛད་པ་སངས་རྒྱས་བསྟན་འཛིན་ཞེས་པའང་དཀྱིལ་འཁོར་གྱི་ཐིག་དང་རྡུལ་ཚོན་འཁྲིད་པའི་སློབ་དཔོན་དུ་བྱོན་འདུག་པར་དེར་ཐིག་ཚོན་སློབ་པའི་གྲལ་དུ་ཁོ་བོས་ཀྱང་ཕྱིན་ནས་གཞལ་ཡས་ཁང་གི་ཐིག་འདེབས་ལག་ཁྲིད་རྡུལ་ཚོན་རི་མོ་བཅས་བསླབ་སྦྱངས་བགྱིས། འོན་ཀྱང་སློབ་དཔོན་དེ་ཉིད་ནས་གུང་རུ་སོགས་ཀྱི་ཡིག་ཆ་དང་སྦྲགས་ནས་བསླབ་པ་ཞིག་ནི་མི་འདུག་པར། ཕྱིས་སུ་དབང་བླ་རྡོ་རྗེ་འཆང་ཀུན་དགའ་བསྟན་འཛིན་པ་ནས་གུང་རུས་མཛད་པའི་དཀྱིལ་འཁོར་གྱི་ཐིག་རྩའི་དཔེ་ཆ་ཞིག་གནང་བྱུང་བར་རང་གིས་ཞིབ་བལྟས་བགྱིས་པའི་ཚེ།
དེའི་ནང་དུ་གཞལ་ཡས་ཁང་སྤྱིའི་ཐིག་རྟ་བབས་སྣམ་བུ་བཞི་པ་དང་གསང་བ་འདུས་པ་དང་རྡོ་རྗེ་ཕྲེང་བའི་ལུགས་ཀྱི་རྟ་བབས་སྣམ་བུ་བཅུ་གཅིག་པ་བཅས་དང༌། གཞན་ཡང་གུར་དང་སཾ་པུ་ཊ་དང་བདེ་མཆོག་དང་གསང་བ་འདུས་པ་དང་གཤིན་རྗེའི་གཤེད་སྐོར། སྦྱོང་རྒྱུད་དཀྱིལ་འཁོར་བཅུ་གཉིས་སོགས་ཀྱི་ཕྱི་ཐིག་ནང་ཐིག་གི་ཁྱད་པར་བཅས་སོ་སོར་འདུག་པ་རྣམས་ལ་རྟོག་དཔྱོད་ཀྱིས་རྒྱུད་ལ་སྦྱར་ནས་ལག་ལེན་དུ་བསྟར། གཞལ་ཡས་ཁང་བློས་བསླང་གི་ཆ་ཚད་རྣམས་ཀྱང་ཞིབ་དཔྱད་བགྱིས་པས་རང་ཉིད་ཀྱིས་བསྒོམ་པ་དང་གཞན་ལ་འཁྲིད་པ་དང་བློས་བསླང་གསར་དུ་བསྐྲུན་པ་ལའང་རང་བློ་མ་རྨོངས་ཙམ་དུ་དཔྱད་གཞིག་གི་ཁུལ་བགྱིས་སོ། ། ཐུགས་རྟེན་མཆོད་རྟེན་ཏེ་སྤྱིར་རྟེན་གསུམ་གྱི་སྐབས་ཆོས་ཀྱི་སྐུའི་རྟེན་ཏེ། དེའི་ངེས་ཚིག་ནི་ལེགས་པར་སྦྱར་བའི་སྐད་དུ་ཙཏྱཻ་ཞེས་འབྱུང་བའི་དོན་ནི། དྲན་པ་སྟེ་ཆོས་ཀྱི་སྐུའི་ཡོན་ཏན་དྲན་པའི་ཕྱིར་རོ། ། ཡང་ན་བསགས་པའམ་བསག་ཏུ་རུང་བ་སྟེ། ཡོན་ཏན་གྱི་ཆོས་བསག་ཏུ་རུང་བར་མཚོན་པའི་ཕྱིར་རོ། ། དེ་ལ་དབྱེ་ན་ཉན་ཐོས་དང་རང་རྒྱལ་དང་ཐེག་ཆེན་གྱི་མཆོད་རྟེན་ཏེ་གསུམ་ལས།
ཉན་ཐོས་ལ་ནི་ཆོས་གོས་བཞི་ལྟབ་ཀྱི་སྟེང་དུ་ལྷུང་བཟེད་ཁ་སྦུབ་པ་ལ་འཁར་གསིལ་བཙུགས་པ་ལྟ་བུ་དང༌། རང་རྒྱལ་ལ་ནི་རྨང་གྲུ་བཞིའི་སྟེང་དུ་ངོས་གྲུ་བཞི་པ་བང་རིམ་ཟླུམ་པོ་བང་རིམ་བཅུ་གཉིས་པ་འཁོར་ལོ་རྩིབས་བརྒྱད་པ་ཅན་ནོ། ། ཐེག་ཆེན་ལ་ནི་ལྷུང་བཟེད་ཁ་སྦུབ་པ་ལྟ་བུ་དང་ཁང་བུ་ལྟ་བུ་དང་རྒྱལ་མཚན་ལྟ་བུ་གསུམ་ལས། དང་པོ་ནི་གདན་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ལྷུང་བཟེད་ཁ་སྦུབ་པ་ལྟར་ཡོངས་སུ་ཟླུམ་པོ་སྟེ། འདིས་ནི་ཆོས་ཀྱི་སྐུ་མཚན་མ་ཐམས་ཅད་དང་བྲལ་བར་མཚོན་པ་སྟེ་བིམྤ་ཞེས་བྱའོ། ། གཉིས་པ་ནི་ཁང་བུ་ལྟར་གྲུ་བཞི་པ་ཤིན་ཏུ་མཛེས་པ་རྐྱང་པའམ་ཉིས་བརྩེགས་ཅན་ཡང་རུང་སྟེ། འདིས་ནི་ཆོས་ཀྱི་སྐུ་ལ་ཡོན་ཏན་རྫོགས་ཤིང་མཉམ་པ་ཉིད་མཚོན་པ་སྟེ་ད་ལྟ་ཁང་བུ་བརྩེགས་པ་ཞེས་བྱ་བ་འདི་ཉིད་དོ། ། འདུལ་བ་མེ་ཏོག་ཕྲེང་རྒྱུད་ལས། དེ་ཡང་གཉིས་གསུམ་བཞི་དང་ལྔ། ། འབྲས་བུའི་རིམ་པ་གདུགས་ཀྱི་ཚད། །
མཆོད་རྟེན་བྱི་བོ་ཡོན་ཏན་ཅན། ། སོ་སོའི་སྐྱེ་བོ་རྣམས་ལ་འོས། ། འདི་ཡི་མཐར་ནི་སྟོན་པ་ཡི། ། གདུགས་ཀྱི་ཚད་ལ་ངེས་པ་མེད། ། བརྒྱ་ལྷག་རི་རབ་བྱེ་བ་སྙེད། ། མཆོད་རྟེན་ཡང་ནི་བྱ་བར་འོས། ། དམན་པ་བསེ་རུའི་སྤྱོད་པ་ལ། ། གདུགས་ཀྱི་རིམ་པ་བཅུ་གསུམ་སྟེ། ། དེ་ལ་ཆར་ཁེབས་མེད་པ་དག ། བྱའོ་ཞེས་གྲགས་ཉན་ཐོས་ཡིན། །
ཞེས་དང༌། འདུལ་བ་ལུང་ལས། ཆོས་འཁོར་རྣམས་ལ་གདུགས་དང༌། གདུགས་ལ་ཆར་ཁེབས་ཞེས་བཏགས་པས། སོ་སྐྱེའི་གདུགས་མེད་པའི་བྱི་བོའོ། ། ཉན་ཐོས་ཀྱི་འབྲས་བུའི་གྲངས་ཀྱི་གདུགས། རང་རྒྱལ་གྱི་གདུགས་བདུན། སངས་རྒྱས་ཀྱི་གདུགས་བཅུ་གསུམ། ཆར་ཁེབས་ཏོག་དང་བཅས་པ་རྣམ་པ་ཐམས་ཅད་པར་གསུངས་སོ། ། གསུམ་པ་ནི་མཆོད་རྟེན་གྱི་རྣམ་པ་ཅན་ཏེ།
སྟོན་མཆོག་ཐུབ་པའི་དབང་པོས་མཛད་པ་ཁྱད་པར་ཅན་བསྟན་པའི་གནས་སུ་ལྷ་མིའི་སྐྱེ་བོ་དད་པ་ཅན་རྣམས་ཀྱིས་བརྩིགས་པའི་མཆོད་རྟེན་བརྒྱད་ལ་སོགས་པ་སྟེ། དེ་དག་གི་ངོ་བོ་དང་རྒྱན་གྱི་རྣམ་དག་དང་བཅས་པ་སློབ་དཔོན་ཤཱནྟིཾ་གརྦྷ་དང་རྗེ་བཙུན་རིན་པོ་ཆེ་གྲགས་པས་རྒྱ་ཆེར་བཤད་པ་རྣམས་དང་དེ་དག་གི་ཆའི་དབྱེ་བ་སྟོན་པར་བྱེད་པ་ཀུན་མཁྱེན་བུ་སྟོན་དང་ཐར་རྩེ་བྲང་ཏི་པ་དང༌། སྤྲུལ་སྐུ་འཕྲང་ཁ་བ་རྣམས་ཀྱི་ཆ་ཚད་ཀྱི་གཞུང་དང༌། དྲིས་ལན་བཻ་ཌཱུར་གཡའ་སེལ་ལ་སོགས་པ་ལས་འབྱུང་བ་རྣམས་ལའང་ཐོ་ཡོར་མིར་འཁྲུལ་ལྟ་བུ་མིན་པའི་གོམས་འདྲིས་བགྱིད་པའི་ཁུལ་བྱས་སོ། ། གསོ་བ་རིག་པ་ནི། ཡིག་ཀློག་སློབ་པའི་སློབ་དཔོན་དུ་གྱུར་པ་འཚོ་བྱེད་ལྷ་མགོན་ཞེས་བྱ་བ། ཚེ་བྷྲཱུྃ་ཆོས་རྗེ་ཀརྨ་བསྟན་འཕེལ་གཡུ་ཐོག་ཡོན་ཏན་མགོན་པོ་གཉིས་པ་ལྟ་བུ་དེ་ཉིད་ནས་བསླབས་པའི་སློབ་བུ་ཤིན་ཏུ་མཁས་པ་ཡིན་པས། དེའི་སྨན་རྒྱུད་རྣམས་ཀྱི་དཔེ་ཆ་རྣམས་ཀློག་འདོན་ཡང་ཡང་བྱས་ཤིང༌། ཁོང་གིས་སྨན་གྱི་སྡུད་ཁ་ནམ་མཛད་ཀྱི་སྨན་ཁུག་བཀྲམ་བསྡུ་བྱེད་པའི་ལག་བདེ་བ་བྱས་པས་སྨན་གྱི་ངོས་འཛིན་འགའ་རེ་ཤེས་པ་བྱུང་ནའང༌། དུས་དེར་གཞན་གྱིས་བསྐུལ་བ་བྱེད་པ་མ་བྱུང་བ་དང༌།
རང་གིས་ཀྱང་སྨན་གྱི་རྒྱུ་དང་དཀའ་ཚེགས་ཆེ་བ་མཐོང་བས་བསླབ་དགོས་པའི་བསམ་བློ་མ་སྐྱེས། སླད་ནས་མནོ་ཤེས་པར་དཔྱད་པ་ན་རིག་པའི་གནས་ཀྱི་གཞུང་ལུགས་ཆེ་ཤོས་སུ་གོ་ཞིང༌། ཇི་སྙེད་ཤེས་བྱ་ཀུན་ལ་མ་སྦྱངས་པར། ། ཐམས་ཅད་མཁྱེན་པ་ནམ་མཁའི་མཐའ་ལས་རིང༌། ། ཞེས་འབྱུང་བས། བསླབ་རྒྱུ་བྱུང་ན་སྙམ་པས་ཕྱི་མ་རྒྱུད་ཀྱི་དབུ་ནས་ཅུང་ཟད་རྟོག་དཔྱོད་བགྱིས་པར། ནད་དང་གཉེན་པོ་གསོ་བའི་ཐབས་གསུམ་ལས། ། གསོ་ཡུལ་ནད་ལ་བཞི་བརྒྱ་རྩ་བཞིར་གསུངས། ། རྒྱས་པར་ཕྱེ་ན་སྟོང་དང་ཉིས་བརྒྱ་ཡོད། ། མདོ་རུ་བསྡུས་པས་བཅོས་དགོས་བརྒྱ་རྩ་གཅིག །
གསོ་བྱེད་གཉེན་པོ་སྟོང་དང་རྩ་གཉིས་ཏེ། ། མདོ་རུ་བསྡུས་པས་སྨན་དཔྱད་ཟས་སྤྱོད་བཞི། ། ཞེས་དང༌། གསོ་ཐབས་ལག་ལེན་སུམ་བརྒྱ་དྲུག་ཅུ་ཡོད། ། མདོར་བསྡུས་བརྟག་ཐབས་གསོ་ཚུལ་བཅོས་ཐབས་གསུམ། ། ཞེས་པའི་དོན་རྣམས་འཚོ་བྱེད་པ་ཉམས་ལྡན་འགའ་ལ་སྒྲོ་འདོགས་དྲིན་ལན་གྱི་སྒོ་ནས་བརྩད་པ་དང༌། གཞན་ཡང་གསོ་དཔྱད་ཀྱི་གཞུང་པོད་འགའ་རེར་དཔེ་བལྟས་དང་ཐོས་པའི་བག་ཆགས་འཇོག་པའི་ཁུལ་ཙམ་དང༌། ཁྱད་པར་ཚེ་བྷྲཱུྃ་པ་ཆེན་པོའི་སློབ་བུར་གྱུར་པ་འཚོ་བྱེད་ཀརྨ་ངག་དབང་ལེགས་གྲུབ་ཅེས་བྱ་བ་ལས་ཕྱི་མ་རྒྱུད་ཀྱི་ལུང་མཉན་ཅིང་ངག་ཁྲིད་ཞིབ་པའི་སྒོ་ནས་སྩལ་བ་ནི། རྒྱུད་དེ་ཉིད་ལས། མདོར་བསྡུས་བརྟག་ཐབས་གསོ་ཚུལ་བཅོས་ཐབས་གསུམ། །
བརྟག་ཐབས་རེག་མཐོང་གཉིས་ཀྱིས་ནད་ངོས་བཟུང༌། ། འཁྲུལ་གཞི་གལ་འགག་བཞི་ཡིས་དཔྱད་འཕྲང་གསལ། ། གསོ་ཚུལ་དགུ་ཡིས་ནད་དང་གཉེན་པོ་སྤྲད། ། གསོ་ཐབས་ལག་ལེན་བཅོ་བརྒྱད་ནད་དཔུང་གཞོམ། ། སུམ་ཅུ་རྩ་གསུམ་ལག་ལེན་སྙིང་པོ་དྲིལ། ། ཞེས་གསུངས་ལྟར་རེག་པ་རྩ་དང་མཐོང་བ་ཆུ་ལ་བརྟག་པས་ནད་ངོས་བཟུང་བ། གསོ་ཐབས་ལ་སྨན་དང་དཔྱད་གཉིས། དང་པོ་ལ་ཐང་ཕྱེ་རིལ་བུ་ལྡེ་གུ་སྨན་མར། ཐལ་སྨན་ཁཎྜ་སྨན་ཆང༌། རིན་ཆེན་སྦྱོར་སྡེ།
སྔོ་སྦྱོར་སྡེ་སྟེ་བཅུ། སྦྱོང་བྱེད་ལ་སྔོན་འགྲོའི་སྣུམ་འཆོས་དང༌། བཤལ་སྐྱུག་སྣ་སྨན་འཇམ་རྩི་ནི་རུ་ཧ་རྩ་སྦྱང་སྟེ་བདུན། དཔྱད་ལ་གཏར་ག་མེ་བཙའ་དུགས་ལུམས་བྱུགས་པ་ཐུར་དཔྱད་དྲུག་སྟེ་གཉེན་པོ་བཅོ་བརྒྱད་དེ། དེ་དག་གི་ལག་ཏུ་བླང་བའི་ཚུལ་རྣམས་ལེགས་པར་བསླབ་པའི་ཚུལ་བགྱིས། འོན་ཀྱང་སློབ་དཔོན་གྱི་དྲུང་དུ་ཉེ་བར་བསྙེན་པའི་རེག་མཐོང་གི་ཡུལ་ལ་གོམས་འདྲིས་ཀྱི་ལག་ཁྲིད་དང་སྡུམ་སྨན་རྣམས་ཀྱི་ངོས་བཟུང་དང་སྦྱོར་སྡེབ་རྣམས་ལ་སྦྱངས་བསྟར་མ་སོང་བས། ཇི་སྐད་དུ་ས་སྐྱ་པཎྜི་ཏས། རིག་པ་གླེགས་བམ་ནང་གནས་དང༌། ། ཞེས་གསུངས་པ་ལྟར་གཞན་ལ་ཕན་འདོགས་བྱེད་པའི་ཉམས་མྱོང་ཅི་ཡང་མ་བྱུང་བ་འདི་ལྟར་ལགས་སོ། ། ཁྱད་པར་ས་སྐྱ་པཎྜི་ཏས་ལེགས་པར་བཤད་པ་རིན་པོ་ཆེའི་གཏེར་ལས།
དམ་པའི་ཡོན་ཏན་སྦས་གྱུར་ཀྱང༌། ། འཇིག་རྟེན་ཀུན་ལ་ཁྱབ་པར་གསལ། ། སྣ་མའི་མེ་ཏོག་ལེགས་བཀབ་ཀྱང༌། ། དྲི་ཞིམ་ཀུན་དུ་ཁྱབ་པར་བྱེད། ། ཅེས་གསུངས་པ་ལྟ་བུའི་ཡོན་ཏན་འཛད་པ་མེད་པའི་གཏེར་དུ་གྱུར་པ་ཚེ་བྷྲཱུྃ་དགོན་དུ་ཀརྨ་མཐུ་སྟོབས་པའམ་འཆི་མེད་ཕྲིན་ལས་བསྟན་འཛིན་ཞེས་བྱ་བ་རིག་པའི་གནས་ཆེ་ཆུང་ཀུན་ལ་གཞན་དྲིང་མི་འཇོག་པར་མཁས་པར་གྲགས་ཤིང་བྱེ་བྲག་ཏུ་སྒྲ་དང་སྙན་དངགས་དང་སྡེབ་སྦྱོར་རྣམས་ནི་མདོ་ཁམས་ཀྱི་ལྗོངས་འདིར་འདྲེན་མཆོག་ཆོས་ཀྱི་སྤྱན་ལྡན་དེ་ཉིད་མིན་པ། གཞན་གྱི་མཁྱེན་པའི་དཀྱིལ་འཁོར་དུ་ཆུད་པར་གྱུར་པའི་གཏམ་ཙམ་ཡང་སྒྲ་འཛིན་གྱི་དབང་པོའི་ཡུལ་ན་ཐོས་རྒྱུ་མེད་པས། ཡིད་ཀྱི་དབང་པོ་དྲི་ཞིམ་པདྨའི་དགའ་ཚལ་རྗེས་སུ་དྲན་པའི་རྐང་དྲུག་གཞོན་ནུ་བཞིན་དུ། ཡིད་ཀྱི་བརྟན་པ་རང་དབང་མེད་པར་ཕྲོགས་པར་གྱུར་ནས་འདི་སྙམ་དུ། གང་ཞིག་མཁས་པ་ཡོད་བཞིན་དུ། ། དེ་ལ་ཡོན་ཏན་མི་སློབ་ན། །
མི་དེ་གདོན་གྱིས་བཏབ་པའམ། ། ཡང་ན་ལས་ཀྱིས་མནར་བ་ཡིན། ། ཞེས་གསུངས་པ་རྗེས་སུ་དྲན་པས། འདྲེན་མཆོག་ཆོས་ཀྱི་སྤྱན་ལྡན་དེ་ཉིད་ཀྱི་ཞབས་ཀྱི་མཚོ་སྐྱེས་བྱིན་རླབས་ཉི་མའི་འོད་རྡུལ་འབུམ་ཕྲག་འཛག་པ་གང་དེ་སྤྱི་བོའི་རྒྱན་དུ་བསྟེན་ཅིང༌། བརྡ་སྤྲོད་པ་དང་སྙན་དངགས་ཀྱི་གཞུང་ཡན་ལག་ཏུ་བཅས་པ་བསླབ་འདོད་ཀྱི་འདུན་སེམས་དབྲོག་ཏུ་མེད་པ་སྐྱེས་ནས། བདག་གི་མ་རྒན་ཨ་ཇོ་དགེ་སློང་བཅས་ལ་ང་རང་ཚེ་བྷྲཱུྃ་དགོན་པར་རིག་གནས་སློབ་ཏུ་བཏང་དགོས་ཞེས་ཡང་ཡང་སྨྲས། དེ་དག་གི་ངག་ནས་རིག་གནས་གཞན་ས་རིས་འདྲ་ཡིན་ན་འདི་ནའང་སློབ་པའི་སློབ་དཔོན་འདུག་ལ། ཚེ་བྷྲཱུྃ་པར་དེ་སྔོན་ཡོན་མཆོད་ཀྱི་འབྲེལ་འགྲིམ་ཙམ་ཡང་མེད་པས་ཞུ་འབུལ་དཀའ་ཞིང༌། གལ་ཏེ་ཞུས་ནས་བདག་རྐྱེན་གནང་བ་ཞིག་བྱུང་སོང་ནའང༌། དེ་སྔོན་གཞན་དག་ཀྱང་དེ་འདྲ་ཡོད་པ་མ་ཤེས་པ་མ་ཡིན་མོད།
སུ་ཡང་སློབ་མཁན་དང་ལོབས་པ་འགའ་ཡང་བྱུང་བ་མི་འདུག་པས། བསླབས་ཀྱང་ཤེས་ཐུབ་པ་དཀའ་བ་ཞིག་ནི་གོར་མ་ཆག་པས་ཅིས་ཀྱང་བཤོལ་བ་ལེགས་ཚུལ་གྱི་གླེང་བརྗོད་མང་དུ་བྱེད་ཀྱིན་མཆིས་མོད། ལེགས་པར་བཤད་པ་རིན་པོ་ཆེའི་གཏེར་ལས། བླུན་པོ་སློབ་པ་ངོ་ཚར་འཛིན། ། མཁས་རྣམས་མ་བསླབས་ངོ་ཚར་འཛིན། ། ཞེས་གསུངས་པ་ལྟར་གལ་ཏེ་མ་ལོབས་ཀྱང་ངོ་ཚ་བ་ལ་འཛེམ་རྒྱུ་ཅི་ཡོད་སྙམ་ནས། བདག་གིས་སྨྲས་པ། ལོབས་དང་མ་ལོབས་ཇི་ལྟར་གྱུར་ཀྱང་དེར་མངགས་པ་ཤིན་ཏུ་ལེགས། གལ་ཏེ་དེར་མི་མངགས་ན་དབུས་གཙང་གི་ཕྱོགས་ལ་སོགས་པར། དེ་དག་སློབ་ཤེས་གང་འབྱོར་བྱེད་ཀྱིན་བཙལ་འགྲོ་བ་མིན་པ་འདུག་བསམ་མེད་ཅེས་ནན་གྱིས་གླེང་བས།
མི་རིང་བར་སྔོན་གྱི་ལས་འཕྲོ་བཟང་པོས་ཕོ་ཉས་མགྲོན་དུ་གཉེར་བར་བྱས་པ་བཞིན་དུ་དགོན་དེར་བླ་མ་ཀུན་དགའ་ཆོས་འབྱུང་ཞེས་བྱ་སྐུ་ཚེའི་དུས་བྱས་པའི་དགོངས་རྫོགས་སུ་ཚེ་བྷྲཱུྃ་ཆོས་རྗེ་མཁས་དང་བཙུན་པའི་དབང་ཕྱུག་དེ་ཉིད་སྤྱན་འདྲེན་ཞུས་ནས་བྱོན་བྱུང་བ་ན་འདི་སྙམ་དུ། ད་ལམ་བདག་གིས་བསམ་དོན་གྱི་སྙིང་པོ་འགྲུབ་པར་འགྱུར་བ་གདོན་མི་ཟ་སྙམ་ནས། ནན་ཏན་གྱིས་དེར་བཏང་བའི་སྟོང་གྲོགས་དགོས་ཚུལ་གླེང་བས། དེ་ལྟར་བགྱིའོ་ཞེས་བླ་མ་དཔོན་གཡོག་རྣམས་རང་གི་བསྟི་གནས་སུ་སྤྱན་འདྲེན་ཞུས་པའི་ཐོག ངེད་ཀྱི་ཨ་ཇོ་དགེ་སློང་དེས་ངེད་ཀྱི་བནྡེ་འདི་རིག་གནས་སློབ་འདུན་བཟློག་ཏུ་མེད་པ་འདུག་པས་ཚེ་བྷྲཱུྃ་དུ་འདྲེན་མཆོག་དམ་པའི་ཞབས་དྲུང་དུ་རེ་ཞིག་སྒྲ་དང་སྙན་དངགས་བསླབ་པའི་ཕྱིར་འདུག་ཆོག་པར་ཐུགས་རྗེས་འཛིན་པའི་བདག་རྐྱེན་ཅི་གནང་ངམ་ཞེས་གསོལ་བ་བཏབ་སོང་བས། འདྲེན་མཆོག་ཆོས་ཀྱི་རྒྱལ་པོ་རྗེ་བཙུན་མཐུ་སྟོབས་པ་དེ་ཉིད་ནི། ཕྱི་དང་ནང་གི་རིག་པའི་གནས་ལྔ་དང༌། དེའི་ཡན་ལག་ཏུ་བཅས་པ་སྟེ། དེའང་ཇི་སྐད་དུ་ས་སྐྱ་ པཎྜི་ཏས། དེ་ཡུལ་བརྡ་སྤྲོད་རྟོག་གེ་དང༌། །
གསོ་བ་ཕྱི་ནང་རིག་ཅེས་བྱ། ། གཞན་ལས་གཞན་དག་རྣམ་བཤད་པ། ། འདི་ཡི་ནང་དུ་འདུས་ཞེས་བཤད། ། ཅེས་གསུངས་པའི་དོན་བརྡ་སྤྲོད་པ་སྒྲ་དང༌། རྟོག་གེ་ཚད་མ་དང༌། གསོ་བ་རིག་པ་སྨན་དཔྱད་དང༌། ཕྱི་རོལ་རིག་པ་བཟོ་དང༌། ནང་རིག་པ་ལུང་གི་ཆོས་ཤེས་པ་སྟེ། ལྔ་པོ་དེའི་ནང་དུ་གཞན་ནས་བཤད་པའི་རིག་པའི་གནས་རྣམས་ཀྱང་དེའི་འཁོར་གྱི་ཚུལ་དུ་འདུས་སོ་ཞེས་པ་སྟེ། ཇི་ལྟར་འདུས་སྙམ་ན།
སྒྲ་ཞེས་ན་དོན་ལ་མི་རྨོངས་ཞེས་པ་རྗོད་བྱེད་ཀུན་གྱི་གཞི་མར་བཟུང་ནས། དེའི་ཡན་ལག་ཏུ་འདུར་རུང་བ། སྙན་དངགས་ཤེས་ན་ཚིག་རྒྱན་ལ་མི་རྨོངས། སྡེབ་སྦྱོར་ཤེས་ན་ཚིགས་བཅད་ལ་མི་རྨོངས། མངོན་བརྗོད་ཤེས་ན་མིང་ལ་མི་རྨོངས། ཟློས་གར་ཤེས་ན་སྐད་རིགས་ལ་མི་རྨོངས་ཞེས་པའི་གཞུང་རྣམས་ཀྱང་སྒྲ་རིག་པའི་ཡན་ལག་གམ་འཁོར་གྱི་ཚུལ་དུ་འདུ་ཞེས་པའི་དོན་དུ་སྣང་བའི་ཕྱིར་དང༌། དེར་མ་ཟད་རྟོག་གེ་ལ་སོགས་པ་གཞན་བཞི་པོའི་ཁོངས་སུའང་རིག་གནས་གཞན་མང་པོ་དག་འདུས་སོ་ཞེས་པའི་དོན་དུ་སྣང་བའི་ཕྱིར། ཕྱིས་སུ་མཁས་པ་འགའ་ཞིག་གིས་ནི་གོང་དུ་སྨོས་པ་ལྔ་པོ་ལ་རིག་གནས་ཆེ་བ་ལྔ་ཞེས་དང༌། ཕྱི་མ་བཞིའི་སྟེང་དུ་སྐར་རྩིས་འདྲེན་པའི་རིག་གནས་ཆུང་བ་ལྔ་ཞེས་པའི་ཐ་སྙད་ཀྱང་མཛད་དོ། ། དེ་ལྟ་བུའི་ནང་གསེལ་གྱི་དབྱེ་བ་དང་བཅས་པའི་རིག་པའི་གནས་མང་པོ་མཁྱེན་པའི་བདག་ཉིད་དུ་བཞུགས་མོད་ཀྱང༌།
ཐུགས་རྒྱུད་ལ་ཁེངས་པ་དང་ང་རྒྱལ་གྱི་རྣམ་པ་ཅི་ཡང་མི་མངའ་བར། ཚེ་རབས་ཀྱི་ཕྲེང་བར་བརྩེ་བ་དང་བྱང་ཆུབ་སེམས་ལ་སྦྱངས་སྟོབས་མི་དམན་པར་གོམས་པའི་དབང་གིས། རིང་ནས་འགྲོགས་པའི་མཛའ་བཤེས་དང་ཕྲད་པ་ལྟར། ཞལ་གྱི་དཀྱིལ་འཁོར་ཟླ་བ་རྒྱས་པ་ལྟ་བུའི་འཛུམ་ཟེར་གྱིས་བསུ་བཞིན་པ་ལས་འདི་སྐད་དུ་སྩལ་པ་ཐོས་ཏེ། ལེགས་སོ། ། དེ་ལྟར་མོས་འདུན་ཆེ་བ་ལས་བཟང་གི་བག་ཆགས་ཡོད་པ་ཞིག་ཡིན་ལས་ཆེ་བས། གལ་ཏེ་ལོབས་པར་གྱུར་ན་དེང་དུས་ཤིན་ཏུ་དཀོན་པའི་རིག་པའི་གནས་ཀྱི་རྒྱུན་མི་ནུབ་པར་འགྱུར་བ་སོགས་གང་ཅི་ནས་ཕན་ཡོན་ཆེ་བའི་ཚུལ་དང་བཅས། སྔོན་དུ་སྒྲ་མདོ་དང་ཀ་ལཱ་པ་བྱཱ་ཀ་ར་ཎ་བསླབས་ན་དེའི་ཤུགས་ཀྱིས་དབྱངས་ཅན་བྱཱ་ཀ་ར་ཎ་ཤེས་སླ་བར་འགྱུར་བ་སོགས་ཐུགས་དགྱེས་པའི་གསུང་སྙན་གྱིས་མདུན་བསྩུ་བས། སྔོན་དུ་བློ་འཛིན་རྒྱུར་ཀ་ལཱ་པ་བྱཱ་ཀ་ར་ཎའི་མདོ་བསྐུར་འོངས་པ་བློར་ཟིན་པར་གྱིས་དང༌། སླར་ངེད་ཅག་སྒར་པའི་བྲེལ་བ་ཆོད་ནས་གནས་ཁང་དུ་སྡོད་པའི་སྐབས་ཤིག་ནས་ངག་གསལ་བཏང་བྱུང་བ་དང་ཤོག་ཅེས་གསུང་སྙན་དཔལ་ལྡན་དབྱངས་ཀྱི།
རྒྱལ་མོའི་ལོངས་སྤྱོད་ཀྱི་འཁོར་ལོ་ལས་ཉེ་བར་འཕོས་པའི་ལེགས་པར་བཤད་པའི་གླུ་དབྱངས་ཀྱི་སྤུན་ཟླར་གྱུར་པའི་དབུགས་དབྱུང་དང་བཅས་ཏེ་བཀའི་གནང་བ་སྩལ། གང་གི་ཚེ་བདག་གི་ཡིད་ལ་ད་ནི་བསམ་དོན་གྱི་སྙིང་པོ་མི་རིང་པར་འགྲུབ་པར་འགྱུར་རོ་སྙམ་པའི་དགའ་བ་སྐྱེས་པ་ནི། རྒྱལ་བའི་སྲས་རྣམས་རབ་ཏུ་དགའ་བའི་ས་ལ་རེག་པ་རྣམས་ཀྱི་རྒྱུད་དུའང་འདི་ལས་ལྷག་པའི་དགའ་བ་ཅི་ཞིག་ཡོད་སྙམ་པའི་སྤྲོ་བ་སྐྱེས། གནམ་ལོ་དེའི་སྟོན་མཇུག་ཙམ་ནས་ཀ་ལཱ་པའི་མདོ་ཡང་གཡར་པོ་སྩལ་བྱུང་བར། ཉིན་མོར་སྡུམ་ཚང་གི་བསམ་བློར་མཐུན་པའི་ལྷ་རིས་འདྲི་དགོས་རྣམས་ལ་རྟུན་པ་བསྐྱེད་དགོས་པ་དང༌། ནང་ནུབ་ཏུ་བློ་འཛིན་བྱེད་པའི་ཁུལ་བྱས་པས་སྒྲ་དཔེ་བློ་ལེན་དཀའ་བའི་རྒྱུས་ཀུན་བཤད་ཀྱི་རྐང་པ་དང་པོ་ཡན་ཙམ་སོང༌། དེ་མཚམས་ནས་འདྲེན་མཆོག་དམ་པ་ཉིད་ཀྱི་ཞབས་ཀྱི་པདྨོར་བཅར་དུ་དེང་སྐབས་འོང་ཆོག་པའི་བཀའ་གསུང་གི་འཕྲིན་ཡིག་ཕྱག་བྲིས་དངོས་མ་སྙན་འགྱུར་གྱི་ཡན་ལག་རྫོགས་པ་གཙུག་ཏུ་སྩལ་བྱུང་བར། རབ་བྱུང་བཅུ་གཉིས་པའི་བགྲང་གཞིའི་གནམ་འཕྱང་ཞེས་པ་ས་ཁྱི་གསར་ཚེས་ཀྱི་ཧོར་ཟླ་གཉིས་པའི་ཚེས་གྲངས་དགེ་བར་འགྲུ་ཚེ་བྷྲཱུྃ་དགོན་ཞེས་བྱ་བ་སྔོན་དུས་སྤྱན་སྔ་རྣམ་པ་གསུམ་སོགས་གྲུབ་དབང་གོང་མ་རྣམས་ཀྱིས་བྱིན་གྱིས་བརླབས་པའི་སྒྲུབ་གནས་དེའི་གནས་ཚུལ་མདུན་རྒྱབ་དང་ཁོར་ཡུག་ནས་གངས་རི་དང་བྲག་རི་དང་ནགས་ཚལ་སྟུག་པོས་སྒེག་པའི་རི་བོའི་ཕྲེང་བ། དབྱིབས་ལེགས་པ་བཀྲ་ཤིས་པའི་མཚན་རིས་ཅན་རྣམས་ཀྱིས་ཁོར་ཡུག་ཀུན་དུ་མཛངས་ལྡན་སྐྱེས་བུ་མང་པོ་མདུན་གྲོས་ལ་འཁོད་པ་ལྟ་བུས་མཛེས་པར་བྱས་པའི་ནང༌། ས་གཞི་རྒྱ་ཁྱོན་ཧ་ཅང་ཆེ་བའང་མིན་པར་ཕྱོགས་འགའ་ཞིག་ཏུ་ནི་དབྱར་སྐྱེས་རྐང་ཐུང་གི་ཕྲེང་བ་དང་ནགས་ཀྱི་ཚང་ཚིང་འཁྲིགས་པར་ལོ་འདབ་གོས་བཟང་གི་ལྷབ་ལྷུབ་ལྟ་བུས་བཀླུབས་པའི་ཁྲོད་ནས་འདབ་ཆགས་སྣ་ཚོགས་སྐད་ཀྱི་འགྱུར་བ་ཐ་དད་པར་བསྒྱུར་བས་ཡིད་དགའ་བར་བྱེད་པ།
སྐབས་འགར་རྩྭ་ལྗང་གི་མྱུ་གུ་དང་ལོ་འདབ་གསར་པས་ཁྱབ་པར་བཀྲམ་པའི་དགའ་ཚལ་དང་སྤང་ལྗང་མེ་ཏོག་གི་ཚོམ་བུ་ལྟ་བུས་མཛེས་པའི་ཁྲོད་ནས། དག་བྱེད་རྒྱུན་གཙང་མུ་ཏིག་གི་དོ་ཤལ་དཔྱངས་པ་ལྟར་གྱ་གྱུར་འབབ་པའི་ཆབ་སྒྲ་སྙན་པར་འབྱིན་པ། དེའི་ནང་གི་བྱང་ངོས་ནས་ལྷོར་བལྟས་སུ་གཙུག་ལག་ཁང་དང་མཆོད་རྟེན་ཁང་དང་སྒྲུབ་ཁང་དང་ཁང་པ་དང་ཁང་ཕྲན་གྱི་ཕྲེང་བ་ཚར་དུ་དངར་བ་དག་ལ་པུ་ཤུ་དང༌། ལན་ཀན་སྐར་ཁུང་དང༌། སྒོ་དང་སྒོ་ཁང་དང་ཡོལ་བ་སོགས་ཀྱིས་མཛེས་པར་སྤྲས་པ་དེ་དག་གི་སྟེང་ནས་ཏོག་དང་རྒྱལ་མཚན་དང་བ་དན་དང་རྔ་ཡབ་ཀྱིས་མཛེས་པར་བྱས་པའི་དབེན་གནས་དེ་ཉིད་དུ་སླེབས། ལྔ་རིག་བསྟན་པའི་སྣང་བྱེད་ཆེན་པོ་འདྲེན་མཆོག་ཆོས་ཀྱི་རྒྱལ་པོ་དེ་ཉིད་ནི་ལྷག་པའི་ལྷ་སྒྲོལ་དཀར་ཡིད་བཞིན་འཁོར་ལོའི་བསྙེན་མཚམས་ཀྱི་བཅད་རྒྱ་དམ་པོར་མཛད་དེ་བཞུགས་མོད་ཀྱིས། ཅུང་ཟད་ཅིག་ནས་ཉེ་བར་གནས་པ་བཏང་བྱུང་བའི་ངག་ལས་ཐུན་མཚམས་སུ་ནས་མཇལ་ཁ་འོང་ཚུལ་གྱི་གླེང་བ་དང་བཅས་བྱུང་བ་དེ་དང་མཉམ་དུ་བསྡོངས་ནས་ལྷ་དར་དཀར་པོ་དྲི་བྲལ་གྱིས་ཐོག་དྲངས་པའི་མཇལ་དར་མཚོན་བྱེད་རྣམས་ཕུལ་ཏེ་ཞལ་མཇལ་ཐོབ། འདྲེན་མཆོག་དམ་པ་དེ་ཉིད་སྙིང་རྗེ་ཆེན་པོ་དང་བྱང་ཆུབ་སེམས་ཀྱི་ཆུ་རྒྱུན་གཙང་མས་ཡོངས་སུ་བཀྲུས་པ་སྙམ་བྱེད་པའི་ཞལ་བཟང་ཀུན་ཕན་གཞོན་ནུའི་དཀྱིལ་འཁོར་ལས། ཀུན་ནས་དགྱེས་པའི་འཛུམ་ཟེར་དཀར་པོས་གཡར་ལམ་ནས་ཉེ་བར་བསུ་བཞིན་པས། ལེགས་གསུངས་དབྱངས་ཀྱི་ཡན་ལག་རྫོགས་པའི་རྒྱུད་ལས་འཕོས་པའི་བཀའི་འདྲི་བ་ཉུང་ཤས་སྩལ་བ་རྣམས་ཀྱི་ལན་ཕུལ།
དེ་ཉིན་གཟའ་ཚེས་སྦྱོར་འཕྲོད་ཀྱང་ལེགས་པར་བསྒྲིགས་འདུག་པ་བཅས་ཐོག་མར་བརྡ་སྤྲོད་ཀྱི་གཞུང་རྒྱས་པར་ལྷ་ཡུལ་དུ་དར་བའི་ཚུལ་དང༌། དེ་ནས་མི་ཡུལ་དུ་ཇི་ལྟར་བྱུང་བ་ཁྱད་པར་བྱཱ་ཀ་ར་ཎ་ཀ་ལཱ་པ་དང༌། བྱཱ་ཀ་ར་ཎ་ཙནྡྲ་པའི་སྔོན་བྱུང་གི་ལོ་རྒྱུས་རྣམས་སྒྲའི་སྤྱི་བཤད་རྣམས་ནས་འབྱུང་བ་ལྟར་ལེགས་པར་གསུངས་ནས། འཇིག་རྟེན་མིག་གྱུར་ཆོས་སྐྱོང་བཟང་པོས་མཛད་པའི་ཆ་བསགས་ཀྱི་མདོའི་འགྲེལ་པ་བཤད་སྦྱར་ལ། སླར་ཡང་ཀརྨ་པ་མི་བསྐྱོད་རྡོ་རྗེས་རྒྱས་འགྲེལ་མཛད་པའི་ཀ་ར་ཊཱིཀ་ཞེས་བྱ་བའི་སྟེང་ནས་མཚམས་སྦྱོར་གྱི་རི་མོ་འདྲི་བའི་དབུ་བརྩམས། དེ་ནས་བཟུང་སྟེ་ཟླ་བ་གཅིག་ལྷག་ཙམ་གྱི་བར་ལ་རྩོལ་བ་བསྐྱེད་ཅིང་བྲིས་པས་མིང་གི་ལེའུ་དྲུག་དང་ཀུན་བཤད་ཀྱི་རྐང་པ་དང་པོ་ཡན་གྱི་རི་མོ་རྫོགས་པ་བྱུང༌། དེ་མཚམས་འདྲེན་མཆོག་ཆོས་ཀྱི་སྤྱན་རས་ཡངས་པ་ཉིད་ཟུར་མང་ཕྱོགས་ནས་གདན་འདྲེན་ཞུས་བྱུང་བར་འཕྲལ་དུ་ཕེབས་དགོས་བྱུང་སོང་བར་ཚེས་ཞག་ཉི་ཤུ་ལྷག་ཙམ་འགོར་བྱུང་བ་དེ་བར་དུ་སྔར་གྱི་བསླབས་ཟིན་རྣམས་ལ་སྦྱང་བསྟར་བྱས། དེ་ནས་ཚུར་ཕེབས་བྱུང་བ་དང་ཞག་ཤས་ལ་བྲིས་པས་ཀྲྀཏ་ཀྱི་རྐང་པ་གསུམ་པ་ཡན་གྱི་རི་མོ་གྲུབ། དེར་སྡོད་སྐབས་རྣམས་སུ་ཚེ་བྷྲཱུྃ་དགོན་གྱི་བླ་མ་གྲྭ་རིགས་ཐམས་ཅད་ནས་ཀྱང་ཁོ་བོར་བཟའ་བཏུང་བསྙེན་བཀུར་གྱི་རིམ་པ་དང་མཉེས་གཤིན་བྱམས་བརྩེས་ལེགས་པར་བསྐྱངས་པའི་སྐུ་དྲིན་ནི་གསོབ་པར་མི་ནུས་པར་ཆེ་བ་བྱུང༌། བདག་གིས་སྔར་ནས་ས་སྐྱ་པཎྜི་ཏས་མཛད་པའི་མངོན་བརྗོད་ཚིག་གཏེར་བློ་འཛིན་བྱས་ནས།
དེའི་འགྲེལ་པ་བློ་བརྟན་བཞི་པས་མཛད་པ་སོགས་དང་བརྡ་གསར་རྙིང་གི་ཚིག་རྣམས་ལ་ཡིད་འཇགས་གོམས་འདྲིས་ཅུང་ཟད་བྱས་ཡོད་པའི་སྟབས་ཀྱིས་རྗེ་བཙུན་དམ་པ་དེ་ཉིད་ཀྱིས་མཛད་པའི་བསྟན་བཅོས་རྣམས་མཇལ་བ་ལའང་སྐབས་འགའ་རེ་ནས་མིན་པ་ཕལ་ཆེར་གོ་བ་རྙེད་པ་རྣམས་ལ་ཁྱོད་ཀྱིས་ཚིགས་བཅད་རྣམས་གོ་བར་འདུག་ཅེས་ཐུགས་དགྱེས་ཤིན་ཏུ་ཆེ་བ་མཛད་ཅིང༌། དེ་མཚམས་ནས་འདྲེན་མཆོག་དམ་པ་ཉིད་སྒར་འགྲོས་སུ་བཏེག་པའི་གྲབས་སྒྲིག་མཛད། ཁོ་བོར་རེ་ཞིག་རང་ཡུལ་དུ་བཞུད་དེ་སྔར་ལོབས་པ་རྣམས་ལ་འདྲིས་པར་སྦྱང་དགོས་པའི་བསླབ་བྱ་གདམས། སྐབས་དེར་སྔར་ནས་ཀློག་འདྲི་ཅུང་ཟད་ཤེས་ཀྱང་སྨྱུག་འགྲོས་དང་ཁམས་ཚད་ཀྱི་གཏན་འབེབས་ལ་མ་ངེས་པས་ལཱཉྩན་སྟེ། དེའང་སྤྱིར་ཡི་གེའི་རིགས་ལ། ཇི་སྐད་དུ། མི་འགྱུར་བ་དང་གསལ་བྱེད་དང༌། ། རྗོད་པར་བྱེད་པའི་ནུས་ལྡན་ཕྱིར། ། ཡི་གེ་ཞེས་ནི་བརྗོད་པ་ཡིན། ། ཞེས་པའི་དོན་ཡི་གེ་ལ་ལེགས་སྦྱར་གྱི་སྐད་དུ་ཨ་ཀྵ་ར་ཞེས་པ་མི་འགྱུར་བ་ཞེས་པར་འགྱུར་ཏེ།
ཡུལ་གྱི་ཁྱད་པར་གྱི་སྐད་ཐ་དད་དུ་གྱུར་པ་ཡོད་ཀྱང་དབྱངས་གསལ་གྱི་ཡི་གེ་ནི་གཞན་དུ་འགྱུར་བ་མེད་པའི་ཕྱིར། ཡང་ན་ཝརྞཎ་ཞེས་ནུས་པ་དང་ལྡན་པ་སྟེ། བརྗོད་བྱ་ཐམས་ཅད་སོ་སོར་སྟོན་ནུས་པའི་ཕྱིར། ཡང་ན་བྱཉྫ་ན་ཞེས་གསལ་བར་བྱེད་པ་སྟེ། བརྗོད་བྱ་ཐམས་ཅད་ཡི་གེར་འདུས་པས་གསལ་བར་བྱེད་ཕྱིར་ཡི་གེའི་རིགས་མདོ་རྒྱ་ཆེར་རོལ་པ་ལས་དྲུག་ཅུ་རྩ་བཞི་བཤད་ཀྱང་བོད་འདིར་མཁོ་བར་ཚངས་པའི་ཡི་གེ་ལཱཉྩ་ན་ཁོང་གསིང་དང་ཤ་ཆེན་གཉིས་ཝརྟུ་ལའི་ཡི་གེ་དང་དྷ་རི་ཀ་དང་ནཱ་ག་ར་ལ་སོགས་པའི་ཡི་གེའི་རིགས་འགའ་ཞིག་འདྲི་བའི་ཕྱག་ཁྲིད་སྩལ་བའང་སྦྱང་ཚུལ་བྱས། སྒར་འགྲོས་ཆིབས་བསྒྱུར་གནང་བའི་ཉིན་དེར་གཟའ་སྐར་བཟང་པོ་འཛོམ་པ་དང་བསྟུན། དཔལ་ལྡན་དཎྜཱིའི་ཞབས་ཀྱིས་མཛད་པའི་སྙན་དངགས་ཀྱི་གཞུང་མེ་ལོང་ཞེས་བྱ་བའི་སྟེང་ནས་དོན་རྒྱན་སུམ་ཅུ་རྩ་ལྔའི་དབུ་ནས་རྒྱན་གྱི་འགྲོ་ཡུལ་ཉུང་ཤས་ཀྱི་ཞལ་ཁྲིད་ཀྱང་ལེགས་པར་སྩལ། རིན་སྤུངས་ས་སྤྱོད་དབང་པོས་མཛད་པའི་མངོན་བརྗོད་ཀྱི་བསྟན་བཅོས་སོགས་ཡིག་ཆ་གང་དགོས་རྣམས་ཀྱང་གཡར་པོ་སྩལ་བ་རྣམས་ལ་དཔེ་བལྟས་བྱས། སྒར་འགྲོས་ནས་འཁོར་ནས་ཚུར་ཕེབས་པ་ཐོས་པ་དང་སླར་ཡང་ཞབས་ཀྱི་ཆུ་སྐྱེས་བསྙེན་པའི་སྐབས་དབྱེ་བ་དང་ཆབ་ཅིག་ཏུ། བརྡ་སྤྲོད་ཀྱི་གཞུང་ལ་སྦྱངས་པའི་འབྲས་བུ་རྣམ་པར་དབྱེ་བའི་འགྲོ་ཡུལ་གྱི་གོ་བབ་ཅུང་ཟད་ཤར་བ་རྣམས་རྗེ་ས་སྐྱ་པ་ཆེན་པོའི་བསྟོད་པ་ཚངས་དབང་གཙུག་གི་ནོར་བུས་ལེགས་མཆོད་ཅན་དང༌།
འཇམ་དབྱངས་དཀོན་མཆོག་ལྷུན་གྲུབ་པའི་བསྟོད་པ་དཀོན་མཆོག་གསུམ་དངོས་ཡོངས་འཛིན་མགོན་ཅན་གཉིས་ལ་སྐད་གཉིས་ཤན་སྦྱར་བ་ཞིག་ཀྲྀཏ་རྐྱེན་ལས་བྱུང་བའི་མིང་རྟགས་འགའ་རེར། མིང་གི་ལེའུའི་སྐབས་ཀྱི་རྣམ་དབྱེས་མཚམས་སྦྱར་གང་ཤེས་བྱས་ནས་ལེགས་སྦྱར་གྱི་སྐད་དུ་བསྒྱུར་ནས་སྡེབ་སྦྱོར་གྱིས་བཅིངས་པ་མེད་པ་རེ་བྲིས་ནས་རྣམ་དབྱེ་སོགས་ཀྱི་འགྲོ་ཡུལ་འདི་ལྟར་བྱས་ན་རུང་ངམ་ཞེས་སྤྱན་རས་ཀྱི་གཟིགས་པར་ཕུལ་བས། མཁས་མཆོག་བྱང་ཆུབ་སེམས་དཔའ་ཆེན་པོ་དེ་ཉིད་ཀྱི་ཐུགས་ནི་འཁོར་ལོས་སྒྱུར་བའི་རྒྱལ་སྲིད་ཀྱི་དབལ་ཐོབ་པ་ལས་ཀྱང་ཤིན་ཏུ་དགྱེས་པའི་རྣམ་པ་མཛད་པ་ཞིག་བྱུང་སོང༌། དེ་སྐབས་རྗེ་བཙུན་དམ་པ་དེ་ཉིད་སྒར་འགྲོས་ཀྱི་ཕྲིན་ལས་ལ་གཞོལ་བའི་སྟ་གོན་གྱིས་ཐུགས་བྲེལ་ཤིན་ཏུ་ཆེ་སྐབས་སུ་འདུག་ཀྱང༌། བར་སྐབས་རྣམས་ནས་བདག་ལ་གྲུབ་པའི་སློབ་དཔོན་ཆེན་པོ་རིན་ཆེན་འབྱུང་གནས་ཞི་བའི་ཞལ་སྔ་ནས་མཛད་པའི་སྡེབ་སྦྱོར་རིན་ཆེན་འབྱུང་གནས་ཀྱི་རི་མོ་པྲཱསྟཱ་རས་འཆིང་བའི་ཚུལ་ངོ་མཚར་རྟོགས་བྱེད་ཀྱི་རི་མོ་འགོད་ཚུལ་དང་བཅས་པ་ཕྱག་ཁྲིད་ཞིབ་པར་སྩལ་བ་བསླབ་སྦྱངས་བྱས་ནས་དེར་ཞག་གྲངས་ཉུང་ཙམ་བསྡད། སླད་ཆར་ཕྱོགས་ནས་ཚུར་འཁོར་བ་དང་སྔར་གྱི་འཕྲོ་བསྡོངས་རྣམས་བྱེད་པར་འོང་ཆོག་པའི་བཀའི་གནང་བ་སྩལ། ཕྱོགས་གཞན་ནས་དབང་ལུང་དོན་གཉེར་དུ་བྱོན་པའི་བླ་མ་དགེ་སློང་རྣམས་ཀྱི་ངོར་གནང་བའི་སྒྲོལ་དཀར་སྤྱན་རས་གཟིགས་ཐུབ་པ་རྡོ་རྗེ་གདན་པ་ཕྱག་ན་རྡོ་རྗེ་རྟ་མགྲིན་སོགས་ཀྱི་དབང་བཀའ་རྗེས་གནང་གི་རིགས་མང་དུ་སྩལ་བ་རྣམས་ཀྱང་ཐོབ། ལོ་དེའི་ཕྱི་ལོར་འདྲེན་མཆོག་ཐུགས་རྗེ་མཚུངས་པ་མེད་པ་དེ་ཉིད་ཚེ་བྷྲཱུྃ་པའི་གདན་སར་ཕེབས་ཡོད་པའི་བཀའ་ལུང་གི་འཕྲིན་ཡིག་སོན་འཕྲལ་ནས་དེར་ཕྱིན་ཏེ། སྔར་སྒྲ་མདོའི་ཀྲྀཏ་ཀྱི་རི་མོའི་འཕྲོ་ལུས་རྣམས་བསླབ་པ་དང༌། སྙན་དངགས་མེ་ལོང་གཞུང་འགྲེལ་དབྱངས་ཅན་དགྱེས་པའི་གླུ་དབྱངས་སོགས་ཀྱི་སྟེང་ནས་ལྗགས་ཁྲིད་གནང་སྟེ་རྩོམ་རྒྱུག་འབུལ་བ་དང་བཅས་སྦྱང་བའི་ཁུལ་བགྱིས་པ་ན།
མཁས་མཆོག་བྱང་ཆུབ་སེམས་དཔའ་ཆེན་པོ་དེ་ཉིད་ནས་སྐབས་འགར་ཁྱོད་ཀྱིས་རིག་གནས་བསྟན་པའི་རྒྱུན་ལ་ཕན་འདོགས་བཟང་པོ་འོང་བ་འདུག་ཅེས་ཐུགས་དགྱེས་པའི་ཚུལ་དཔག་ཏུ་མེད་པ་མཛད་ཀྱིན་འདུག

གཙུག་ལག་རྒྱ་མཚོ་སྨྲ་བའི་དབང་ཕྱུག་དེ་ཉིད་ཁོ་བོ་སློབ་གསར་ཞིག་ལ་དེ་བཞིན་དགྱེས་དོན་ག་ལ་སྲིད་ཀྱང༌། མནལ་བལྟས་ལེགས་པའམ་ཡེ་ཤེས་གཟིགས་པ་དག་པའི་མེ་ལོང་གི་ངོས་སུ་ཤར་བའི་དགེ་མཚན་ཞིག་ཡིན་ལས་ཆེ་སྙམ། དེ་སྐབས་སུ་ལྔ་རིག་སྨྲ་བའི་དབང་ཕྱུག་སི་ཏུ་སྤྲུལ་པའི་སྐུ་རིན་པོ་ཆེ་ཉིད་དྲན་ཐང་སོགས་སུ་ཕེབས་པའི་ཞོར་ལ་ཚེ་བྷྲཱུྃ་དུ་གདན་འདྲེན་ཞུས་ནས་ཕེབས་བྱུང་བ་རང་གི་སློབ་དཔོན་ལ་སོགས་པ་མང་པོས་ཀྱང་འདི་ཉིད་ནི་རིག་པའི་གནས་ཐམས་ཅད་ལ་གཞན་དྲིང་མི་འཇོག་པའི་མཁས་པ་ཆེན་པོ་ཡིན་ཞེས་ཐོས་པས་དགའ་ཞིང་དད་པ་སྐྱེས། དེར་ཞག་བདུན་ཙམ་བཞུགས་ནས་ལྷ་མོ་འོད་ཟེར་ཅན་མ་སོགས་ཀྱི་རྗེས་གནང་གསུམ་ཙམ་མཛད་སོང་བའང་ཐོབ་བོ། ། དེ་ནས་མི་རིང་བར་སྐུ་དྲིན་རྨད་བྱུང་གི་སློབ་དཔོན་དེ་ཉིད་ཚེ་བྷྲཱུྃ་པའི་གདན་སའི་ཆོས་ཀྱི་ཁྲི་ལ་བཞུགས་ཚུན་ཆད་དུ་བྱུང་བའི་དངོས་རྫས་ཕལ་ཆེ་བ་རྣམས་ཀྱིས་རྒྱལ་དབང་ཀརྨ་པ་ཞྭ་དམར་ནག་སོགས་ཀྱི་ཞལ་མཇལ་དང་འབུལ་སྐྱེས་སྟོབས་པ་དང༌། ཡུལ་དབུས་གྱུར་འཆང་གི་ཆོས་གྲྭ་ཆེན་པོ་རྣམས་སུ་མང་ཇ་མཆོད་འབུལ་གྱི་ཆེད་དུ་དགོངས་པ་གཏད་ནས་གྲྭ་འཁོར་མང་ཙམ་བཅས་ཏེ་བཏེག་ནས་བྱོན་སོང་བ། ལམ་བར་ཀུན་དུ་ཉེ་ཞོས་དབེན་པར་བདེ་བར་ཕེབས་པ་དང༌། དེ་སྐབས་རྒྱང་མགར་གྱི་སོག་པོ་རྣམས་ཀྱི་རྒྱུ་འགྲུལ་ཆེ་བའི་སྐབས་ཡིན་ནའང་ཉེར་འཚེ་ཅི་ཡང་མ་བྱུང་བར་བཞེད་དོན་ཐམས་ཅད་ལེགས་པར་གྲུབ་ནས་ལོ་ངོ་ཙམ་གྱི་ནང་ནས་གེགས་བྲལ་དུ་ལམ་ཡིག་ངོ་མཚར་ཅན་ཕྱག་བྲིས་ཀྱི་ལེགས་བཤད་གསར་པའི་སྐྱེས་དང་ཆབས་ཅིག་ཕེབས་བྱུང༌། ཕྱི་ལོ་དེར་རྒྱལ་བ་དགྱེས་པའི་ཕྲིན་ལས་ཤིན་ཏུ་རྒྱས་པར་འཚོ་གཞེས་སུ་བཞུགས་པའི་རིང་ནས་བསྟན་པའི་གེགས་ཆག་བདོ་བའི་ཤུགས་ཀྱིས་སྙུང་གཞི་བབ་ལྕི་བ་ཞིག་བྱུང་བར་ཞབས་བརྟན་གྱི་རིམ་པ་མང་པོས་ཀྱང་མ་བཟློག་པར་འཇམ་དཔལ་གཞོན་ནུ་ངུར་སྨྲིག་འཆང་གི་རྣམ་པར་རྩེན་པ་དེ་ཉིད་ཚུར་རོལ་མཐོང་བའི་སྐྱེ་བོའི་འདྲེན་བྱེད་ཀྱི་ཡུལ་ལས་རྣམ་པར་བསྒལ་ཏེ་དགེ་ལེགས་མཚན་བཟང་གིས་སྒེག་པའི་གཟུགས་ཀྱི་སྐུའི་སྤྲོས་པ་ཟབ་མོ་ཆོས་ཀྱི་དབྱིངས་སུ་བརྟུལ་ཏེ་མྱ་ངན་འདའ་བའི་ཚུལ་བསྟན་པས་བདག་སོགས་ལྟོས་བཅས་ཀྱི་གདུལ་བྱ་རྣམས་ཀྱི་མ་རིག་པ་དང་ཐེ་ཚོམ་གྱི་མུན་པ་མཐའ་དག་དྲུངས་ནས་འབྱིན་པར་བྱེད་པའི་སྐུ་དྲིན་ཟླ་བྲལ་སྣང་བའི་སྒྲོན་མ་ལྟ་བུ་དེ་ཉིད་དང་བྲལ་བའི་མྱ་ངན་ཁྲི་མུན་དུ་ཆུད་པ་ལྟར་སྐལ་བ་དམན་པ་ཉིད་དུ་སྦྱར་རོ། ། ལོ་དེར་ཤུག་རྭ་དགོན་ནས་མདོ་སྔགས་རྒྱ་མཚོས་ངེས་པར་བསྟན་པའི་ལམ་མཆོག་ཀུན་ལ་ཐོས་བསམ་བསྒོམ་སྟོབས་མི་དམན་པས་ཐུགས་རྒྱུད་ལེགས་པར་སྦྱངས་ཤིང༌། ཁྱད་པར་གསང་ཆེན་བསྟན་པའི་ཡང་སྙིང་ཟབ་མོའི་རྣལ་འབྱོར་ལ་བརྟེན་ནས་སྔགས་ཀྱི་དངོས་གྲུབ་བརྙེས་པ་བཅོམ་ལྡན་འདས་དགྱེས་མཛད་རྡོ་རྗེ་དང་གཉིས་སུ་མེད་པའི་འདྲེན་མཆོག་ཀུན་དགའ་དཔལ་འབྱོར་པས་ས་དཀར་དུ་ཕེབས་ནས།
དགོན་དེར་རྣམ་པར་རྒྱལ་མའི་སྟོང་མཆོད་གསར་འཛུགས་ཞག་བདུན་མཛད་ནས། བསྐལ་པ་ནམ་གནས་བར་དུ་ལོ་རེ་བཞིན་གསོ་སྦྱོང་ལེན་པ་དང་བཅས་པའི་སྒྲུབ་མཆོད་བཏང་བའི་སྤྱི་པ་བསྐོས་ཏེ། དེའི་གཏན་གཞག་རྒྱས་པ་གནང་ནས་བསྟན་པའི་སྲོལ་བཙུགས་པའི་སྐབས་དེར་འདྲེན་མཆོག་དམ་པ་དེ་ཉིད་ཀྱིས་གྲྭ་ཚོགས་སྦྱིན་བདག་ཐམས་ཅད་ལ་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་དང༌། རྣམ་པར་རྒྱལ་མའི་རྗེས་གནང་སོགས་ཆོས་སྦྱིན་རྒྱ་ཆེར་སྩལ་བ་དང་གཞི་བསྙེན་སྡོད་མཁན་འགའ་རེར་དཔལ་མགོན་ཞལ་བཞི་པ་བསྙེན་དུས་ཀྱི་རྗེས་སུ་གནང་བ་སྩལ་བ་རྣམས་ཀྱང་བདག་ལ་ཐུགས་དགྱེས་པའི་ངང་ནས་ལེགས་པར་སྩལ་བ་སོགས་ཆོས་ཐོབ་པའི་བླ་མ་སྐུ་དྲིན་ཆེ་ཤོས་ཡིན། ཁོ་བོས་སྔར་རང་གི་ཡི་གེ་འདྲི་བ་སློབ་པའི་སློབ་དཔོན་དང་ལྷ་རིས་སོགས་ཀྱི་དྭོགས་དཔྱོད་འདྲི་ཡུལ་སློབ་དཔོན་སངས་རྒྱས་ཆོས་འཕེལ་ཞེས་བྱ་བ་དེས། འདྲེན་མཆོག་དམ་པ་ཤུག་རྭ་བ་འདི་ཉིད་ལ་ཁྱོད་ཀྱིས་སྐུ་བསྟོད་གསོལ་འདེབས་ཤླཽ་ཀ་གསུམ་ཡོད་པ་ཞིག་རྩོམས་ཤིག་ཅེས་བསྐུལ་བ་ལྟར། ལེགས་བྱས་ཀུན་ནས་བསགས་པའི་ཆུ་གཏེར་ལས་ཞེས་ཡོད་པའི་བསྔགས་པ་བྱིན་རླབས་ཟླ་གཟུགས་འཆར་བའི་རྫིང་བུ་ཞེས་བྱ་བ་ཅན་བྲིས་སོ། ། བསྟོད་པ་འདི་དང་དབུ་མཛད་པ་བསོད་ནམས་རབ་བརྟན་དང་སངས་རྒྱས་དཔལ་ལྡན་གཉིས་ཀྱིས་བསྐུལ་ངོར། རྡོ་རྗེ་འཇིགས་བྱེད་ཀྱི་བསང་མཆོད་ཀྱི་ཆོ་ག་དངོས་གྲུབ་ཆར་འབེབས་འདི་གཉིས་ནི། ཁོ་བོས་བསྟན་བཅོས་རྩོམ་པ་ཀུན་གྱི་ཐོག་མ་ཉིད་ཡིན་ནོ། །
སྒྲ་ཀ་ལཱ་པའི་རི་མོ་སློབ་འདུན་ཆེན་པོ་མཛད་དེ་སློབ་པའི་གྲོགས་ལྡན་དགོས་གསུངས་པ་ལྟར་བསླབ་གྲོགས་བགྱིས་པས་ཀུན་བཤད་པའི་རྐང་པ་གསུམ་པ་ཡན་ཆད་ཙམ་ལོབས་སོང་བས་ཁོང་སྔར་ནས་ལྷ་རིས་དང་རྩིས་དཀར་ནག་དང་འཚོ་བྱེད་ཀྱི་གཞུང་རྣམས་ལ་ཤིན་ཏུ་མཁས་ཤིང༌། སྙན་དངགས་ཀྱི་གཞུང་ལའང་གོ་རྟོགས་བཟང་པོ་ཡོད་པ་དང༌། སྔགས་ལམ་གྱི་བསྐྱེད་རྫོགས་ཟབ་མོའི་ཐུགས་དམ་ལ་བརྩོན་འགྲུས་ཆེ་བའི་དགེ་བཤེས་ཆེན་པོ་ཞིག་ཏུ་བཞུགས་ཤིང༌། བརྡ་སྤྲོད་ལའང་མཐར་ཕྱིན་སྦྱང་རྒྱུ་བྱུང་ན་གོ་རྟོགས་བཟང་པོ་སྐྱེ་བ་འདུག་མོད། རྟག་ཏུ་བྲོ་འཚལ་གྱིས་སྐུ་གཟུགས་སྲ་ཁེལ་མེད་པའི་རྒྱུས་དེས་ཙམ་གྱིས་ཐུགས་ཚིམ་པར་མཛད་སོང༌། དགེ་བཤེས་མཁས་བཙུན་དེ་ཉིད་ཀྱང་བར་ཆད་རྐྱེན་དབང་དུ་རིང་ཞིག་ནས་དུས་ཀྱི་ཆོས་ཉིད་དུ་ཡོལ་སོང༌། དེ་དུས་ཁོ་བོའི་སེམས་ལའང་དཔྱོད་ལྡན་མཁས་བཙུན་དམ་པ་དེ་ལྟ་བུའང་རྩོལ་སྒྲུབ་ཆེན་པོས་དཔེ་ཆ་འདྲི་བ་དང་སློབ་གཉེར་བྱེད་བཞིན་པའི་སྒང་ལ་འདས་སོང་སྙམ་པའི་འགྱོད་སེམས་དང་སྐྱོ་ཤས་དྲག་པོ་ཡུན་རིང་དུ་སྐྱེ་བ་ཞིག་བྱུང༌། ཚད་མ་རིག་པ་ནི་ཐོས་ཆུང་འགའ་ཞིག་ཚད་མའི་སྐོར་སྦྱངས་པ་ནི་ང་རྒྱལ་དང་ཞེ་སྡང་ཆེན་པོའི་རྒྱུ་ཡིན་ཞེས་སྨྲ་བ་སོགས་ནི་རང་གིས་མ་ཤེས་པའི་སྐྱོན་མཚང་བསྒྲིབ་ཕྱིར། ཤེས་བྱའི་གནས་ལ་བརྟེན་ནས་ཁ་ན་མ་ཐོ་བ་ཆེན་པོ་གསོག་པའི་སྒྲོས་ངན་ཐོས་པ་ཙམ་ལ་ཡང་རྣ་བ་དགབ་པར་བྱ་བའི་འཁྱལ་གཏམ་སྟེ། རིག་པའི་གནས་ལྔའི་ཡ་གྱལ་དོན་གྱི་འགལ་འབྲེལ་དཔྱོད་པར་བྱེད་པ་རྒྱུ་རིག་པའམ་གཏན་ཚིགས་རིག་པ་སྟེ།
མདོ་སྡེ་རྒྱན་གྱི་འགྲེལ་བཤད་ལས། མངོན་སུམ་དང་རྗེས་སུ་དཔག་པའི་ཚད་མས་ཟིན་པའི་ཏརྐའི་གཞུང་ལ་མཁས་པ་ནི་རྒྱུ་རིག་པ་ཞེས་བྱའོ་ཞེས་འབྱུང་ཞིང༌། གཞན་དོན་དུ་ཐམས་ཅད་མཁྱེན་པའི་གནས་བརྙེས་པ་ལ་མངོན་པར་འདོད་པའི་བྱང་ཆུབ་སེམས་དཔའ་ནི་ཤེས་བྱ་ཐམས་ཅད་ལ་མཁས་པར་བྱ་དགོས་ཏེ། རྒྱན་གྱི་འགྲེལ་བཤད་ལས། རྒྱུ་རིག་པ་བྱང་ཆུབ་སེམས་དཔའ་ཚོལ་བར་བྱེད་དེ། འདི་ལྟར་ལེགས་པར་སྨྲས་པ་དང་ཉེས་པར་སྨྲས་པ་རྣམས་ཀྱི་དོན་ཕྱིན་ཅི་མ་ལོག་པར་ཤེས་པར་བྱ་བ་དང༌། རྒྱུ་རིག་པའི་གཙུག་ལག་ཤེས་པར་རློམ་པའི་མུ་སྟེགས་པ་དག་ཚར་གཅོད་པ་དང༌། བསྟན་པ་འདི་ལ་མ་དད་པ་རྣམས་དད་པར་སྐྱེད་པ་དང༌། དད་པ་བསྐྱེད་པ་རྣམས་ཀྱི་དད་པ་ཕྱིར་ཞིང་འཕེལ་བར་བྱ་བའི་ཕྱིར་བརྩོན་པར་བྱེད་དོ་ཞེས་དགོས་པ་ཁྱད་པར་འཕགས་པ་དུ་མའི་སྒོ་ནས་ཚད་མ་རིག་པའི་ཡུལ་ལ་སྦྱང་འདུན་ཆེན་པོས་ལྡན་ཆོས་འཁོར་གྱི་ཆོས་རྗེ་མཁན་པོ་འཕགས་པ་བློ་གྲོས་ཞེས་བྱ་བ་རྣམ་འགྲེལ་ལ་སྦྱངས་པ་མཐར་ཕྱིན་པར་བཞུགས་པ། གྲྭ་ས་ཆེན་པོ་རྣམས་ནས་ཀྱང་བསྔགས་བརྗོད་བྱ་བའི་ཡུལ་དུ་གྱུར་པ་ཐོས་ནས་དེའི་ཞབས་པད་བཅར་འདུན་གྱི་ཞུ་འབུལ་བགྱིས་པར།
དེ་ཉིད་ནས་ཀྱང་དགྱེས་བཞིན་པས་ཚད་མ་ཀུན་ལས་བཏུས་དང་རྣམ་འགྲེལ་གྱི་རྩ་བ་དང་རྗེ་རིན་པོ་ཆེས་མཛད་པའི་འགྲེལ་ཆེན་བཅས་བསྐུར་ནས་སྔོན་དུ་འདི་དག་ལ་ལྟ་རྟོག་གྱིས་དང༌། དེ་བཞིན་བགྱིད་པ་བྱུང་ན་ང་ཡང་འདིར་བསྡད་པ་དོན་ཆེན་བྱུང་བ་ཡིན་ཞེས་པ་བཅས་བཀའི་གནང་བ་རབ་སྙན་ཚངས་པའི་དབྱངས་ལྟར་སྒྲ་འཛིན་དབང་པོའི་ཡུལ་དུ་འཇེབས་པར་ཕེབས་ཀྱང་བར་ཆད་ཀྱི་དབང་གིས་ཕྱི་ལོ་དེར་ཆོས་རྗེ་མཁས་དབང་དེ་ཉིད་ཞིང་ཁམས་སུ་སྐུ་གཤེགས་པས་བསམ་དོན་ནམ་མཁའི་མེ་ཏོག་གི་སྤུན་ཟླ་ཞིག་ལས་མ་བྱུང༌། དེ་ཚུན་ནས་ཁམས་ཕྱོགས་འདིའི་ཉེ་སྐོར་དུ་སློབ་པར་འོས་པའི་སློབ་དཔོན་མཁས་པ་མ་འབྱོར། འོན་ཀྱང་ཇི་སྐད་དུ། རིག་པ་ནངས་པར་འཆི་ཡང་བསླབ། ། ཚེ་འདིར་མཁས་པར་མ་གྱུར་ཀྱང༌། ། སྐྱེ་བ་ཕྱི་མར་བཅོལ་བ་ཡི། ། ནོར་ལ་རང་ཉིད་ལེན་པ་འདྲ། ། ཞེས་འབྱུང་བ་ལྟར་ལས་བཟང་གི་བག་ཆགས་རྒྱུད་ལ་འཇོག་པའི་ཕྱིར་དབུས་ཀྱི་ལྡོམ་བུ་ཆོས་འཁོར་ནས་འོངས་པའི་རབ་འབྱམས་པའི་གྲལ་དུ་སོན་ཙམ་བསོད་ནམས་བརྟན་པ་ཞེས་བྱ་བ་ཞིག་རང་དང་ཉེ་བར་གནས་པ་བྱས་ནས་ལོ་ངོ་གཉིས་ཙམ་བསྡད་པ། དེ་ལས་བཏུས་རའི་རྟགས་གསལ་ཁྱབ་གསུམ་རགས་པ་ཙམ་སྦྱངས་མོད།
རྣམ་འགྲེལ་འགྲེལ་པ་ཞིག་གི་སྟོད་ནས་བློ་འཛིན་ཙམ་བྱས་པའི་རྗེས་ཤིག་ལས། གཞན་ལ་འཁྲིད་པར་ནུས་པའི་གོ་རྟོགས་ཅི་ཡང་མ་སྐྱེས་པར་མངོན་པས་ཅི་བྱར་ཡོད། རྣམ་འགྲེལ་གྱི་རྩ་བ་དང་ཚད་མ་རིག་གཏེར་གྱི་རྩ་འགྲེལ་རྣམས་ཀྱི་ལུང་བརྒྱུད་ལྡན་གྱི་བླ་མ་ལས་མཉན་ཏེ་རང་དགས་ལྟ་རྟོག་ཅུང་ཟད་བྱེད་པའི་ཁུལ་ཙམ་བགྱིས་སོ། ། དཀར་ནག་རྩིས་ཀྱི་རིག་པ་ནི། དཔལ་དུས་ཀྱི་འཁོར་ལོའི་རྒྱུད་ལས་བཤད་པའི་ཕྱི་དུས་ཀྱི་འཁོར་ལོ་སྟེ། དེའང་སྔར་སྨོས་པའི་དགེ་བཤེས་སངས་རྒྱས་ཆོས་འཕེལ་ཞེས་པ་དཀར་ནག་རྩིས་ཀྱི་རིག་པ་ལ་བྱང་ཆུབ་པར་བཞུགས་པ་དེ་ཉིད་ལས་བསླབས་ཏེ། དེའང་ཨངྒིའི་གྲངས་ཀྱི་ཡི་གེ་སྟེ་དེ་དག་འདྲི་བ་དང་དབྲི་བ་དང་བསྣན་པ་དང་བསྒྱུར་བ་དང་བགོད་པ་སྟེ། ཡི་གེའི་ཡན་ལག་ལྔ་དང་གཟའ་དང་ཚེས་དང་སྐར་མ་དང་སྦྱོར་བ་དང་བྱེད་པ་སྟེ་རྩིས་ཀྱི་ཡན་ལག་ལྔ་པོ་ཙམ་ལ་སྦྱང་རྩོལ་བགྱིས། གཟའ་ལྔའི་རི་མོ་དང་སྒྲ་གཅན་དང་ཉི་ཟླ་འཛིན་པའི་རྩིས་དང་ཉི་ལྡོག་ལ་སོགས་པ་དང༌། དུས་སྦྱོར་ཞག་གསུམ་གྱི་རྣམ་པར་དབྱེ་བ་ལ་སོགས་པ་དང༌།
ནག་རྩིས་ཀྱི་རྡེའུ་བཏབ་པའི་འགྲོས་རྣམས་ངོར་དུ་ཕྱིན་སྐབས་སེ་ར་ནས་བྱོན་པའི་མདོ་སྔགས་རབ་འབྱམས་པ་བཀྲ་ཤིས་རྒྱལ་མཚན་ཞེས་པ་སྒྲ་དང་སྙན་དངགས་དང་རྩིས་རིགས་རྣམས་ལའང་ཤིན་ཏུ་མཁས་པ་ཞིག་གོང་དུ་སྨོས་པ་ལྟར་བཞུགས་པ་ནས་བསླབ་སྦྱངས་ཅུང་ཟད་བགྱིས། ཕྱིས་སུ་སྡེ་དགེར་བསྡད་སྐབས་མངའ་རིས་ལ་དཱ་རྒྱལ་པོའི་མངའ་འོག་ནས་ཡིན་པའི་ངོར་པའི་ཆོས་རྗེ་རིན་ཆེན་ཆོས་སྐྱོང་ཞེས་བྱ་བ་ཞིག་གཞུང་སའི་སྐུ་ཚབ་པ་ཞིག་ལས་བསླབས་པའི་རི་མོའི་རྒྱུན་འདུག་པ་དེ་ཉིད་དང༌། གསར་རྙིང་གསང་བ་སྔགས་ཀྱི་རྣལ་འབྱོར་ལ་བརྩོན་པ་ལྷུར་བགྱིས་པས་ལུང་རྟོགས་ཀྱི་ཡོན་ཏན་མོད་མི་དམའ་བ་རྒྱུད་ལ་འཁྲུངས་པའི་བླ་མཁྱེན་བསོད་ནམས་རྒྱལ་ཞེས་བྱ་བ་ཉིད་ལ་རྩིས་ཀྱི་རིག་གནས་སྐོར་རྣམས་ལ་བསླབ་སྦྱངས་མཁས་པའི་རྩེར་སོན་དུ་བཞུགས་པ་དང་བསླབས་པའི་སློབ་དཔོན་གྱི་བརྒྱུད་རིམ་ཡང་འཚོལ་སླ་བར་མཆིས་པ་བཅས། དེ་དག་ལས་ཀྱང་དེ་དག་གི་རི་མོའི་མགྱོགས་རྩིས་སུ་འདྲི་བའི་ཚུལ་དང་བཅས་པར་ལག་ཁྲིད་གསར་རྙིང་འགའ་ཡང་ཞིབ་པར་ནོད་པར་བྱས་མོད། རང་ཉིད་སྔར་གཞོན་ནུའི་དུས་ནས་ཚོགས་མང་གི་བསྒྲིག་སྲོལ་ལ་འདུར་རྩོལ་བྱེད་པ་མ་བྱུང་བར། རང་དགར་ཅི་བདེར་སོས་དལ་བགྱིས་པས་ལང་ཤོར་ཤོག་བུ་བསྒྲིལ་ལོང་དུ་རྒྱུག་པ་ལྟ་བུ་ལ་གོམས་པའི་ཤུགས་ཀྱིས་བརྩོན་འགྲུས་ཀྱི་ཡིད་བཞིན་ནོར་བུ་དག་ནི་བག་མེད་ཟ་ཉལ་ལ་ཞེན་པའི་མི་བསྲུན་ཆོམ་རྐུན་ཚོགས་ཀྱི་འཇབ་བུས་ཕྲོགས་ཤོར་བར་བརྟེན། གང་དག་བསླབ་སྦྱངས་བྱས་པའི་ཤེས་བྱའི་གནས་རྣམས་ལ། ཉིན་མཚན་ཕྱིད་པ་ལྟ་བུས་སྦྱང་བསྟར་མི་བཟོད་པས་གྲོང་ཆོག་པའི་འདོན་བརྗོད་དང་འདྲ་བའི་བྱང་ཆུབ་རྒྱུད་ལ་འབྱར་ངེས་ཞིག་ནི་མི་འབྱུང་འདུག འོན་ཏེ་རིག་པ་གླེགས་བམ་གྱི་ནང་དུ་གནས་པ་ལྟ་བུའི་སྒོ་ནས། རང་གིས་རྟོག་དཔྱོད་བགྱིད་དགོས་དང་གཞན་ལ་བསླབ་འདོམས་བྱེད་དགོས་བྱུང་བ་དག་ལ་དཔྱད་བཟོད་ནུས་སྙམ་པ་ཙམ་རེ་ནི་འོང་བ་འདུག་གོ །
རིང་ཞིག་ནས་བདག་ལའང་ཚ་བའི་བྲོ་ཚབས་ཆེ་བ་ཞིག་གིས་ནོན་པས་སྔ་ལམ་བགྲོད་ལ་ཁད་པར་བྱུང་བར་དེ་སྐབས་ནཱ་རོ་མཁའ་སྤྱོད་ཀྱི་རྣལ་འབྱོར་བཅུ་གཅིག་གི་ཉམས་ལེན་ལ་རྟུན་པ་བསྐྱེད་པའི་སྐབས་ཡིན་པས། འཆི་བའི་དུས་ནའང་འཕོ་བའི་གདམས་པ་ཞིག་ལ་གོམས་འདྲིས་བྱས་ཡོད་པ་བཅས། གལ་ཏེ་དེ་དུས་ཤི་ནའང་དཀོར་གྱི་བག་ཆགས་ཀྱང་ཅུང་ཟད་བསྲབས་པའི་སྐབས་ཡིན་པ་དང༌། མཚམས་སྦྱོར་གྱི་གདམས་པའི་སྦྱངས་པའང་མི་དམན་ཙམ་འོང་སྙམ་པ་ཡོང་འདུག སྐབས་དེར་འཁྲུལ་བའི་སྣང་ངོར་དུ་རང་ཉིད་ན་བའི་འཁྲིས་ཀྱི་གཡོན་ཕྱོགས་དེར་ལྷའི་བུ་མོ་གཞོན་ནུ་མ་དཀར་མོ་ལོ་གྲངས་བརྒྱད་ཙམ་གྱི་ན་ཚོད་ཅན་གྱི་ལུས་སྟོད་གཅེར་བུ་ལ་སྨད་དར་གྱི་ཤམ་ཐབས་བྱས་པ་གཉིས་འདུག་པ་གཅིག་གི་ལག་ན་ཤོག་བུ་ལྟེབ་ཆག་བྱས་པ་ཆུང་ངུ་ཞིག་བཟུང་བ་འདི་ཅི་ཡིན་སྙམ་པ་ན། དེ་མ་ཐག་ཁ་ཕྱེ་བའི་ནང་ན་ཤོག་བུ་དཀར་པོ་ལ་དཀྱིལ་འཁོར་གྱི་གཟུགས་བྲིས་པ་ཞིག་ཏུ་མཐོང༌། རང་གི་རྣམ་རྟོག་ལ་བདག་འཆི་བའི་ཚེ་དཀྱིལ་འཁོར་འདིའི་སྟེང་དུ་བཞག་པའི་བཅའ་བསྒྲིགས་པ་ཡིན་སྙམ་ནས། མི་དགའ་བའི་རྣམ་པས་ལག་པ་གཡོན་པ་བརྐྱངས་ནས་དཀྱིལ་འཁོར་དེའི་ལྟེ་བ་ནས་ཟིན་པའི་འཕྲལ་ལ་ཟན་ཁམ་བཅངས་པ་བཞིན་དུ་བཅངས་པས་སྐད་ཅིག་ལ་སྤར་བར་ཆུད་པར་བཅང་ཐུབ་པ་དང་མཉམ་དུ། ང་རང་ད་དུང་རང་གཞན་གྱི་དོན་མང་པོ་མ་བསྒྲུབས་བར་དུ་སྡོད་པ་ལས་འགྲོ་བའི་དུས་མིན་ཞེས་སྨྲས་སྙམ་པའི་སྣང་བ་ཞིག་བྱུང༌། ཡང་ལན་ཅིག་ང་རང་འདུག་པའི་ཐད་དེར་ཁང་པ་རྒྱ་མཐོངས་ཡངས་པ་གྲུ་བཞི་དོད་པ་ཞིག་གི་ཁར་སྔར་གྱི་བུ་མོ་དེ་འདྲ་མང་པོ་ཞིག་གིས་ཅ་ཅོའི་གཏམ་སྒྲ་དང་རྒྱ་མཐོངས་དེའི་ཁ་རྒྱ་དང་མཉམ་པའི་གོས་ཆེན་བླ་རེའི་ཟུར་ཕུར་མ་རིང་པོ་ཡོད་པ་ཞིག་ཕྱོགས་བཞི་ནས་བཟུང་ནས་མར་བརྐྱངས་ཏེ་རང་གི་སྟེང་དུ་གདུགས་ཕུབས་པ་ལྟར་ཕུབ་སྟེ་བྱུང་བའི་སྣང་བ་བྱུང་བ་དེ་དག་ལྟར་ན་འཆི་ལྟས་ཀྱི་རྣམ་པ་ཡིན་ལས་ཆེ་བ་མཆིས་མོད།
རིམ་གྲོས་བསླུས་པ་འདྲ་སྙམ། འོན་ཀྱང་ཚད་ནད་དེའི་རོ་ལུས་པ་ལྟ་བུའི་ལྐོག་མ་ལ་སྐྲངས་འབུར་བྱུང་བ་དེས་ཡུན་རིང་པོའི་བར་དུ་མནར་བའི་མཐར་ལྐོག་འབྲས་སུ་གྱུར་པ་འཚོ་བྱེད་པས་མེ་བཙའ་བཏབ་པས་རིམ་གྱིས་ཇེ་བདེར་སོང་བས་སྐྱེད་བྱེད་ཟུང་གི་དྲིན་གྱིས་འཚོ་ཐབས་དུ་མས་བསྐྱེད་པའི་དལ་རྟེན་གྱི་ཡོལ་གོ་འདི་ཀོ། བསྟན་པའི་སྙིང་པོ་ནང་རིག་པ་སྡོམ་པ་གསུམ་དང་རྗེས་སུ་འབྲེལ་བར་ཟབ་ཅིང་རྒྱ་ཆེ་བའི་དམ་པའི་ཆོས་ཀྱི་བདུད་རྩིའི་ཆུ་གཏེར་ཆེན་པོ་ལས། རང་གི་སྐལ་བ་བཟང་པོའི་སྐྱོགས་ཀྱིས་ཉུང་ཤས་ཤིག་བཅུས་པ་དག་ལྡུགས་པའི་སྣོད་དུ་བཟང་བ་བྱུང་ངོ༌། ། འདིར་སྨྲས་པ། གཡའ་དྲིས་བསྒོས་པའི་མེ་ལོང་དྲིར་བཅས་སེམས། ། གཟུགས་བརྙན་བཀོད་པའི་རིག་གཞུང་མ་ཤར་བར། ། འཕྲུལ་བཟོའི་མཁས་པར་བསྟེན་པའི་འདག་ཆལ་གྱི། ། ཆོ་གའི་བསླབ་སྦྱངས་རྟག་འགྲུས་ཅི་ཡང་བསྐྱེད། ། ཁ་བ་རི་པའི་བརྡ་སྦྱོར་ཐུ་མིའི་གཞུང༌། །
སུམ་ཅུ་པ་དང་རྟགས་འཇུག་རྣམ་འགྲེལ་བཅས། ། སྨྲ་སྒོ་ཟ་མ་ཏོག་སོགས་གསར་རྙིང་བརྡའི། ། ལེགས་བཤད་ཡོངས་སུ་གྲགས་འགའ་ཉམས་སུ་བསྟར། ། བདེ་མཆོག་སྡོམ་པ་འབྱུང་བ་གཤིན་རྗེའི་གཤེད། ། དུས་ཀྱི་འཁོར་ལོའི་རྒྱུད་འགྲེལ་ཆེ་ལ་སོགས། ། མདོ་སྔགས་དྲི་མེད་ཀྱིས་བསྟན་འཕགས་བོད་ཀྱི། ། ལྔ་རིག་མཁས་པས་ལེགས་བཀྲལ་ཚད་མཚན་ཉིད། ། སྟོན་བྱེད་ལེགས་པར་བཤད་པའི་རྒོད་མ་ཁས། ། མི་ཤེས་རྨོངས་པའི་དུག་ཅན་གནས་འཐུང་ལ། ། ཆེར་རྔམ་ལུང་དང་རིགས་པའི་འོད་ཀྱི་ལྕེ། །
རྒྱལ་གསུང་ལྷོ་ཕྱོགས་ནམ་མཁའི་ངོས་སུ་འགྱུ། ། འཆི་མེད་རིང་འཚོ་ཚེ་ཡི་རིག་བྱེད་ཀྱི། ། ཉལ་འགྲོ་ཇི་སྙེད་དཔྱོད་ལྡན་རྀ་ཀྵརྦྷའི། ། ཁྱོར་ཆུར་སོང་བ་ལེགས་བཤད་སྐྱུགས་པའི་རྒྱུན། ། དོན་གཉེར་ཡིད་ཀྱི་ས་གཞིར་ཅང་འཁྱིལ་བ། ། གསོ་དཔྱད་ཡན་ལག་བརྒྱད་པ་རྒྱུད་ཆེན་བཞི། ། ཆ་ལག་དང་བཅས་ལྟ་བྱེད་ཡུལ་གྱུར་ལས། ། ལག་ལེན་སྙིང་པོ་འཆི་མེད་ཚེའི་ཟིལ་དངར། ། རང་བློར་འཚམ་པ་ཐོས་བསམ་ཡུལ་དུ་བགྱིས། ། སྐབས་གསུམ་ལྷ་ཡི་བླ་མ་ཀཱརྟི་ཀཿ །
རྒྱལ་བ་ཀུན་ཡུམ་དབྱངས་ཀྱི་རྒྱལ་མོ་ཡི། ། ཞལ་ལུང་རང་བཞིན་རྐྱེན་དང་རྣམ་འགྱུར་གསུམ། ། བརྗོད་བྱར་སྟོན་པའི་བརྡ་སྤྲོད་ཟུང་གི་མདོ། ། ལེགས་སྦྱར་བརྡ་སྤྲོད་མཁྱེན་པའི་འཇོ་སྒེག་གིས། ། འཕགས་སྐྱེའི་སྙིང་གི་བརྟན་པ་འཕྲོག་བཟོད་པ། ། ཆོས་སྐྱོང་བཟང་སོགས་དྲན་དབང་མཛེས་དགའ་མས། ། འགྲེལ་བཤད་བྱས་པའི་སྒྱུ་རྩལ་འགའ་ཡང་མྱོང༌། ། བྲྀཏྟ་ཛཱ་ཏིའི་སྡེབ་སྦྱོར་རིགས་གཉིས་སུ། ། རྣམ་དབྱེའི་ནང་གསེལ་དུ་མ་མངའ་བསྒྱུར་བའི། ། ཡི་གེ་ཕྱི་མོ་བགྲང་བ་ངོ་མཚར་གནས། །
རྟོགས་བྱེད་རིག་པའི་འཕྲུལ་སྒོ་འབྱེད་ལ་དབང༌། ། འཁོར་བ་མྱ་ངན་ལས་འདས་ཆོས་ཐམས་ཅད། ། དངོས་བཏགས་མིང་གི་མངོན་པར་བརྗོད་པའི་སྡེ། ། རྟགས་གསུམ་རྣམ་གསལ་སྒྲ་གཅིག་དོན་མང་ཅན། ། འཕགས་བོད་མཁས་པའི་འཆོས་སྐྱོབ་འགའ་ཞིག་ཐོས། ། དྲི་ཟའི་འཕང་འགྲོ་བྱེ་བའི་སྙན་འགྱུར་དབྱངས། ། ཚིག་དོན་བཟང་པོས་རྣམ་དབེན་གང་གི་ཕྱིར། ། བརྗོད་བྱའི་ཆོས་རྣམས་ཐམས་ཅད་རྒྱན་གསུམ་གླུར། ། རྟག་འཇོ་སྙན་དངགས་དམ་པའི་རྗེས་འགྲོ་མིན། ། ཤར་ལྷོས་ཉེར་མཚོན་ལམ་སྲོལ་སྨྲ་བའི་ལྕེ། །
དབྱངས་ཀྱི་རྒྱལ་མོས་མཆོག་དངོས་གྲུབ་པའི་བར། ། ཆེས་ཆེར་བསྲིངས་པ་དཎྜིའི་སྙན་དངགས་གཞུང༌། ། མེ་ལོང་རྣམ་འགྲེལ་བཅས་པའི་ཐོས་བསམ་དཔྱད། ། རིང་ནས་སྦྱངས་སྟོབས་དམན་པའི་ཤེས་རྒྱུད་གཞིར། ། གཏི་མུག་སྲ་བརྟན་གོར་མས་ཡོངས་ཁྱབ་པ། ། མངོན་སུམ་རྗེས་དཔག་ཚད་མས་གཤིན་བྱས་པར། ། འགལ་འབྲེལ་དཔྱོད་པའི་ས་བོན་འཇོག་ཚུལ་བགྱིས། ། མངོན་སུམ་ལྐོག་གྱུར་དངོས་པོ་བསྒྱུར་བགོད་ཀྱི། ། རེ་ཁཱས་ལེགས་འདོམས་བདེ་སྡུག་འབྲས་བུའི་བཞིན། ། རྗེན་འཆར་སྟོན་པ་ཕྱི་རོལ་དུས་འཁོར་ལོའི། །
བྱེད་གྲུབ་ཡི་གེའི་རྔ་ཆེན་ལྡིར་བའི་ཁྲོད། ། ལྔ་བསྡུས་སྒྲ་གཅན་དབུགས་སྒང་ཁྱིམ་སླེབས་དང༌། ། ལོ་བདག་གཟའ་སྐར་གཟའ་ལྔ་དུས་སྦྱོར་སོགས། ། ཉི་ལྡོག་མཇུག་རིང་རྀ་ཥི་ས་རློག་ཞག ། དལ་མྱུར་རི་མོས་སྟོན་པ་ཕལ་ཆེར་ཐོས། ། ཙཱི་ནའི་ཡུལ་གྲུའི་མི་སྲུན་ཀུན་རྫོབ་རྩིས། ། བདེན་པས་རྗེས་སུ་གཟུང་ཕྱིར་འཇམ་དཔལ་དབྱངས། ། རྩེ་ལྔའི་རི་བོར་བུས་པའི་ཚུལ་བལྟམས་ནས། ། ལེགས་གསུངས་སྤོར་ཐང་རྩིས་ཀྱི་གཙུག་ལག་མཐོང༌། ། དེ་ནས་ནང་རིག་པའི་ཐོས་པ་བསགས་པའི་ཕྱིར་མི་རིང་བར་རང་ལོ་ཉེར་དགུར་སོན་པར་གྲྭ་སར་འགྲོ་བའི་ཉེར་བསྡོགས་བརྩམས།
རིག་པའི་གནས་ཐམས་ཅད་ཀྱི་གཙོ་བོ་འཕགས་པའི་ལམ་ཕྱིན་ཅི་མ་ལོག་པ་སྟོན་པར་བྱེད་པ། ཀུན་ཤེས་པར་བྱེད་པ་ནང་དོན་རིག་པ་ནི་རྒྱུ་ཕ་རོལ་ཏུ་ཕྱིན་པའི་ཐེག་པ་དང་འབྲས་བུ་སྔགས་ཀྱི་ཐེག་པའི་ཚོགས་ཆེན་པོ་གཉིས་ནི། མདོ་ལས། སྡུག་བསྔལ་དག་ནི་ཐམས་ཅད་དང༌། ། སྒྲིབ་པ་ཀུན་སེལ་དམ་པའི་ཆོས། ། ཞེས་དང་རྒྱན་གྱི་འགྲེལ་བཤད་ལས། ནང་རིག་པ་བྱང་ཆུབ་སེམས་དཔས་འཚོལ་བར་བྱེད་དོ། ། ཅིའི་ཕྱིར་ཞེ་ན་བདག་ཉིད་ཀྱིས་འཕགས་པའི་ལམ་དང་དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པས་ཉོན་མོངས་པ་སྤང་བར་བྱ་བ་དང༌། བྱས་པ་ཆུད་ཟོས་པ་དང་མ་བྱས་པ་འོང་བ་མེད་པ་ཕྱིན་ཅི་མ་ལོག་པ་ཤེས་པར་བྱ་བ་དང༌། གཞན་ལའང་མངོན་པར་རྒྱ་ཆེར་བསྟན་པའི་ཕྱིར་འཚོལ་བར་བྱེད་དོ་ཞེས་གནས་སྐབས་སུ་སྡུག་བསྔལ་རྒྱུ་དང་བཅས་པ་ལས་ངེས་པར་སྐྱོབ་པ་དང༌།
འཕགས་པའི་ལམ་གྱི་ཡོན་ཏན་ཐམས་ཅད་རྒྱུད་ལ་བསྐྱེད་ཅིང་རང་གཞན་གྱི་དོན་སྒྲུབ་པ་དང༌། མཐར་ཐུག་རྣམ་པ་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་རྣམས་ཀྱིས་བསྒྲུབ་བྱའི་གཙོ་བོ་ཉིད་དེ། དེ་ཉིད་བསྒྲུབ་པའི་འདུན་པས་ལྡན་རག་ཆུ་རྣམ་རྒྱལ་དགོན་དུ་ས་སྐྱའི་འབུལ་སྡུད་བླ་མ་དཔོན་སློབ་དབང་ཕྱུག་ཉི་མ་ཞེས་བྱ་བ། དཔལ་ལྡན་ས་སྐྱ་སྔགས་འཆང་ངག་དབང་ཀུན་དགའ་བཀྲ་ཤིས་པའི་བཀའི་སློབ་བུར་གྱུར་པ་མཁས་བཙུན་བཟང་པོའི་ཡོན་ཏན་དང་ལྡན་པ་དེ་ཉིད་བཞུགས་ཡོད་པ། དེ་ལོར་འབུལ་སྐྱེལ་དུ་བཏེག་གྲབས་སུ་འདུག་པ་དེ་པ་དང་སྔོན་ནས་ཡོན་མཆོད་འབྲེལ་ཟབ་པར་བརྟེན་དེ་ཉིད་ལ་བཅར་ནས་ས་ངོར་གྱི་གྲྭ་སར་འགྲོ་བའི་ཉེར་བསྡོགས་བརྩམས། ཧོར་ཟླ་བཞི་པའི་ཚེས་བཟང་ལ་ས་དཀར་ནས་བཏེག ལམ་བར་ཀུན་དུ་ཉེར་འཚེའི་རྣམ་པ་ཅི་ཡང་མ་བྱུང་བར་ཧོར་ཟླ་བདུན་པའི་ཚེས་ཉེར་བདུན་ཉིན་བོད་ཡུལ་དབུས་ཀྱི་རྡོ་རྗེའི་གདན་ཆེན་པོ། འོད་གསལ་ལྷ་ལས་བབས་པའི་གདུང་སྲས་འཕགས་པ་རིགས་གསུམ་མགོན་གྱི་སྒྱུ་འཕྲུལ་རོལ་པ་ཆེན་པོ་རྒྱུན་མི་ཆད་པར་བྱོན་པ་རྣམས་ཀྱིས། རྒྱལ་བའི་རིང་ལུགས་ཀྱི་རྒྱལ་ཐབས་ཆེན་པོ་ཕན་བདེའི་གཟི་བྱིན་འབུམ་ཕྲག་འབར་བར་ལེགས་པར་བསྐྱངས་པ་དང་ད་ལྟར་བསྐྱང་བཞིན་པ་དང་འབྱུང་འགྱུར་བསྐལ་པ་ཇི་སྲིད་གནས་པར་བསྐྱང་བར་འགྱུར་བའི་གདན་ས་ཆེན་པོ། མཁས་པ་དང་བཙུན་པ་དང་གྲུབ་པའི་ཡོན་ཏན་ཡིད་བཞིན་ནོར་བུ་དུ་མའི་འབྱུང་གནས་ཟླ་བའི་མ་མ་ལྟ་བུར་གྱུར་པའི་གདན་ས་ཆེན་པོ་དཔལ་ས་སྐྱ་ཞེས་པ་རྗེ་བཙུན་རིན་པོ་ཆེས།
ས་དཀར་པོ་སེང་གེའི་གདོང་པ་འདྲ། ། དཔལ་ལྡན་ས་སྐྱ་སེང་གེའི་ལུས། ། ཞེས་ཡུལ་གྱི་དགེ་མཚན་ལ་དེ་ལྟར་དུ་ཡོད་པས་རྟེན་དང་བརྟེན་པ་གཉིས་ཀའི་མཚན་ལ་དེ་ལྟར་དུ་གྲགས་པའི་དཔལ་ས་སྐྱ་ཞེས་སྙན་གྲགས་ལྷའི་རྔ་གསང་ལྟ་བུར་སྲིད་པ་གསུམ་གྱི་ཁོངས་སུ་ལྡིར་བ། དེ་བཞིན་གཤེགས་པ་འོད་མཐའ་ཡས་པའི་ཞིང་གི་ཡོན་ཏན་གྱི་བཀོད་པ་མཐའ་དག་ས་ལ་འཕོས་པ་སྙམ་བྱེད་པ་དེ་ཉིད་དུ་བདེ་བར་སླེབས། ལྷ་ཁང་ཆེན་པོར་བསྟན་པའི་སྙིང་པོ་སྡོམ་པ་གསུམ་གྱི་བསླབ་པས་རྒྱུད་གཏམས་ཤིང་མདོ་སྔགས་ཆོས་ཀྱི་སྤྱན་རས་རྣམ་པར་ཡངས་པའི་དགེ་སློང་གི་དགེ་འདུན་འདུས་ཚོགས་རྣམས་བཅོམ་ལྡན་འདས་རྡོ་རྗེ་གཞོན་ནུའི་རྡུལ་ཚོན་གྱི་དཀྱིལ་འཁོར་ལ་བརྟེན་པའི་སྒྲུབ་མཆོད་ཆེན་པོ་ཚུགས་ནས་རིང་ཞིག་སོང་བའི་ཚོགས་དབུར་བཅོམ་ལྡན་འདས་ཀུན་མཁྱེན་ཉི་མའི་གཉེན་གྱི་ལུང་དང་རྟོགས་པའི་བསྟན་པ་རིན་པོ་ཆེ་མཐའ་དག་གི་མངའ་བདག མཁས་པ་དང་བཙུན་པ་དང་གྲུབ་པའི་ཡོན་ཏན་རྒྱ་མཚོའི་ཕ་རོལ་ཏུ་སྟོན་པ་ཀུན་གྱིས་ངག་གི་འབྱོར་པ་ཕུན་སུམ་ཚོགས་པའི་གླིང་བུ་འབུམ་ཕྲག་བསྒྱུར་བས་བླ་ནས་བླ་མར་མངོན་པར་བསྔགས་པའི་ཡུལ་དམ་པ། ལེགས་བྲིས་ཡུལ་གྱི་བདག་པོ་རྣམས་དང༌། ལྟོ་འཕྱེ་དང་གྲུལ་བུམ་གྱི་དབང་པོ་དང༌། མིའམ་ཅིའི་རྒྱལ་པོ་དང༌། ལྷ་མ་ཡིན་གྱི་དབང་པོ་རྣམས་དང༌།
མིའི་དབང་ཕྱུག་འཁོར་ལོས་སྒྱུར་བ་དང༌། རྒྱལ་པོ་དང་རྒྱལ་ཕྲན་ལ་སོགས་པ་འཇིག་རྟེན་ན་ཆེ་བར་རློམ་པ་རྣམས་ཀྱིས་དོ་ཀེར་ནོར་བུའི་རྩེ་མོས་ལན་གཅིག་མིན་པ་བཏུད་པར་བྱས་པ། གཅིག་ཏུ་རྣམ་དཀར་ཕྲིན་ལས་ཀྱི་གྲུ་བོ་ཆེས་སྡུག་བསྔལ་དང་ཀུན་འབྱུང་གི་ཆུ་གཏེར་མཐའ་མེད་པར་བྱིང་བའི་འགྲོ་བ་ཐམས་ཅད་གནས་སྐབས་མཐར་ཐུག་གི་བདེ་བ་དམ་པའི་སྐམ་སར་གདོན་པའི་དེད་དཔོན་ཆེན་པོ། ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་བདག་ཆེན་ངག་གི་དབང་པོ་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དེ་ཉིད། བསྙེངས་བྲལ་གདོང་ལྔའི་དབང་པོས་མངོན་པར་སྒེག་པའི་ཆོས་ཀྱི་ཁྲི་མཐོན་པོ་གང་ལ་བཀྲ་ཤིས་པའི་རྟགས་ཀྱིས་རྣམ་པར་བཀྲ་བའི་ཞབས་ཟུང་དག་གིས་མངོན་པར་བཀོད་དེ་ལྷམ་མེར་བཞུགས་པའི་ཞལ་གྱི་དཀྱིལ་འཁོར་མཐོང་དོན་ཆེ་བ་ཉིད་ཁོ་བོ་ཅག་རྣམས་ཀྱི་ལྟ་ཕྱེད་ཡུལ་གྱི་དགའ་སྟོན་དུ་ཉེ་བར་ཐོབ་པ་དང༌། བཀྲ་ཤིས་རེ་ཁཱས་མཚན་པའི་ལྷ་དར་དཀར་པོས་ཐོག་དྲངས་པའི་མཇལ་རྟེན་ཅུང་ཟད་ཡོད་པ་ཕུལ་ཏེ། མཚན་བཟང་ཟླ་འོད་དཀར་པོའི་སྣང་བས་སྒེག་པའི་ཞལ་གྱི་དཀྱིལ་འཁོར་མཇལ་ཞིང་འདོད་འབྱུང་ཕྱག་གི་དཔག་བསམ་ཡལ་ག་བརྐྱངས་པའི་གྲིབ་བསིལ་དུ་ཆུད་པའི་དགའ་སྟོན་གྱ་ནོམ་པ་མྱོང་བའི་འཕྲལ་དེར། དལ་བརྒྱད་ལྡན་པའི་ལུས་ཀྱི་རྟེན་ལ་མཆོག་གི་སྙིང་པོ་ཅན་དུ་དང་པོར་གྱུར་ཏོ་སྙམ་པའི་དགའ་བ་ཐོབ། ཉེར་བརྒྱད་ཉིན་དེར་བདག་ཆེན་རིན་པོ་ཆེས་ཐོག་དྲངས་པའི་ཚོགས་པ་རྣམས་ཀྱིས་རྡོ་རྗེ་ཕུར་པའི་འཆམས་བསྒྲིགས་པ་དང༌། ཉེར་དགུའི་ཉིན་ཕུར་འཆམས་རྒྱས་པའི་ལྟད་མོ་རྣམས་མཇལ་བས་ངོ་མཚར་མིག་གི་བདུད་རྩིར་གྱུར།
རིམ་གྱིས་གཞི་ཐོག་དང་ལྷ་ཁང་ཆེན་མོའི་སྟེང་ཤོད་དང་གཞི་ཐོག་ཁོ་ར་ཁོར་ཡུག་གི་ལྷ་ཁང་བྱིན་རླབས་ཀྱི་གཟི་འོད་འབར་བ་ཕལ་ཆེར་དང༌། བསེ་འབག་མགོན་ཁང་དང་པུ་ཏྲའི་བླ་མཚོ་སོགས་དཔའ་བོ་མཁའ་འགྲོ་སྤྲིན་ལྟར་འདུ་བའི་མགོན་ཁང་རྣམས་མཇལ། སྔར་ས་སྐྱའི་གདུང་རབས་ཆོས་འབྱུང་སོགས་ལ་དཔེ་བལྟས་ཡིད་འཇགས་སུ་ཡོད་པའི་དཀར་པོ་རྣམ་གསུམ་གྱི་སྐུ་འབུམ་རྣམས་དང༌། རྗེ་ས་ཆེན་གྱི་སྒྲུབ་གནས་འཇམ་དབྱངས་ཕུག་སོགས་ཀྱང་བརྩད་ཅིང་དྲིས་ནས་མཇལ། གཞི་ཐོག་ཆགས་ཚུལ་རྣམས་ལྷ་ཁང་ཆེན་མོའི་ལྕགས་རིའི་སྟེང་ནས་ཚུར་མཇལ་བར། ས་དཀར་པོ་སེང་གེའི་གདོང་པ་འདྲ་བ་སོགས་གནས་བསྟོད་ཇི་ལྟ་བ་བཞིན་ངོ་མཚར་དགེ་མཚན་ཆེ་བར་མཐོང་བས་ཞིང་བཀོད་ཤོག་དཔེ་ཞིག་ཀྱང་བྲིས་ཡོད་པ་ཕྱིས་སུ་བོར་སོང་བས་མ་རྙེད། དགེ་སློང་གི་དགེ་འདུན་གྱི་ཚོགས་སུ་ཆོས་དུང་དཀར་པོ་རྒྱང་གྲགས་བསྐུལ་བའི་མང་ཇ་རྒྱས་པ་ཞིག་བཏང་བའི་སྟེང༌། ལྷ་ཁང་མཁན་ཆེན་དཀོན་མཆོག་རྒྱལ་པོ་ཚོགས་དབུར་སྤྱན་འདྲེན་ཞུས་ནས་བསྔོ་རྟེན་དང་རྣམ་གཞག་གི་རིམ་པ་སོ་སོར་གང་དགོས་ཕུལ། གཞན་ཡང་ཉེ་ཀོར་གྱི་ལྷ་ཁང་རིན་ཆེན་སྒང་གཡུ་ཐོག ཕྲུ་མ་ལྷ་ཁང༌།
ཁའུ་བྱས་འགྱུར། བསམ་གླིང་གི་ལྷ་མོའི་རྟེན་རྣམས་ཀྱང་མཇལ་དུ་ཕྱིན་ནས་མཆོག་དང་ཐུན་མོང་གི་འདོད་དོན་འགྲུབ་པའི་གསོལ་གདབ་བྱས། དེར་འདོད་དོན་རགས་རིམ་རྣམས་གྲུབ་པར་བྱས་ནས། ངོར་དུ་འོང་བའི་ལམ་ཞོར་དུ་ལྟོ་བཅས་དང་བཅའ་ལག་བསྒྲུབ་དགོས་འགའ་རེའི་ཕྱིར་དང༌། པཎ་ཆེན་སྤྲུལ་པའི་སྐུ་རིན་པོ་ཆེ་བློ་བཟང་ཡེ་ཤེས་དབང་པོའི་ཞབས་ཉིད་མཇལ་འདུན་ཆེ་བས་གཞིས་རྩེར་ཕྱིན། དེར་པཎ་ཆེན་རིན་པོ་ཆེ་བཅད་རྒྱའི་སྐབས་སུ་བབ་པས། སྟོབས་ལྡན་གཞན་གྱིས་མཇལ་ཞོར་མ་འཕྲོད་པས་ཞལ་མཇལ་མ་ཐོབ། བཀྲ་ཤིས་ལྷུན་པོའི་ལྷ་ཁང་གི་རྟེན་མཇལ་འགའ་རེ་བྱུང༌། དེ་འཕྲལ་ནས་འོངས་ཏེ་རྟོགས་ལྡན་ལ་བརྒལ་བ་ན། དེར་ངོར་པའི་གྲྭ་པ་མངའ་རིས་པ་བློ་གྲོས་རྒྱ་མཚོ་ཞེས་བྱ་བ་ཞིག་དང་འཕྲད།
དེ་དང་བསྡོངས་ནས་སོང་བ་ན་ངོར་ཞེས་པ་སྔོན་དུས་ས་སྐྱ་པཎྜི་ཏ་ཧོར་ཡུལ་དུ་སེ་ཆེན་གན་གྱིས་བླའི་མཆོད་གནས་སུ་སྤྱན་དྲངས་ནས་ཕེབས་པའི་དུས་སུ་ཡེ་ཤེས་གཟིགས་པའི་མེ་ལོང་དུ་ཇི་ལྟར་ཤར་བ་བཞིན་ལུང་བསྟན་ཅིང་ཕྱིས་སུ་ལྷག་པའི་ལྷ་གཙུག་ཏོར་རྣམ་པར་རྒྱལ་མས་རྒྱལ་བའི་རྒྱལ་ཚབ་ཆེན་པོ་རྡོ་རྗེ་འཆང་ཀུན་དགའ་བཟང་པོ་ལ་ལུང་བསྟན་པ་ལྟར་ལེགས་པར་བཏབ་པ་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོ་ཞེས་དཔལ་ལྡན་སྟུག་པོར་བཀོད་པའི་ཞིང་གི་ཡོན་ཏན་གྱི་བཀོད་པ་ལྟར། མཁས་བཙུན་གྲུབ་པའི་ཡོན་ཏན་རིན་པོ་ཆེ་དུ་མའི་འབྱུང་གནས་ཆེན་པོ་ལ་ཅོ་འདྲིར་བཟོད་པའི་སྐྱེས་བུ་དམ་པ་རྣམས་ཀྱིས་ཟབ་པ་དང་རྒྱ་ཆེ་བའི་དམ་པའི་ཆོས་བཤད་པ་དང་སྒྲུབ་པའི་ཕྲིན་ལས་ཀྱི་སྒྲ་དབྱངས་རྒྱུན་མི་ཆད་པར་འབྱུང་བ། གང་གི་ཕྱོགས་ཀྱི་དཀྱིལ་འཁོར་ཀུན་དུ་སྣང་བར་བྱེད་པའི་དབེན་གནས་དམ་པ་དེ་ཉིད་ལའི་ཚུར་ནང་རྡོའི་མཎྜལ་གྱི་མཆོད་པ་ཡོད་པའི་ཕྱོགས་ནས་ལེགས་པར་མཇལ། དེར་དགེ་སློང་བློ་གྲོས་རྒྱ་མཚོ་བས་བླ་བྲང་དང་ཁང་ཚན་སོ་སོ་འདི་དང་འདིའོ་ཞེས་ཁོ་བོར་ལེགས་པར་བསྟན་ཏེ། གནས་དེའི་ཡོན་ཏན་གྱི་བསྔགས་པ་ཌཱ་ཀི་རྣམ་པར་བཞད་པའི་གླུ་དབྱངས་ལས། ཀུན་དཀྲིས་ཉེས་བརྒྱས་གཟིངས་པའི་གྲོང་ཁྱིམ་ལས། ། ལམ་རིང་བགྲོད་དཀས་ཕྱིན་པ་ཉེར་ཞིའི་གནས། ། ངན་འགྲོའི་འཇིགས་ལས་རྒྱལ་བྱེད་ཚལ་དང་ནི། ། མྱང་འདས་ཐར་པ་མཆོག་གི་གཞལ་མེད་ཁང༌། ། འདུ་འཛིའི་ཀླུང་བརྒྱ་བརྒལ་བ་རི་བོའི་ནང༌། །
བྱ་དང་རི་དྭགས་རྩེ་བའི་དོ་རྭ་མཆོག ། གྲུབ་པ་དྲང་སྲོང་རིག་འཛིན་དགའ་བའི་ཚལ། ། འབྲོག་དགོན་ཤིན་ཏུ་དབེན་པའི་བསྟི་གནས་གང༌། ། ཞེས་བསྔགས་པ་དོན་དང་ལྡན་པའི་ཆོས་གྲྭ་དེ་ཉིད་དུ་སླེབས་པ་ན་དགེ་སློང་ཆོས་བསྟན་འཛིན་ཞེས་བྱ་བས་བརྡ་སྤྲད་དེ། སྔར་རང་གི་ཕ་ཡུལ་ནས་ཡིན་པའི་དགེ་སློང་ཤེས་རབ་ཕུན་ཚོགས་ཅན་གྱིས་ཁྲིད་དེ་ལྡན་ཁང་ནུབ་ཏུ་བསྡད། རིང་ནས་བརྣག་པའི་སྙིང་པོ་སྨོན་ལམ་དགེ་བའི་ས་བོན་མ་རྨས་པར་བཏབ་པའི་སྙེ་མ་ཉིད་མི་བསླུ་བར་བདེན་པས་གཡུར་དུ་ཟ་བར་གྱུར་ཏོ་སྙམ་པའི་དགའ་བ་དཔག་ཏུ་མེད་པ་སྐྱེས་སོ། ། དེའི་སྐབས་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པའི་ཞལ་སྔ་ནས་ཁྲི་འཛིན་གྱི་ཁུར་ལེན་མི་དགོས་པའི་དགོངས་གྲོལ་ཞུས་པ་ལྟར་ཞུ་དོན་གྲུབ་ནས། མངའ་རིས་རབ་རྒྱས་གླིང་ན་བཞུགས་པའི་མཁན་པོ་མདོ་སྔགས་རབ་འབྱམས་པ་རོང་པོ་ལྔ་བཅུ་པར་གྲགས་ཤིང༌། མཚན་དངོས་ཀུན་མཁྱེན་ཚུལ་ཁྲིམས་ལྷུན་གྲུབ་ཅེས་བྱ་བ་བསྐོ་བཞག་མཛད་དགོས་པའི་བཀའ་ཤོག གདན་ས་གོང་དང་གཞུང་ས་ཆེན་པོ་བཅས་ནས་ཕེབས་པ་ལ།
རྩིས་སྤྲོད་རྣམས་མ་གྲུབ་པར་ལས་འཛིན་རྙིང་པ་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པས་བླ་བྲང་དུ་བཞུགས་པ་ལ་མཇལ་དར་དང་བསྔོ་རྟེན་གྱི་བསྐུར་མ་ཡོད་པ་རྣམས་དེར་ཕུལ་ནས་མཇལ་ཁ་ཞུས་པར་གསུང་གླེང་ཐོར་ཙམ་བྱུང་བ་དད་ཅིང་དྭང་བ་འདྲེན་བཟོད་པ་བརྗིད་ཆགས་སུ་ཁུམས། དབང་ལུང་སོགས་ཆོས་ཀྱི་བདུད་རྩི་སྩལ་བའི་ཞར་ལ་བཀའ་དྲིན་གྱིས་བསྐྱང་དགོས་ཚུལ་གསོལ་བ་བཏབ། རིམ་གྱིས་དགེ་རྒན་ཞིག་གིས་སྣ་ཤན་བྱས་ཏེ་བླ་བྲང་ཁག་གཞན་རྣམས་དང་ཕན་བདེ་ཁང་དུ་རྡོ་རྗེ་འཆང་དཔལ་ལྡན་ཆོས་སྐྱོང་པས་བཞུགས་པ་རྣམས་མཇལ་དར་མཚོན་ཙམ་རེ་དང་བཅས་ཏེ་མཇལ་ཁ་ཞུས་པར་སོ་སོས་བཀའ་འདྲི་ཉུང་ཤས་སྩོལ་བ་རྣམས་ལན་འདེབས་དང་དབང་ལུང་གི་ཐུགས་རྗེས་བསྐྱང་དགོས་ཚུལ་གསོལ་བ་བཏབ། ལྡན་ཁང་པདྨ་དཀར་པོའི་གཙུག་ལག་ཁང་དུ་གྲྭ་ཇ་རྒྱས་པ་ཞིག་བཏང་བར། ག་ཟི། ཟིལ་གནོན། འབུམ་པ། རོང་པོ་མི་ཉག་བཅས་པའི་ཁང་ཚན་ནང་གཤིན་གྱི་གྲྭ་པ་བརྡ་བརྒྱབས་ཚོགས་པར་ཆོས་སྤྱོད་ཡོངས་རྫོགས་ཀྱི་གདངས་འདོན་བསྒྲིགས་ལེགས་ཤིང་སྙན་བརྗིད་དྭང་བ་འདྲེན་བཟོད་པ་མངོན། གོས་ལྗང་གི་འཕན་ལ་བསྔགས་བརྗོད་བསྔོ་བྱང་གི་ཚིགས་སུ་བཅད་པས་མཛེས་པར་བྱས་པ་ཕུལ། རབ་བྱུང་འདོད་པའི་བི་ཤྭ་བནྟུ་སྟེ་སྣ་ཚོགས་དབྱིག་ཅེས་ཤིང་མོ་སྦྲུལ་གྱི་ལོ་དེའི་ནང་གསེལ་ཧོར་ཟླ་དགུ་པ་ཐ་སྐར་གྱིས་ཉ་བའི་ཚེས་བརྒྱད་གཟའ་སྐར་སྦྱོར་འཕྲོད་ལེགས་པའི་ཉིན།
བདག་སོགས་གདུལ་བྱར་གྱུར་པ་རྣམས་ཀྱི་བསོད་ནམས་གཞལ་དུ་མེད་པའི་ཁྱུང་སྔོན་སྐྱེས་ཀྱི་ཁ་ལོ་པས་ཉེ་བར་སོན་པ་དང༌། རྗེ་བཙུན་དམ་པ་དེ་ཉིད་ཀྱི་བགྲང་ཡས་བསྐལ་པའི་ཕྲེང་བར་ཐུགས་བསྐྱེད་སྨོན་ལམ་མོད་མི་དམའ་བའི་རླུང་ཤུགས་ཀྱི་ཤིང་རྟའི་འགྲོས་མགྱོགས་པ་བཅས། ཚོགས་གཉིས་རྨད་བྱུང་བི་ཤྭ་ཀརྨས་ལེགས་པར་བརྡར་བའི་སྐུའི་དཀྱིལ་འཁོར་དགེ་མཚན་གྱི་གཟི་བརྒྱ་འབར་བའི་མཁན་ཆེན་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་རྣམ་འདྲེན་བསྟན་པ་གསལ་བའི་ཉིན་མོར་བྱེད་པའི་ནོར་བུ་དེ་ཉིད། ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་རྒྱལ་བ་རྡོ་རྗེ་འཆང་ཀུན་དགའ་བཟང་པོ་ཞེས་ཡོངས་སུ་གྲགས་པ་ཉིད། ཐུབ་པའི་དབང་པོའི་རྒྱལ་ཚབ་ཆེན་པོར་གྱུར་ནས་མཁས་པའི་ཕྲིན་ལས་གསུམ་གྱིས་བསྟན་པ་སྐྱོང་བར་མཛད་པའི་བཞུགས་ཁྲི་བསྙེངས་པ་བཞི་དང་བྲལ་བའི་བརྡར་གདོང་ལྔའི་དབང་པོས་མཚན་པ་ག་ལ་བ་དེར། ཞབས་མཐིལ་བནྡྷུ་ཛཱི་བ་ཀའི་སྤུན་ཟླར་དམར་བ་ལ་བཀྲ་ཤིས་རྟགས་ཀྱི་འཁོར་ལོའི་རེ་ཁཱས་སྒེག་པ་དག་རྣམ་པར་བཀོད་ཅིང་ཁམས་གསུམ་ཆོས་ཀྱི་འཁོར་ལོས་སྒྱུར་བའི་དབང་ཕྱུག་ཉིད་དུ་གཞུང་ས་ཆེན་པོའི་སྐུ་ཚབ་དང་གདན་ས་གོང་གི་སྐུ་ཚབ་པ་དང་བཅས་ནས་བཀའ་ཤོག་ལེགས་འབུལ་གྱི་ཚོགས་དང༌། ངོར་གྱི་བླ་བྲང་ཁག་རྣམས་དང་ཁང་ཚན་སོ་སོ་ནས་ཀྱང་སྐུ་གསུང་ཐུགས་རྟེན་གྱིས་ཐོག་དྲངས་པའི་ཁྲི་འབུལ་གྱི་རྣམ་གྲངས་བསྟབས་ཏེ་བཞུགས་ཁྲིར་མངའ་གསོལ། གང་གི་ཚེ་འདྲེན་མཆོག་ཆོས་ཀྱི་རྒྱལ་པོ་དེ་ཉིད་ནི་བསྙེངས་བྲལ་བཞི་ལྡན་གྱི་སྤོབས་པ་དགེ་བས་གོང་ནས་གོང་དུ་འདེགས་པ་སྙམ་བྱེད་པའི་དཔལ་གྱི་མགུར་བཏེག་ཅིང༌། དུང་གི་ཚེམས་བར་ནས་འཕྲུལ་གྱི་ལྗགས་དམར་ཡངས་པར་བརྐྱངས་ཏེ་དབྱངས་ཀྱི་དཀྱིལ་འཁོར་རྫོགས་པས་ཁོར་ཡུག་གི་ཐ་གྲུ་ཡངས་པ་འགེངས་བཞིན་པའི་གདངས་ཀྱི་དཀྱིལ་འཁོར་གང་ལས། དཔལ་སྟོབས་བཅུ་མངའ་བ་གདུང་འཚོབ་ཆེན་པོ་དང་བཅས་པའི་ལུང་རྟོགས་ཀྱི་བསྟན་པ་རིན་པོ་ཆེ་དགེ་ལེགས་འདོད་དགུའི་འབྱུང་གནས་སུ།
རྣམ་པ་ཐམས་ཅད་དུ་དར་ཞིང་རྒྱས་པར་འགྱུར་བའི་བསྔོ་བ་སྨོན་ལམ་གྱི་རྒྱས་གདབ་པ་ལ་སོགས་པ་སྔར་གྱི་སྲོལ་བཞག་བཟང་པོའི་ངོ་མཚར་བཀྲ་ཤིས་པའི་སྒོ་འཕར་བརྒྱ་ཕྲག་དུས་གཅིག་ཏུ་ཕྱེ་བ་ལྟ་བུའི་མི་འགྱུར་ཕྲེང་བ་བསྟར་བ་གང་དེ། འཇུག་པ་བཅུ་པའི་སྟོབས་ཀྱི་ལག་པ་སྟོང་གིས་ཀྱང་གཞར་ཡང་གསུབ་ཏུ་མེད་པ་ནི་གོར་མ་ཆག་སྙམ་པའི་ཐོག་མར་དགེ་བའི་རྟེན་འབྲེལ་བསྒྲིགས་པའི་དུས་དེར། སྔོན་ཆད་མིག་དང་རྣ་བའི་དབང་པོའི་ཡུལ་དུ་མ་མྱང་བའི་ཡ་མཚན་ལྟད་མོ་ཆེ་བ་དང་ཆབས་ཅིག་ཏུ་དགའ་བ་རྒྱ་ཆེན་པོ་ཐོབ་བོ། ། ཚེས་བཅུ་གསུམ་ཉིན་བདག་ཅག་གྲོགས་བཅས་རྣམས་ཀྱིས་བླ་བྲང་མཁན་ཆེན་དེ་ཉིད་ཀྱི་སྐུ་ཞབས་སུ་མཇལ་དར་འབུལ་བ་མཚོན་ཙམ་རེ་ཡོད་པ་རྣམས་འབུལ་དུ་ཕྱིན་ནས། སྲིད་ཞིའི་འཇིགས་ལས་སྐྱོབ་པའི་སྐྱབས་སྦྱིན་གྱི་ཕྱག་རྒྱ་བརྐྱངས་པའི་གྲིབ་བསིལ་དུ་ཆུད་པའི་བྱིན་རླབས་ཐོབ། འགའ་ཞིག་མཁན་པོའི་ཞལ་སྔ་ནས་མིང་འདོགས་ཞུ་བ་དེ་ཉིན་ནས་སྲོལ་ཡང་ཡོད་ཅེས་གླེང་འདུག་པ་ལྟར་ཞུས་པས་བདག་ལ་ཚུལ་ཁྲིམས་རིན་ཆེན་ཞེས་པ་མིང་དུ་སྩལ། མཁན་ཆེན་རྡོ་རྗེ་འཆང་དེ་ཉིད་ནས་ལོ་དེའི་སྟོན་ཀའི་དུས་ཆོས་སུ་ཁམས་མངའ་རིས་ནས་འདུས་པའི་གྲྭ་ཚོགས་ཐམས་ཅད་ལ། གྲུབ་ཆེན་ཛེ་ཏཱ་རི་ནས་བརྒྱུད་པའི་བྱ་རྒྱུད་པདྨའི་རིགས་ཀྱི་ཚེ་དཔག་མེད་ལྷ་དགུའི་དཀྱིལ་འཁོར་དུ་དབང་ཚན་གཤར་བ་ཐོབ་པས་རྗེ་བཙུན་དམ་པ་དེ་ལས་ཆོས་འབྲེལ་ཐོབ་པ་ཀུན་གྱི་ཐོག་མར་བྱུང༌། མཁན་རྙིང་པ་འཇམ་མགོན་བཀྲ་ཤིས་ལྷུན་གྲུབ་པ་སྒྲུབ་ཁང་དུ་ཟུར་བཞུགས་མཛད་སོང༌། དེར་མི་རིང་བར་བཀའ་དབང་ཞིག་ཡོད་པ་ཐོས་ཏེ་ཞུར་སོང་བས་དཔལ་ལྡན་ལྷ་མོ་དམག་ཟོར་རྒྱལ་མོའི་རྗེས་གནང་ཤར་ཆེན་བྱམས་པ་ཀུན་དགའ་བཀྲ་ཤིས་ཀྱི་ཡི་གེ་ལྟར་ཐོབ་པས་ཆོས་འབྲེལ་གྱི་ཐོག་མ་བྱུང༌།
ཕན་བདེ་ཁང་དུ་སྐུ་དབོན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་པ་ནས་ཟུར་ཆོས་འགའ་ཞིག་གནང་སྐབས་ཡིན་འདུག་པར་ཞུར་ཕྱིན་པས་རྗེ་དཀོན་མཆོག་ལྷུན་གྲུབ་པའི་ཡིག་ཆ་ལྟར་རྡོ་རྗེ་འཇིགས་བྱེད་རོ་ལངས་བརྒྱད་བསྐོར་གྱི་རྒྱུ་དབང་ཐོབ་པའི་ཐོག་མ་བྱུང༌། ཁང་གསར་ཕན་བདེ་གླིང་དུ་གནས་ལྔའི་རིག་པ་སྨྲ་བའི་དབང་ཕྱུག་མཁན་ཆེན་བྱམས་པ་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་བཞུགས་པར་མཇལ་དུ་ཕྱིན་ཏེ། སྐྱབས་སྦྱིན་གྱི་གྲིབ་མར་ཆུད་པའི་བྱིན་རླབས་ལེགས་པར་ཐོབ། རང་གི་བལྟ་འདོད་ཀྱི་དཔེ་ཆ་འགའ་ཞིག་དགོས་ཞུས་པའི་ཐོ་ཆུང་ཞིག་བྲིས་ནས་ཕུལ་བ་སྤྱན་ལམ་དུ་བབ་སོང་འདྲ་བས། རིང་ཞིག་ན་ལྡན་མ་ཁང་དུ་ཡི་གེ་འདྲི་ཤེས་པའི་གསར་བུ་ཞིག་ཡོད་འདུག་པར་དེ་འདིར་ཡི་གེ་ཉུང་ཙམ་དཔེ་ཆོད་བྱེད་པར་ཤོག་གསུང་བྱུང་བར་སོང༌། ཁང་སྟེང་གི་རབ་གསལ་དུ་དབུས་ཀྱི་ཆོས་གྲྭ་ཆེན་པོ་སེ་ར་ནས་བྱོན་པའི་རབ་འབྱམས་པ་བཀྲ་ཤིས་རྒྱལ་མཚན་ཞེས་བྱ་བ་མཁས་བཙུན་ཆེན་པོ་ཞིག་དེར་ཆོས་གསན་དུ་བྱོན་ནས་བཞུགས་པ་དེ་དང་ལྷན་ཅིག་སྡོད་དུ་བཅུག་སྟེ། དམག་ཟོར་མའི་ཆོ་ལང་གི་མོ་ཡིག་བརྡ་མ་དག་པར་ཡོད་པ་ཅིག་འདྲི་རྒྱུ་བསྐུར་བྱུང་བར་སྡེབ་བཅོས་བྱས་ནས་བྲིས་ཕུལ། དེ་དུས་ཁོ་བོའི་བོད་ཡིག་གཤར་མ་སྒར་དྲིས་ཀྱི་ལུགས་འདྲ་བའི་བྲིས་གསར་འབྲིང་ཞིག་ལས་མི་ཐོན་ནའང༌། ཡི་གེའི་དག་སྡེབ་བརྒྱབ་པ་ལ་ཐུགས་དགྱེས་བྱུང་བ་འདྲ་བས་ཤིན་ཏུ་ཐུགས་དགྱེས་ཆེན་པོ་འདུག་པས་ད་དུང་རེ་ཞིག་ཡི་གེ་འདྲི་གྲོགས་དགོས་གསུང་བྱུང་བ་ལྟར་ཕྱག་དཔེ་འདྲི་དགོས་རྣམས་བྲིས་ནས་ཕུལ། དེ་ནས་བརྩམས་ཏེ་ནང་ནུབ་ཙམ་མ་གཏོགས་པར་ཁང་གསར་བླ་བྲང་ཁོ་ནར་བསྡད་ཅིང་ཡི་གེ་བྲིས།
སེ་ར་རབ་འབྱམས་པས་མཁན་ཆེན་པ་ལ་སྙན་དངགས་མེ་ལོང་མའི་རྒྱན་གྱི་གཤར་ཁྲིད་ཙམ་དང་གྲུབ་རྩིས་ལུགས་ཀྱི་ལྔ་བསྡུས་ཀྱི་རི་མོ་འབུལ་ཟིན་ནས་རྒྱལ་དབང་ལྔ་པ་ཆེན་པོའི་རྣམ་ཐར་དཱུ་ཀུ་ལའི་གོས་བཟང་གི་པོ་ཏི་རྣམས་ཀྱི་ལུང་འབུལ་གྱིན་ཡོད་པ་འདུག་ཀྱང་གསར་བུར་སོང་བས་ཞུ་མ་སྤོབས་པས་བདག་གིས་མ་ཐོས་སོ། ། མཁན་ཆེན་རྒྱལ་བའི་སྲས་ཆེན་རིགས་ཀྱི་སྐྱེས་བུ་དམ་པ། ཕྱི་གནས་ལྔའི་གཙུག་ལག་གི་གཞུང་དོན་མ་ལུས་པ་མཁྱེན་པའི་མ་ཧཱ་པཎྜི་ཏའི་རྣམ་པ་ལ། ནང་དུ་གསང་ཆེན་རྡོ་རྗེ་ཐེག་པའི་ཉེ་ལམ་རྒྱུད་སྡེ་མང་པོའི་བསྐྱེད་རྫོགས་ཀྱི་རིམ་པའི་རྣལ་འབྱོར་ལ་གནས་ནས་སྐལ་བ་དང་ལྡན་པའི་གདུལ་བྱ་མང་པོ་གནས་སྐབས་དང་མཐར་ཐུག་གི་ཕན་བདེར་སྦྱོར་བར་ལྷུར་མཛད་པ། གསང་བར་བཅུ་གསུམ་རྡོ་རྗེ་འཛིན་པར་མངའ་བའི་སའི་ཡོན་ཏན་ཐམས་ཅད་ཐུགས་རྒྱུད་ལ་མངོན་དུ་བགྱིས་པ་ལ། སྐལ་བ་མཉམ་པའི་ངོར་བྱམས་པ་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་ཅན་ཞེས་གྲགས་པ་དེ་ཉིད་ཀྱི་ཞབས་སྟེགས་དམ་པའི་ཆོས་ཀྱིས་མངོན་པར་མཐོ་བར་བྱས་པ་གང་དེར། ཡན་ལག་མཆོག་གིས་གུས་པར་བསྟེན་པའི་རབ་འབྱམས་པ་དེ་ཉིད་ཀྱིས་ཚུར་ལ་སྒྲུབ་ཐབས་བརྒྱ་རྩ་དང་རྒྱ་མཚོའི་རྒྱ་གཞུང་དང༌། གུར་མགོན་གྱི་སྙན་བརྒྱུད་པོ་ཏི་དང༌། དུད་སོལ་ལྷ་མོའི་སྒྲུབ་སྐོར་པོ་ཏི། ཚར་ཆེན་གྱིས་མཛད་པའི་ཀྱེ་རྡོ་རྗེའི་རྣམ་པར་བཤད་པ་ཉི་མའི་འོད་ཟེར་རྣམས་ཀྱི་ལུང་དང༌།
བདག་མེད་ལྷ་མོ་བཅོ་ལྔའི་རྒྱུ་དབང་དང༌། ནཱ་རོ་མཁའ་སྤྱོད་མའི་བྱིན་རླབས། མགོན་པོ་དཀར་པོ་ཡིད་བཞིན་ནོར་བུ་དང༌། གཉན་གྱི་ཐུགས་དམ་སྒྲོལ་མ་ཡན་ལག་དྲུག་པ། གུར་གྱི་མགོན་པོ་ལྕམ་དྲལ་ལྷ་བརྒྱད། དཔལ་མགོན་གདོང་བཞི་པ་བསྙེན་དུས་ཀྱི་རྗེས་སུ་གནང་བ་རྣམས་གསན་སོང་བའི་ཞར་བྱུང་བདག་གིས་ཀྱང་ལེགས་པར་ཐོབ། རབ་འབྱམས་པ་དེས་བླ་བྲང་གཞན་རྣམས་ནས་ཀྱང་གསུང་ངག་ལམ་འབྲས་ཀྱི་ཐོག་དྲངས་པའི་དབང་ལུང་ཅི་བྱུང་ཐམས་ཅད་ཞུ་བའི་ཐུགས་རྩོལ་བསྐྱེད་པའི་དགེ་བཤེས་ཆེན་པོ་ཞིག་ཏུ་བཞུགས་སོ། ། བདག་གིས་གསུང་ངག་རིན་པོ་ཆེས་ཉེ་བར་མཚོན་པའི་ཆོས་ཞུ་བའི་བར་མཚམས་རྣམས་སུ་དམིགས་རྐང་རྣམས་སྦྱང་ལོ་ཙམ་བགྱིས་པའི་ཚེ་མ་གཏོགས་པར་ཕྱག་དཔེ་ཁོ་ན་འདྲི་བ་དང༌། རིམ་གྱིས་ཁང་གསར་བླ་བྲང་ཉིད་ནས་ཁམས་འགྲོས་རྣམས་ལ་ཐུམ་ལན་གྱི་ཡི་གེ་བཏང་དགོས་ཕལ་ཆེར་ཡང་ཁྱོད་ཀྱིས་བརྩམས་ནས་བསྐུར་དང་ལེགས་པོ་འོང་འདུག་ཅེས་གསུངས་པ་ལྟར་བརྩམ་ཆོས་གང་དྲན་བྱས་ནས་བསྐུར། དེ་ལྟ་བུའི་ངང་ནས་ཁམས་འགྲོས་བཏེག་ཁར་སྐུ་ཞབས་ཆེན་པོ་དེ་ཉིད་ཀྱི་བཀའ་ལུང་དབྱངས་ཅན་རྒྱུད་མངས་ལྟ་བུའི་རྒྱུད་ལས་བདག་ཅག་ལ་འདི་སྐད་དུ་སྩལ་བ་ཐོས་ཏེ།
འདི་ལོར་དྲུང་ཡིག་ཁྱོད་ཁམས་ལ་འགྲོ་མི་ཆོག་པར་སྡོད་དགོས། རྒྱུ་མཚན་ཁྱོད་རིག་གནས་ཐམས་ཅད་ལ་མཁས་པོ་འདུག་ཅིང་ཁྱད་པར་སྙན་དངགས་འདི་དེ་སྔོན་ཡང་བདག་གིས་རབ་འབྱམས་པ་ལས་ཚར་གཅིག་མཉན་ཁུལ་བྱས་ཀྱང་ད་དུང་གོ་བབ་ཆེ་བ་ཞིག་མ་བྱུང་བས་ཁྱོད་ལས་ནན་གྱིས་མཉན་ཏེ་སྙན་དངགས་ཡོངས་རྫོགས་ཀྱི་རྩོམ་རྒྱུག་དང་བཅས་པ་ཞིག་དང༌། ཀ་ལཱ་པ་བྱཱ་ཀ་ར་ཎ་བཅས་པའི་རི་མོ་བསླབ་འདུན་ཤིན་ཏུ་ཆེ་ཞིང༌། སྐུ་གཟུགས་ཀྱི་ཆ་ཚད་དང་རི་མོའི་འགྲོས་དང་ཆ་ཚད་རྣམས་ཀྱང་སྦྱང་འདུན་ཡོད་གསུངས་པའི་ནན་ཏན་མཛད་འདུག་པ་དེ་ལྟར་ཡིན་ན་རང་གིས་འབད་རྩོལ་བྱས་པ་བསྟན་འཛིན་གྱི་སྐྱེས་བུ་ཆེན་པོ་འདི་ལྟ་བུ་ལ་འབུལ་རྒྱུ་བྱུང་ན་དེ་བས་དོན་ཆེ་བའི་བསྒྲུབ་བྱ་མི་འདུག་སྙམ་ནས་བསྡད། སེ་ར་རབ་འབྱམས་པ་དེ་ཉིད་དང་ངེད་རང་ཟླ་བ་བརྒྱད་ཙམ་གྱི་ཡུན་ལ་སྟེང་གི་རབ་གསལ་དུ་མཉམ་དུ་བསྡད་ཅིང་དེ་སྐབས་ཁོ་བོས་བླ་བྲང་ཁང་གསར་བའི་ལྟོ་བཅས་བཟའ་ཞིང་ཡི་གེ་འདྲི་དགོས་རྣམས་མི་འདྲི་བར་སློབ་གཉེར་བསླབ་སྦྱངས་དང་ལུང་མཉན་པ་སོགས་བྱས་ནས་བསྡད་ན་མི་འགབ་བསམས་ནས་སྟབས་བདེ་མ་བྱུང་བ་མ་གཏོགས་རྩིས་སྐོར་སོགས་ལ་ཁོང་ཤིན་ཏུ་མཁས་ཤིང་བཀའ་འགྱུར་དང་རྒྱལ་དབང་ལྔ་པའི་བཀའ་འབུམ་སོགས་གསན་རྒྱ་ཆེན་པོ་བཞུགས་འདུག ཁོང་ཉིད་ལས་བདག་གིས་གྲུབ་རྩིས་གཟའ་ལྔའི་རི་མོ་དང༌། ནག་རྩིས་ཀྱི་ལོ་ཀེག་གི་རྩིས་ཀྱི་རྡེའུ་ཞེ་བདུན་པ་བརྒྱབ་པའི་ཚུལ་དང་སུམ་ཅུ་པ་དང་རྟགས་འཇུག་གི་རི་མོ་འདྲི་ཚུལ་ཅུང་ཟད་རེ་བསླབས། བདག་གིས་ཕྱག་དཔེའི་རྒྱབ་ཡིག་སོགས་ཚིགས་བཅད་ལྷུག་འགའ་ཞིག་ལ་སྐད་གཉིས་ཤན་སྦྱར་བསྒྱུར་ནས་ལཱཉྩ་ན་དང་ཝརྟུ་ལ་བཅས་བྲིས་ནས་ཕུལ་བས། རབ་འབྱམས་པ་དེས་ཀྱང་ཁོང་གིས་སྒྲ་དང་སྙན་དངགས་འདི་དག་སློབ་དཔོན་ལས་བསླབ་ཙམ་བྱས་ནས། དེ་ཕན་ཆད་སྦྱང་བསྟར་ཆེན་པོ་བྱེད་རྒྱུ་མ་བྱུང་བས།
འདི་དག་ལ་ང་ལས་ཁྱེད་བྱང་ཆ་ཆེ་བས་མཁས་པར་འདུག་ཅེས་ཡང་ཡང་གླེང་ཞིང་ཐུགས་དགྱེས་ཤིན་ཏུ་ཆེ་བ་མཛད། བདག་གིས་ལུང་ཡུན་རིང་པོར་ཞུ་བའི་གྲལ་དུ་རབ་འབྱམས་པ་དེ་དང་མཉམ་དུ་ཡོད་པའི་ཚེ་གཞན་དང་གཏམ་ལབ་ཅུང་ཟད་བྱེད་པའམ་གཉིད་ཡུར་འགྲོ་བའི་གྲབས་ཡོད་པའི་ཚེ་བདག་ལ་རྣ་བ་གཏོད་ཅེས་པའི་ཕྱག་གི་བརྡ་བྱེད་ཅིང་རྒྱུན་པར་ཡང་ཁྱོད་གཞན་དང་མི་འདྲ་བ་ཞིག་འདུག་པས་ཆོས་ཉན་རྒྱུ་འདི་དག་ལ་གཏམ་ལབ་སོགས་ཀྱི་དབང་དུ་མ་སོང་བར་ཚིག་ཆད་པ་མེད་པར་རིག་པ་བསྒྲིམས་ནས་མཉན་དགོས་ཚུལ་གྱི་བསླབ་བྱ་བཟང་པོ་གནང་བ་ཞིག་ཡོད་པས་ཇི་སྐད་དུ། དགེ་བ་དགེ་བའི་བཤེས་ལ་བརྟེན་ནས་འཕེལ། ། ཞེས་གསུངས་པ་ལྟ་བུའི་ཆོས་གྲོགས་བཟང་པོ་དེ་ལྟ་བུ་དང་འཕྲད་པས་སྐལ་བ་བཟང་སྙམ་པ་བྱུང་ངོ༌། ། དེ་ཉིད་ཀྱིས་སྡེབ་སྦྱོར་རིན་ཆེན་འབྱུང་གནས་ཀྱི་རི་མོ་སྔར་བསླབ་མ་མྱང་འདུག་པར། བདག་གིས་སྡེབ་སྦྱོར་གྱི་པྲཱསྟཱ་ར་འགོད་ཚུལ་དང་ངོ་མཚར་རྟོགས་བྱེད་ཀྱི་རི་མོ་དང་བཅས་པ་དེ་ཉིད་ལ་ཕུལ་གྲུབ་པར་བྱས། སླར་ཡང་རབ་འབྱམས་པ་དེ་ཉིད་དང་བྱེ་བའི་དུས་ནའང་ཁོ་བོ་ལ་བསླབ་བྱར་འདི་སྐད་དུ་གདམས་པ་ཐོས་ཏེ། སླད་ཆར་དུའང་ཁྱེད་རང་ཁམས་ཕྱོགས་སུ་འགྲོ་སྔ་མི་བྱེད་པར་གྲྭ་ས་འདིར་སློབ་གཉེར་ཐོས་བསམ་བསྒོམ་པ་སྤེལ་ཏེ་རེ་ཞིག་བསྡད་ན། མ་འོངས་པར་བསྟན་པར་ཉན་བཤད་ཀྱི་ཕན་འདོགས་དང་ལས་འཛིན་བྱེད་པ་སོགས་བྱུང་ན། ཕྱོགས་མཐའ་དག་གི་གདུལ་བྱ་འདུ་བའི་ཆོས་གྲྭ་འདི་ཉིད་སྔོན་གྱི་སྲོལ་བཞག་བཟང་པོར་མཆིས་པས་ལེགས།
དེར་མ་ཟད་ང་རང་ད་ལྟར་སྟོད་ཀྱི་ཤེལ་དཀར་དུ་བླ་མ་ཞིག་ལ་བཀའ་འགྱུར་རོ་ཅོག་གི་ལུང་འབུལ་དུ་འགྲོ་དགོས་པས་ལོ་ཕྱེད་གཉིས་ཙམ་འགོར། དེ་མཚམས་ནས་མར་དབུས་ལ་འགྲོ་རྩིས་ཡིན་པས། དེ་སྐབས་ལྟ་བུར་འཕྲོད་ན། ཁྱེད་ཀྱང་དབུས་ཕྱོགས་སུ་འོངས་ནས་སེ་རའི་ཆོས་རྭ་འདྲ་ལ་རེ་ཞིག་བསྡད་དེ། ད་དུང་རིག་གནས་ཀྱི་རྩལ་འདོན་དང༌། དབང་ལུང་ཐོབ་དགོས་ཀྱི་རིགས་བཙལ་བ་སོགས་བྱེད་ན་ང་རང་གིས་གཅར་བའི་མཐུན་གྲོགས་བྱེད། ཁྱད་པར་མཚན་ཉིད་སྐོར་གྱི་རིགས་པ་ཞིག་སྦྱོང་བ་མཛད་ན་ཁྱོད་ལྟ་བུ་ལ་མི་དགོས་ཐབས་མེད་དུ་མཆིས། དེ་ལྟར་བྱེད་པ་བྱུང་ཚེ་མར་ལམ་གྱི་བརྒྱགས་ཆས་ཙམ་མ་གཏོགས་པ་བསྣམས་རྒྱུ་མ་བྱུང་ནའང་མི་གནོད་དེ། ང་རང་ཆུ་མིག་སྤྱི་ཁང་དུ་ཡོད་པས་རྩད་ཆོད་གྱིས་དང༌། ཆོས་བརྒྱགས་འཚོ་བ་ང་རང་རྐྱང་པ་ལ་བརྟེན་ནའང་ཐབས་ཆགས་པ་མི་འོང་བས་དེ་ལྟར་ཡིད་འཇོག་གྱིས་ཞེས་དང༌།
ད་ལྟ་བླ་བྲང་ཁང་གསར་སྐུ་ཞབས་མཁན་ཆེན་པའང་དབུས་སུ་རྨོར་ཆེན་པའི་དྲུང་དུ་ཆོས་གསན་ལ་ཅི་སྔར་ཕེབས་པའི་ཉེར་བསྡོགས་བརྩམ་གྱིན་མཆིས་པར། དེ་དུས་ཁྱོད་ཀྱང་དྲུང་ཡིག་པར་བྱེད་ནས་འགྲོ་དགོས་ཞེས་ཕེབས་འོང་ལས་ཆེ་སྟེ། གལ་ཏེ་དེ་ལྟར་བྱུང་ན་འགྲོ་རྒྱུ་གྱིས་དང་སྔར་མ་ཐོབ་པའི་ཆོས་མང་དུ་ཐོས་པར་འགྱུར་བ་སོགས་ཤིན་ཏུ་སྟབས་ལེགས་པ་འོངས་ཞེས་ཐུགས་ཀྱི་དཀྱིལ་འཁོར་ནས་འཕོས་པའི་བསླབ་བྱ་བཟང་པོ་གདམས་པ་ལ་སོགས་པས་འབྲལ་དཀའ་བ་ཙམ་དུ་སྩལ་ཏོ། ། མེ་ཕོ་རྟའི་བགྲང་གཞི་ཤར་བའི་ཧོར་ལུགས་ཟླ་བ་བཞི་པའི་ནང་དེར་ཁང་གསར་མཁན་པོ་ཆེན་པོ་ཉིད་སྔར་ནས་རྨོར་ཆེན་རབ་འབྱམས་པ་ཀུན་དགའ་ལྷུན་གྲུབ་པ་ལས་ཟབ་ཅིང་དཀོན་པའི་དབང་ལུང་ཁ་ཤས་གསན་པར་མཛད་ནས། དེ་འཕྲོའི་ཞུ་དགོས་རྣམས་གསན་པའི་དགོངས་པས་སྔོན་དུ་ཡུལ་དབུས་གྱུར་འཆང་ཕྱོགས་སུ་བཏེག་པ་ཤིན་ཏུ་གལ་ཆེ་བ་ཡོད་པས་སྔོན་ལ་དེར་འདོང་དགོས་པར། གང་གི་ཚེ་ཆོས་ཀྱི་ཚུལ་གང་དག་ཐོས་པ་རྣམས་ཀྱི་དཔེ་ཚོགས་མང་པོ་འདྲི་དགོས་བཅས་ཡོད་པས། ཁྱོད་ཀྱང་ཕྱག་གཡོག་དྲུང་ཡིག་ལྷན་ཅིག་པའི་ཕྱིར་དུ་འདོང་དགོས། ཆོས་ནི་ང་རང་གི་གང་དག་ཐོབ་པ་དེ་མཉམ་དུ་ཐོབ་འོང་ཞེས་བཀའ་སྩལ་སྙན་འགྱུར་རྫོགས་པའི་དབུགས་དབྱུང་བཅས་ཕེབས་པ་ལྟར་དེར་སོང༌། ལམ་ཞོར་དུ་མཚུར་ཕུར་བྱོན་དེར་ཀརྨ་པ་ཞྭ་དམར་ནག་ལྷན་ཅིག་གདན་འཛོམ་པར་བཞུགས་པའི་ཞལ་མཇལ་ཕྱིན་པས་བྱིན་རླབས་ཐོབ། དེར་བཞུགས་པའི་རྟེན་མཇལ་རྣམས་ཞིབ་པར་བྱུང༌།
བོད་ཡུལ་སའི་ལྟེ་བ་རྡོ་རྗེའི་གདན་གཉིས་པ་ལྷ་གདན་དུ་འབྱོར། འཛམ་བུའི་གླིང་གི་རྟེན་གྱི་གཙོ་བོར་གྱུར་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱའི་རྒྱལ་པོ་དངོས་དང་མི་གཉིས་པར་བོད་རྗེ་བྱང་ཆུབ་སེམས་དཔའ་ཆེན་པོ་རྣམས་ཀྱི་བསོད་ནམས་གསེར་གྱི་འདོ་ལིར་བརྟེན་ནས་སྤྱན་དྲངས་པའི་ཇོ་བོ་ཤཱཀྱ་མུ་ནེ་དང་མི་བསྐྱོད་རྡོ་རྗེ་རྣམ་གཉིས་ཀྱིས་མཚོན་པའི་རྟེན་མཆོག་ཁྱད་པར་འཕགས་པ་མཐོང་དོན་མཆོག་གི་སྙིང་པོས་མངོན་པར་ལྕི་བ་རགས་རིམ་རྣམས་ཀྱི་ཞལ་མཇལ། ཆུ་གཏེར་ཆེན་པོར་ཆུ་ཐིགས་ཀྱི་འབྲེལ་འཇོག་ལྟ་བུའི་མར་མེའི་ཕྲེང་བས་བསྟར་བ་རྣམས་ཀྱི་ཁ་འགེངས་དང་སྙན་དར་དང་ཕྱག་མཆོད་ཡན་ལག་བདུན་པས་མདུན་བདར་ཏེ་གསོལ་བ་བཏབ་པས་རྙེད་དཀའི་མི་ལུས་ཐོབ་པས་སྐལ་བ་མི་དམན་པའི་བདུད་རྩིའི་རོ་ལ་ལོངས་སྤྱད་པའི་རིགས་སུ་སོན། རིམ་གྱིས་ཆུ་ལྷོ་ཁར་བཏེག་པས་ཤེའུ་ལོཙྪ་བ་ཀུན་དགའ་ཆོས་གྲགས་ལ་སོགས་པ་མཁས་གྲུབ་མང་པོས་བྱོན་པའི་གདན་ས་དབེན་གནས་དམ་པ་རྨོར་ཞེས་བྱ་བའི་དགོན་པར་སླེབས། དེར་ཞབས་དྲུང་ཆེན་པོ་དེ་ཉིད་ཡོན་ཏན་རྒྱ་ཆེ་ཞིང་ཕྲིན་ལས་རྒྱས་པའི་ཤུགས་ཀྱིས་བླ་བྲང་དེ་ཉིད་སྟོབས་ཆེ་ཞིང་དཔལ་འབྱོར་མངའ་ཐང་ཕུན་སུམ་ཚོགས་པ་ཞིག་ཏུ་མཆིས་སོ། ། ཅུང་ཟད་ཅིག་ནས་སྤོས་རེང་ཐོགས་པའི་ཕྱག་མཛོད་པས་བྱུང་ནས་སྔུན་བསུ་སྟེ། མཁན་ཆེན་དམ་པ་ནས་མཇལ་དར་གྱི་དངོས་པོ་གསེར་དངུལ་ཇ་དར་སོགས་ལྟོས་ཆེ་བ་དང་སྤོ་འབོར་བླ་མ་ཤཱཀྱ་བསྟན་འཛིན་པ་དང་ངེད་རང་ཕྱག་གཡོག་ཏུ་གཏོགས་པ་སོ་སོ་ནས་ཀྱང་མཇལ་དར་མཚོན་བྱེད་ཡོད་པ་བཅས་ཏེ་མཇལ་དུ་དོང་སྟེ་ལྷགས་པ་ན། ཞབས་དྲུང་རིན་པོ་ཆེ་དེ་ཉིད་དགུང་ལོ་དྲུག་ཅུ་སྟོད་ཙམ་ཕེབས་འདུག་ཀྱང་གཟིམས་ཆུང་སྒོ་བར་དུ་མདུན་བསུར་བྱོན་ཏེ་ཕན་ཚུན་ཕྱག་ལན་གནང་སྟེ་གདན་ལ་བཞུགས་སོ། ། རྗེ་བཙུན་ཆེན་པོ་དེ་ཉིད་མཚན་ཉིད་ཀྱི་ཐེག་པ་དང་སྔགས་ཀྱི་ཐེག་པའི་གཞུང་ལུགས་ཟབ་རྒྱས་ཟླ་བའི་མ་མ་ལྟ་བུའི་ཕ་རོལ་དུ་བརྒལ་བ་གཏིང་མཐའ་གཞལ་དུ་མ་མཆིས་པའི་མཁྱེན་བརྩེ་ནུས་པའི་འོད་ཟེར་འབུམ་ཕྲག་བདོ་བས་འཇིག་རྟེན་གསུམ་གྱི་དགེ་ལེགས་སྦྲང་རྩིའི་རྒྱལ་མཚན་དགའ་ཚལ་བྱེ་བ་ཕྲག་བརྒྱ་ཅིག་ཅར་བཞད་པའི་རྩ་ལག་ཆེན་པོ་མཁས་པར་འོས་པའི་འཆད་རྩོད་རྩོམ་པའི་ཕྲིན་ལས་ཀྱི་འོད་ཟེར་རྣོན་པོས་ཆོས་མིན་སྨྲ་བའི་ཕྱོགས་ཀྱི་མུན་སྟུག་མ་ལུས་པ་ཟད་པར་ཟ་བ། ཡོངས་རྫོགས་ཐུབ་པའི་ལུགས་བཟང་ཕན་བདེའི་འདོད་དགུ་འཇོ་བའི་ཡིད་བཞིན་དབང་གི་རྒྱལ་པོ་གང་དེ།
བཤད་སྒྲུབ་ཟུང་འབྲེལ་གྱི་འཁོར་ལོའི་ལྷ་གོས་ལྷབ་ལྷུབ་ཏུ་གཡོ་བའི་རྩེ་མོར་བསྐལ་པར་བརྟན་བྱེད་ཀྱི་སྨན་པ་ཆེན་པོར་གྱུར་པ། མཚན་དངོས་ཐམས་ཅད་མཁྱེན་པ་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ་ཞེས་མཚན་གྱི་སྙན་པས་སྲིད་གསུམ་དོག་པོར་བགྱིད་སྙམ་དུ་བཞུགས་པར་མཇལ་ཏེ། ལེགས་བཤད་ཆོས་ཀྱི་འབྱུང་ཁུངས་བཟང་པོ་ནས་ལེགས་པར་འཕོས་པའི་འདྲེན་པ་མཆོག་ཟུང་ཆོས་དང་སྲིད་པའི་གཙུག་ལག་གི་བཀའ་དྲི་དང་ལན་ལྡོན་གྱི་གསུང་སྙན་སྔོན་ཆད་ཐོས་མ་མྱོང་བའི་ངོ་མཚར་གླེང་བ་དུ་མས་སྒྲ་འཛིན་དབང་པོའི་གསོས་སུ་འགྱེད་པ་ཅི་ཡང་ཐོས་པའི་སྤྲོ་བ་སྐྱེས། དེའི་ཕྱི་ཉིན་ནས་ཆོས་འབྲེལ་གྱི་ཐོག་མ་ཉིད་དུ་རྗེ་བཙུན་ས་སྐྱ་པའི་གསེར་ཆོས་བཅུ་གསུམ་གྱི་ནང་ཚན་ཚེ་དཔག་ཏུ་མེད་པ་སྤྲུལ་སྐུའི་རྣམ་པ་ཅན་གྱི་རྗེས་གནང་ཡིག་རྙིང་རྗེ་བཙུན་བསོད་ནམས་རྩེ་མོས་མཛད་པ་དང༌། རྗེ་ཉིད་ཀྱིས་མཛད་པའི་སྒྲུབ་ཐབས་དང་རྗེས་གནང་ཡི་གེ་བཀླག་པས་དོན་གྲུབ་ཅེས་བྱ་བ་དང་བཅས་པའི་སྟེང་ནས་ནོས་པ། གསུང་གི་སྒྲ་དབྱངས་ཐོས་པ་ཙམ་ནས་སྨྲ་བ་མཁས་དགུའི་ཡིད་ཀྱི་བརྟན་པ་རང་དབང་ཉིད་དུ་འཕྲོག་པའི་སྐྱེས་བུ་ཆེན་པོར་གོ ། དེ་ནས་བརྩམས་ཏེ་ཞག་གི་ཕུང་པོ་ཕྱེད་གཉིས་ལྷག་ཙམ་གྱི་བར་དུ་གཞུང་སའི་མི་དྲག་དབང་ཆེན་གྱིས་རྒྱུན་ལུགས་བྱེད་པ་ཡོད་དུས་སུ་ཉི་མ་གཉིས་གསུམ་རེ་བཤོལ་འགྲོ་བ་མ་གཏོགས་པར་ཉིན་རེ་བཞིན་དུ་སྔ་ཆོས་དང་དགོངས་ཆོས་སྤེལ་བའི་སྒོ་ནས་སྨིན་བྱེད་ཀྱི་དབང་བཀའ་དང་རིག་པར་གཏད་པ་དང་བྱིན་གྱིས་བརླབས་པ་དང༌། རྗེས་སུ་གནང་བ་དང་བཀའ་གཏད་དང་ཉམས་ཁྲིད་ཟབ་མོ་ལ་སོགས་པ་ཤིན་ཏུ་ཟབ་ཅིང་དཀོན་པའི་གདམས་པའི་རིགས་མང་པོ་སྩལ། དེ་སྐབས་ཤིག་ནས་ཞབས་དྲུང་རིན་པོ་ཆེ་ཉིད་གཞུང་སར་སྦྱིན་བདག་སྡེ་པ་ཆེན་པོ་རྣམས་ཀྱི་རིང་འཚོའི་ཆོ་གར་ཚེ་དབང་དང་ཚེ་སྒྲུབ་སོགས་མཛད་དགོས་པའི་ཕྱིར་ལྷ་སར་ཕེབས་དགོས་བྱུང་སོང༌། དེ་བར་དུ་ཁང་གསར་མཁན་རིན་པོ་ཆེ་ཉིད་ཀྱང་ཇོ་བོ་ཤཱཀྱ་མུ་ནེར་ཞབས་བསྐོར་བསག་པའི་དགོངས་པས་དཔོན་གཡོག་ཚང་མས་ལྷ་སར་བྱོན།
དར་པོ་གླིང་པར་གནས་གཡར་ཏེ་དེར་བཞུགས་ནས་ནང་བསྐོར་འབུམ་ཐེར་གསོག་པ་གནང་སོང་བའི་ཞར་བྱུང༌། བླ་མ་ཤཱཀྱ་བསྟན་འཛིན་དང་ང་རང་གཉིས་ཀྱིས་ཀྱང་བསྐོར་བ་བསག་ཐུབ་པ་བྱུང༌། སླར་མཁན་ཆེན་པས་རྟེན་མཇལ་དང་རྒྱལ་དབང་ལྔ་པ་ཆེན་པོའི་བཀའ་འབུམ་སྐོར་སོགས་ཕྱག་དཔེ་མང་རབ་པར་བརྒྱབ་དགོས་པས་འབྲས་སྤུངས་སུ་ཕེབས། ཞག་བདུན་བཞུགས་ནས་དེ་དག་གྲུབ། སླར་ཞབས་དྲུང་རིན་པོ་ཆེ་རང་གནས་རྨོར་དུ་ཕེབས་ཆོག་པ་བྱུང་བ་མཉམ་དུ་མཁན་ཆེན་པའང་རྨོར་དུ་བྱོན་ཆོས་འཕྲོ་ཞུ་དགོས་རྣམས་ཞུས། དེ་དག་གི་སྔ་ཕྱི་རྣམས་སུའང་ཡར་ཀླུངས་བཀྲ་ཤིས་ཆོས་སྡེ་ནས་གནས་གསར་ཞབས་དྲུང་རིན་པོ་ཆེ་ངག་དབང་ཀུན་དགའ་ལེགས་པའི་འབྱུང་གནས་དང་ལྕགས་ཟམ་སྤྲུལ་པའི་སྐུ་རྣམས་ཀྱི་ཀྱང་བྱོན་ནས་ཆོས་ཐུན་འགའ་རེ་གསན་སོང༌། འབྲས་སྤུངས་ནས་སྟོད་ཕྱོགས་སུ་འབུལ་སྡུད་ལ་བཏང་རྒྱུའི་བླ་མ་ཞིག་གིས་ཀྱང་བྱོན་ནས་འཇིགས་བྱེད་རྭ་ཁྲིད་མཁའ་འགྲོའི་སྙན་བརྒྱུད་ཀྱི་ཉམས་ཁྲིད་སོགས་ཆོས་ཐུན་འགའ་རེ་ཞུར་བྱུང་བ་རྣམས་དང་ཡང་མཉམ་དུ་ཐོབ། ཞབས་དྲུང་རིན་པོ་ཆེའི་བཀས། ལྕགས་ཟམ་སྤྲུལ་སྐུའི་དྲུང་ཡིག་པ་འདི་བློ་གསལ་པོ་ཡོད་པས་ཁྱོད་ཀྱིས་སྒྲ་ཀཱ་ལ་པའི་འགོ་ནས་རི་མོ་ཞིག་བསླབ་གྲོགས་གྱིས་གསུངས་ནས་དཔེ་ཆ་རྣམས་གནང་བྱུང་བར་མདོ་ཚིག་བློ་ལ་འཛིན་དུ་བཅུག་ནས་རི་མོ་རྣམས་བསླབས་པས་མཚམས་སྦྱོར་རྐང་ལྔའི་རི་མོ་རྫོགས་ཙམ་ཞིག་ལས་ལོང་མ་བྱུང་བར་བཏེག་སོང༌། སྔ་ཕྱིར་ཆོས་ཐོས་པའི་རྐང་གྲངས་རྣམས་ནི་འོག་ཏུ་ཕྱོགས་གཅིག་པར་སྨོས་པར་འགྱུར་བ་ལས་འདིར་མི་འདྲིའོ། །
དེ་མཚམས་ངོར་ནས་མཁན་པོ་རིན་པོ་ཆེ་མདུན་བསུ་བའི་བང་ཆེན་ཆིབས་དྲེལ་མང་པོའི་ཚོགས་དང་བཅས་ཏེ་འབྱོར་བྱུང༌། ད་དུང་ཞུ་དགོས་རྣམ་ཐར་རྒྱ་ཅན་སྐོར་སོགས་ཆོས་སྣ་ཁ་ཤས་བཀའ་དྲིན་སྩལ་བའི་ཞལ་འཆེས་མཛད་བྱུང་ནའང༌། དེར་ཆིབས་དྲེལ་མང་པོར་རྩྭ་བཟན་དཀོན་པས་མི་བཏེག་ཐབས་བྲལ་བྱུང་བས་ཆིབས་བསྒྱུར་གནང་ནས་རིམ་གྱིས་ཕེབས་ལམ་དུ་ཞུགས། ལམ་བར་དུ་གོང་དཀར་དང་རོང་བྱམས་ཆེན་དང་ཞྭ་ལུ་རྣམས་སུ་ཚུགས་མཚམས་བྱུང་ཡང་མཁན་ཆེན་པས་རྟེན་མཇལ་མཛད་དགོས་པའི་ཞར་བྱུང་མ་འཕྲོད་པ་དང་ཉི་མ་དགོངས་མོར་སླེབ་པས་རྟེན་མཇལ་ལོང་སྐབས་མ་བྱུང་བར་ངོར་དུ་ཕེབས་སོ། ། ངོར་བླ་བྲང་གི་མཁན་ཆེན་ཁྲི་ཐོགས་པ་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ནས། ལོ་དེའི་དབྱར་ཆོས་སུ་གྲྭ་རྒྱུན་ཐམས་ཅད་ལ་མཁན་ཆེན་འཇམ་པའི་དབྱངས་སངས་རྒྱས་ཕུན་ཚོགས་པའི་བཀའ་འབུམ་གླེགས་བམ་བཞི་ཡོད་པའི་གླེགས་བམ་དང་པོ་གཉིས་ཀྱི་ལུང་དང་རྗེས་གནང་ཁ་ཤས་མཛད་ཟིན་ནས། དེ་མཐར་རྡོ་རྗེ་འཇིགས་བྱེད་རྭ་ལུགས་རོ་ལངས་བརྒྱད་སྐོར་གྱི་རྒྱུ་དབང་ཐམས་ཅད་ལ་བསྟར་བར་མཛད་སོང་བ་ཐོབ། སྟོན་ཆོས་སུའང་བཀའ་འབུམ་ལྷག་མའི་གླེགས་བམ་གཉིས་ཀྱི་ལུང་དང་རྗེས་གནང་འགའ་ཞིག་མཛད་པ་དང༌། དགུན་ཆོས་སུ་རྡོ་རྗེ་གུར་མཁའ་འགྲོ་ལྔའི་རྒྱུ་དབང་བསྒྲིགས་པར་སྩལ་བ་རྣམས་ཐོབ། ཁང་གསར་མཁན་ཆེན་རྡོ་རྗེ་འཆང་བ་ཉིད་ནས་དབུས་ཕྱོགས་ནས་བྱོན་སྐྱེས་ལྟ་བུར་ཀུ་རུ་ཀུལླེ་ལྷ་ལྔའི་དབང་པཎ་ཆེན་ཐར་རྩེ་པའི་ཡི་གེའི་སྟེང་ནས་གཤར་རྒྱུའི་རས་བྲིས་ཀྱི་དཀྱིལ་འཁོར་མ་རྙེད་པར་ཁོ་བོས་འཕྲལ་དུ་གྲུབ་པར་བྲིས་ནས་ཕུལ་བས་རབ་གནས་མདོར་བསྡུས་སྔོན་དུ་འགྲོ་བས་གྲྭ་རྒྱུན་ཐམས་ཅད་ལ་ཁྱབ་པར་མཛད་པ་དང༌།
དེ་དག་གི་བར་སྐབས་རྣམས་ནས་ཟུར་ཆོས་འཆད་པ་རྣམས་ལས་ཆོས་མ་ཐོབ་པ་རྣམས་ཅི་ཐོབ་བྱས་ཤིང༌། གང་གི་ཚེ་འདྲེན་མཆོག་དཔལ་ལྡན་ཆོས་སྐྱོང་པས་ཁུ་བོ་བསྟན་འཛིན་ལྷུན་གྲུབ་ཞིང་གཤེགས་པའི་པུར་རས་ཀྱི་གཞི་ལ་གཙོ་བོར་དཔལ་མགོན་བྲམ་གཟུགས་ལ། དམག་ཟོར་དང༌། བེག་ཙེ་འཁོར་དུ་ཡོད་པ་ཞིག་བྲིས་གསུངས་པ་ལྟར་བྲིས་པས། རྗེ་ཉིད་ནས་ཀྱང་གཏོར་བསྔོ་ཕྲིན་ལས་བཅོལ་བར་གཟབས་གཏད་བྱས་མ་གཏོགས་རྩུབ་མོ་ཞིག་བྱུང་བས་ཆོས་སྐྱོང་འཁོར་ངེས་པ་ཞིག་བྱུང་གསུང་གིན་གདའ། དེར་བསྟན་འཛིན་ལྷུན་གྲུབ་པའི་དགོངས་རྫོགས་བསྒྲུབ་ཕྱིར་སྐུ་དབོན་རིན་པོ་ཆེ་ཉིད་དཔལ་ས་སྐྱར་འབྱོན་རྒྱུའི་ཉེར་བསྡོགས་སུ་ལྷ་ཁང་དང་མགོན་ཁང་གི་རྟེན་ཁྱད་འཕགས་རྣམས་སུ་འབུལ་རྒྱུའི་བླ་རེ་དང་གོས་འཕན་སྙན་དར་རྣམས་ཀྱི་གསོལ་འདེབས་བསྔོ་བྱང་དང་འབུལ་ཡིག་གི་རིམ་པ་རྣམས་ཀྱང་རང་གི་གང་དྲན་བརྩམས་ནས་འདྲི་གྲོགས་གང་དགོས་བསྒྲུབས། དེ་བཞིན་དུ་སྒྲུབ་ཁང་པ་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པའི་ཞལ་ནས་ཁོ་བོར་སྙན་དངགས་ཀྱི་ཚིག་རྒྱན་དང་མངོན་བརྗོད་ཀྱིས་བཅིངས་པའི་ཚིགས་བཅད་ཀྱི་དྲི་བ་མང་པོ་ཉམས་སད་ཀྱི་ཚུལ་དུ་གནང་འདུག་པ་ཐམས་ཅད་ཀྱི་གོ་དོན་རྣམས་ཞུས་པས་ཐུགས་དགྱེས་ཤིན་ཏུ་ཆེ་བ་སྩལ། དེ་ནས་བཟུང་སྟེ་དཔོན་སློབ་ཐུགས་བརྩེས་གཟིགས་པ་ཤིན་ཏུ་ཆེ་ཞིང་ལམ་འབྲས་དམིགས་རྐང་རྣམས་ཉམས་སུ་ལེན་སྐབས་ཀྱི་དོགས་སེལ་དང་རྟོགས་འབུལ་ཕལ་ཆེར་དེར་འབུལ་ཆོག་པ་བྱུང་ཞིང༌། ཉམས་མྱོང་ཟབ་མོའི་དྲི་གཏུགས་བྱ་བའི་ཡུལ་གྱི་རྡོ་རྗེ་སློབ་དཔོན་ཆེན་པོ་ཞིག་ལ་དེ་ལྟ་བུ་མཇལ་མི་ཐུབ་པ་ལྟ་བུར་གོ ། ཆོས་གསན་པའི་ཐོ་ཡིག་རྗེ་བཙུན་ཉིད་ཀྱིས་ཕྱག་བྲིས་གནང་བའི་འཕྲོ་རྣམས་ཀྱི་འདྲི་གྲོགས་དང༌།
སྒ་སྟོད་ཕྱོགས་སུ་བསྲིང་རྒྱུའི་ཐུམ་ཡིག་འདྲི་དགོས་སོགས་ཀྱི་གྲོགས་ལྡན་ཞབས་ཏོག་གང་འགྲུབ་ཞུས་པས་འདྲེན་མཆོག་བླ་མ་དེ་དག་ཐམས་ཅད་མཉེས་པར་འགྱུར་བའི་རྒྱུར་སོང་ངོ༌། ། སྒ་སྟོད་སྐྱེ་སྐུ་དགོན་གྱི་དགེ་སློང་མཁས་བཙུན་ཚུལ་ཁྲིམས་ཕུན་ཚོགས་པས་དབྱངས་ཅན་མ་ལ་སྙན་དངགས་དོན་རྒྱན་སོ་ལྔ་ཚང་བའི་དཔེར་བརྗོད་བྱས་པའི་བསྟོད་པ་ཞིག་དགོས་ཞེས་བསྐུལ་ངོར། དབྱངས་ཅན་མ་ལ་བསྔགས་པ་དོན་རྒྱན་པདྨ་དཀར་པོའི་ཕྲེང་བ་ཞེས་བྱ་བ་བརྩམས་ཏེ། མཁན་ཆེན་བྱམས་པ་བསོད་ནམས་བཟང་པོའི་སྤྱན་སྔར་གཟིགས་ཕུལ་བར་ཤིན་ཏུ་ལེགས་འདུག་པའི་ཐུགས་དགྱེས་ཆེན་པོས་ང་ལའང་ཚར་གཅིག་དཔེ་ཤུས་ཤིག་ཅེས་གསུངས་པ་ལྟར་བྲིས་ནས་ཕུལ། གང་གི་ཚེ་ཁང་གསར་བླ་བྲང་དུ་སྡེ་དགེའི་ཕྱོགས་ནས་སློབ་བུ་ཞིག་གིས་ཞུ་ཡིག་འགོར་ཤླཽ་ཀ་སྡེབ་སྦྱོར་བསྒྲིགས་པའི་སྐད་གཉིས་ཤན་སྦྱར་ལཱཉྩ་ན་བཅས་བྱས་པའི་ཚིགས་སུ་བཅད་པ་རེ་ལེགས་ཤིག་ཕུལ་བྱུང་བར་མཁན་ཆེན་ཆོས་འཆད་སོགས་ཀྱི་བྲེལ་བས་མ་སྐབས་པར། དེའི་ཡིག་ལན་ཁྱོད་ཀྱིས་སྐད་གཉིས་ཤན་སྦྱར་སྡེབ་སྦྱོར་གྱིས་བཅིངས་པ་བཅས་ཡོད་པ་བྲིས་ཤིག་ཅེས་ཕེབས་པ་ལྟར་བྲིས་ནས་ཕུལ་བ་ཤིན་ཏུ་ལེགས་འདུག་ཅེས་ཐུགས་དགྱེས་པའི་ཚུལ་སྩལ་བ་ན། ཕྱི་དང་ནང་གི་གཞུང་ལུགས་རབ་འབྱམས་འཛིན་ཅིང་ལེགས་པར་འདོམས་པའི་དབང་ཕྱུག་མཚུངས་ཟླས་དབེན་པ། གཅིག་ཏུ་མཆོག་གི་རྡོ་རྗེ་སློབ་དཔོན་ཆེན་པོ་སྐྱེ་བ་དུ་མའི་ཚོགས་བསགས་བསོད་ནམས་ཀྱི་ཕུང་པོས་མཉེས་པར་བསྒྲུབ་དགོས་པ། རང་དང་སྐལ་བ་མཉམ་པའི་སོ་སོ་སྐྱེ་བོ་གཞན་དག་གིས་ཕྱག་རྟེན་གྱི་སྐྱེས་བཟང་པོ་དང་བཅས་ཏེ་ཞལ་གྱི་དཀྱིལ་འཁོར་ཐང་རེ་གཉིས་ཙམ་མཇལ་དུ་ཐོབ་ཅིང་གསུང་སྙན་ཐོས་པ་ཙམ་ལའང་སྐལ་བ་སྦོམ་པོའི་རྩེ་མོར་ཕྱིན་པར་བལྟར་འོས་པའི་ཡོན་གནས་དམ་པ་རྣམས་ཀྱང་ཐུགས་ཀྱི་དཀྱིལ་འཁོར་ཀུན་ནས་དགྱེས་པར་བསྐྱེད་བཟོད་པ་འདི་འདྲ་བྱུང་བ་ནི་སྐལ་བ་བཟང་སྙམ་པ་བྱུང་ངོ༌། ། རིང་ཞིག་ནས་ཨེ་ཝཾ་བླ་བྲང་པས་ལོར་དར་གྱི་དུས་ཆོས་ཆེན་པོར་གསུང་ངག་རིན་པོ་ཆེ་ལམ་འབྲས་བུ་བཅས་པའི་གདམས་ངག་གི་ཁྲིད་ཆེན་འཆད་པའི་དབུ་ཚུགས་བྱུང་བར།
ལུང་གི་ཆོས་ཚན་ཆུང་ངུ་ཞིག་ཚུན་ཆད་ལའང་ཆག་ནོངས་མེད་པར་ལེགས་པར་མནོས་ཤིང་དམིགས་རྐང་རྣམས་སྦྱང་བའི་ཁུལ་བྱས། འདི་ལོར་བླ་མ་བརྒྱུད་པའི་རྣམ་ཐར་ཟུར་པ་རྣམས་ཀྱི་ལུང་ཕལ་ཆེ་བ་འཆད་པ་དང༌། ཀྱེ་རྡོ་རྗེའི་རྣམ་བཤད་ཟླ་བའི་འོད་ཟེར་དང༌། ངོར་པའི་རྒྱུད་གཞུང་བཞིའི་ལུང་ལ་སོགས་པ་གང་འགྲོ་སྩལ་བས་སྔ་ཆོས་ཤིན་ཏུ་ཡུན་རིང་བ་བྱུང༌། ཕྱི་དྲོ་སྣང་བ་གསུམ་གྱི་ཁྲིད་ཀྱི་སྔ་རོལ་ཐམས་ཅད་དུ་རྗེས་གནང་ཟུར་པ་རེ་སྩལ་ནས་ཁྲིད་དམིགས་རྣམས་ཤིན་ཏུ་རྒྱས་པ་མཛད་བྱུང༌། རྫོགས་པའི་རིམ་པ་བདག་བྱིན་གྱིས་བརླབས་ཀྱི་རིམ་པའི་སྔོན་དུ་འགྲོ་བ་ལུས་སྦྱོང་རྒྱས་བསྡུས་རྣམས་དང་ཕྲིན་ལས་སུམ་ཅུ་རྩ་གཉིས་ཀྱི་འཁྲུལ་འཁོར་རྣམས་མི་དགོས་ཐབས་མེད་འདུག་ཀྱང་དེ་སྐབས་སུ་དེའི་ལག་ལེན་ཡོད་པར་བརྩད་ཅིང་དྲིས་པར། མི་ཉག་པའི་དགེ་བཤེས་སངས་རྒྱས་ཚུལ་ཁྲིམས་པ་མིན་པ་སུ་ལའང་བཞུགས་པར་མ་ཐོས་པས་ལྷག་པར་ནན་ཏན་གྱིས་བསླབ་དགོས་པར་གསོལ་བ་བཏབ་པས་ཞིབ་པར་བཀའ་དྲིན་སྩལ་བྱུང་བ་ལྟར་མི་བརྗེད་པར་བྱས། ཕྱིས་སུ་རང་ལ་ནད་གཞི་ཆེ་བ་ལན་འགའ་བྱུང་བ་རྣམས་གཏན་ཡལ་དུ་འགྲོ་ནུས་པ་དང་སེམས་ཅན་གཞན་མང་པོ་ལ་ཕན་ཐོགས་ཆེ་བ་བྱུང༌། དེ་ལོའི་ཁམས་འགྲོས་པ་རྣམས་བརྫང་བསྟར་གྲུབ་པའི་མཚམས་ནས་ཐུགས་བྲེལ་ཆུང་བར་བརྟེན། མཁན་ཆེན་ཁང་གསར་རིན་པོ་ཆེ་ཉིད་ནས་སྔར་ཡང་ལན་ཅིག་སྦྱང་ལོར་བྱས་པ་ཡིན་ཡང་ཤིན་ཏུ་ངེས་པ་ཞིག་མ་བྱུང་བས་ད་ལམ་ཁྱོད་ཀྱིས་ཞིབ་དཔྱོད་ཀྱིས་བསླབ་གྲོགས་དགོས་གསུངས་པ་ལྟར།
འཕགས་ཡུལ་གྱི་སྙན་དངགས་མཁན་ཆེན་པོ་དཔལ་ལྡན་དཎྜི་པས་བྱས་པའི་གཞུང་མེ་ལོང་རྩ་འགྲེལ་གྱི་སྟེང་ནས་སྙན་དངགས་མེ་ལོང་གི་ངག་ཁྲིད་ཁོ་བོས་ཚེ་བྷྲཱུྃ་པ་ཆེན་པོ་འཆི་མེད་ཐུབ་བསྟན་རབ་གསལ་གྱི་དྲུང་ནས་ཇི་ལྟར་ཐོས་པ་ལྟར་ཞིབ་གཟིགས་སུ་ཕུལ་བ་ན། མཁན་ཆེན་འཇམ་དབྱངས་ཆེན་པོ་ཉིད་སྔར་ནས་ཡོན་ཏན་གྱི་གཞུང་རྒྱ་ཆེ་བ་དང་གསུང་རྩོམ་ལ་ཐུགས་འདྲིས་ཆེ་བའི་རྒྱུས། འདིར་དཔེར་བརྗོད་ཡོངས་སུ་རྫོགས་པའི་རྩོམ་རྒྱུག་གནང་བ་མཛད་སོང་བ་རྣམས་ལ་ངལ་དུབ་ཆེན་པོ་མི་འབྱུང་བར་རྩོམ་སྒོ་ཡངས་པ་དང་ཚིག་དོན་ཤིན་ཏུ་འབྲེལ་ཆགས་པ་བྱུང་བ་ད་ལྟ་རྗེ་ཉིད་ཀྱི་བཀའ་འབུམ་ཁྲོད་ན་བཞུགས་པ་གོར་མ་ཆག དེ་མཐུན་ཁམས་ཀྱི་ལྡན་སྟོད་ཡེར་དགྱེས་དགོན་ནས་ཡིན་པར་དགེ་སློང་མགུལ་པར་ལྦ་བ་ཡོད་པས་ལྡན་མ་ལྦ་བ་ཅན་ནམ། གཞུང་ཆེན་མང་པོ་ཐུགས་སུ་ཆུད་པས་ལྡན་མ་རབ་འབྱམས་ཞེས་གྲགས་པ་མཚན་དངོས་སངས་རྒྱས་ལྷུན་གྲུབ་ཏུ་བོད་པ་དེ་ནི་ཇི་སྐད་དུ། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང༌། ། སྟོང་ཐུན་གཉིས་ཀྱི་ས་བཅད་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་དུ་དགོས་པའི་གཞུང་བདུན་འཐོར་མི་བྱ། ། ཞེས་རྒྱུད་སྡེ་སྤྱི་དང་བྱེ་བྲག་ཏུ་ཀྱེ་རྡོ་རྗེའི་རྒྱུད་གསུམ་ཤེས་པར་བྱེད་པ་ལ་རྣམ་པ་ཀུན་ཏུ་དགོས་ངེས་པའི་གཞུང་བདུན་དང་མངོན་པར་རྟོགས་པའི་དོན་རྒྱས་པར་བཤད་པའི་ལེགས་བཤད་གོང་མའི་དགོངས་རྒྱན་དང༌།
ཕ་རོལ་ཏུ་ཕྱིན་པའི་ལམ་རྫོགས་པར་སྟོན་པར་བྱེད་པའི་བསྟན་བཅོས་ཐུབ་པ་དགོངས་གསལ་དང༌། རྒྱན་གཉིས་འབྱེད་གཉིས་རྒྱུད་བླ་མ་སྟེ་བྱམས་ཆོས་ལྔ་དང༌། མདོ་སྔགས་ཐུན་མོང་གི་རྣམ་པར་དབྱེ་བ་སྟོན་པ་སྡོམ་པ་གསུམ་གྱི་རབ་ཏུ་དབྱེ་བ་རྣམས་ཀྱི་གཞུང་ཚིག་ཙམ་མ་ཡིན་པར་དེ་དག་གི་བརྗོད་བྱ་ཕལ་ཆེ་བ་དེ་དག་ཁོང་དུ་ཆུད་ཅིང་ལེགས་པར་སྨྲ་བ་ལ་ཐོགས་པ་མེད་པའི་བློ་གྲོས་མཚུངས་ཟླས་དབེན་པའི་རབ་འབྱམས་པ་དེ་ཉིད་ཀྱིས་བརྡ་སྤྲོད་སློབ་པའི་གྲོགས་དགོས་ཞེས་བྱུང་བར། ཐོག་མར་སྒྲ་མདོ་ཀ་ལཱ་པ་བྱཱ་ར་ཎའི་མདོ་བློར་འཛིན་དུ་བཅུག་ནས། ཞྭ་ལུ་ལོ་ཙཱ་བ་ཆོས་སྐྱོང་བཟང་པོས་མཛད་པའི་ཆ་བསགས་བཤད་སྦྱར་སྟེང་ནས་རི་མོ་རྫོགས་པར་འདྲི་བའི་གྲོགས་བགྱིས། སྡེབ་སྦྱོར་རིན་ཆེན་འབྱུང་གནས་ཀྱི་གཞུང་གི་སྟེང་ནས་བྲྀཏྟ་ཛཱ་ཏིའི་པྲཱསྟཱ་རའི་རི་མོའི་འགོད་ཚུལ་རྣམས་ཀྱང་བརྡ་འཕྲོད་པར་བསླབས། འོན་ཀྱང་ཕྱིས་སུ་ང་རང་ཁམས་སུ་སླེབ་དུས་ངོ་མཚར་རྟོགས་བྱེད་ཀྱི་དོགས་པ་འགའ་ཞིག་སྐྱེས་ནས་གསལ་བྱེད་འབུལ་ཚུལ་བྱུང་ཡང་བསྐུར་རྒྱུ་མ་བྱུང་བར་ལུས་སོང༌། སླར་ཡང་སྙན་དངགས་མེ་ལོང་གི་རྒྱན་གྱི་ངག་ཁྲིད་དགོས་གསུངས་པ་ལྟར་བྲེལ་གཡེང་གི་གསེང་ནས་དོན་རྒྱན་སོ་ལྔའི་འགོ་ནས་བསླབས་པས་རྩོམ་རྒྱུག་བྱེད་པ་ལ་དོགས་གནས་མང་པོས་ཡུན་འགོར་ཙམ་གྱི་ནང་ནས་གསལ་བྱེད་ཀྱི་རྒྱན་ཡན་ཙམ་ཞིག་རྩོམ་རྒྱུག་བྱས། དེ་ཡན་ཆད་རྒྱན་རྣམས་གཞུང་འགྲེལ་གཉིས་ཀྱི་སྟེང་ནས་རྒྱན་གྱི་འགྲོ་ཡུལ་རྣམས་ངག་བཤད་ཞིབ་པ་ཚར་གཅིག་བྱས་ནས་དོགས་གནས་རྣམས་དྲིས་ལན་གྱི་ཚུལ་གྱིས་ངེས་པར་བྱས། གནམ་ལོ་མེ་ལུག་གི་དཀྱིལ་འཁོར་ཤར་བའི་ནང་དུ་མཁན་པོ་ཆེན་པོ་བྱམས་པ་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་དགུང་ལོ་སོ་དགུར་ཕེབས་པ་ན་གཞུང་ས་དང་གློ་བོ་འཛུམ་ལང་རྒྱལ་པོ་མ་འཆམ་པའི་ཆིངས་འདུམས་ཀྱི་འགྲོ་དོན་ལ་འབྱོན་དགོས་པར་དཔལ་ས་སྐྱ་གོང་སོགས་ནས་ནན་རྟེན་ཕེབས་པར་བརྟེན།
འཕྲལ་ཉིད་གློ་བོར་གདན་བཏེག་ཁོ་བོར་ཁམས་སུ་འགྲོ་བའི་རྟ་སྒ་འཁོར་ཚང་མ་དང་ཆས་ཟུར་རྣམས་ཁང་གསར་བླ་བྲང་ཉིད་ནས་འོང་རྒྱུའི་བསླབ་བྱ་དང་བདག་ལ་ཁྱེད་ཀྱིས་ཕན་འདོགས་ཆེན་པོ་བྱུང་བའི་བཀའ་ལུང་སྙན་འགྱུར་རྫོགས་པའི་ལེགས་སོ་དང་ཆབས་ཅིག་གནང༌། སྐྱེས་བཟང་པོ་ཟླ་མེད་པ་དང་བཀའ་བསྒོ་སྨོན་ལམ་རྒྱས་པར་སྩལ། སྐྱབས་མཆོག་རྒྱལ་བའི་སྲས་ཆེན་དེ་ཉིད་དང་ཁོ་བོ་འབྲལ་ཤིན་ཏུ་དཀའ་བའི་སྐྱོ་བ་སྐྱེ་བ་བྱུང་ངོ༌། ། མི་རིང་བར་སྡེ་དགེ་ས་སྐྱོང་བསྟན་པ་ཚེ་རིང་པས་ཀྱང་ཨེ་ཝཾ་པའི་མཁན་ཟུར་གང་རུང་ཞིག་བླའི་མཆོད་གནས་སུ་སྡེ་དགེར་འབྱོན་དགོས་པར་གཞུང་ས་ཆེན་པོ་དཔལ་ས་སྐྱ་བཅས་ནས་དགོངས་པ་ཞུས་གནང་བྱུང་བ་ལྟར་དུ། མཁན་ཆེན་བཀྲ་ཤིས་ལྷུན་གྲུབ་པས་ད་བཟོད་ས་སྤྲེལ་གནམ་ལོ་གསར་ཚེས་ཀྱི་ནང་དུ་ཕེབས་པར་ཞལ་གྱིས་བཞེས་སོང་བ་དང་མཉམ་དུ་བདག་ཀྱང་ཕ་ཡུལ་དུ་འདོང་ཆོག་པར་ཞུས་པར་བཀའི་གནང་བ་སྩལ་བྱུང༌། བླ་བྲང་མཁན་ཆེན་ཀུན་མཁྱེན་ཉི་མའི་རྩ་ལག་ཆེན་པོ་མཁན་པོ་ཆེན་པོའི་ཞབས་དྲུང་དུ་དབང་ལུང་ཞུ་དགོས་རྣམས་ཞུ་བ་དང༌། རྒྱལ་བ་གཉིས་པའི་རྒྱལ་ཚབ་ཏུ་འབྱོན་འགྱུར་གྱི་སྐྱེས་བུ་དམ་པ། དུས་གསུམ་ཤེས་བྱའི་ལྷ་ལམ་ཡངས་པར་སྒྲིབ་བྲལ་ཡེ་ཤེས་ཀྱི་སྣང་བ་དག་པའི་རི་བོང་འཛིན་པའི་ཆ་ཤས་ཀུན་ནས་རྫོགས་པ་གང་ལས། ཡིད་སྲུབས་ཐུལ་གྱི་དབང་པོ་དགྱེས་པའི་རྣམ་དཀར་ཕྲིན་ལས་ཀྱི་བསིལ་ཟེར་བྱེ་བ་འཛག་པས། སྟོན་མཆོག་རྒྱལ་ཚབ་ཏུ་བཅས་པའི་ལུགས་མཆོག་དབྱར་སྐྱེས་སྨན་གྱི་ནགས་ཚལ་དུ་སྨན་འདོགས་བླ་ན་མ་མཆིས་པའི་ས་དགའ་མེ་ཏོག་གི་དགའ་ཚལ་ཅིག་ཅར་དུ་བཞད་པ་ཐར་རྩེ་པ་རྗེ་བཙུན་ནམ་མཁའ་བསམ་འགྲུབ་པ་ཞེས་གྲགས་པ་གང་དེ།
གཞན་དོན་ལ་དགྱེས་པས་འཛུམ་པའི་ཞལ་སྒོ་ནས་ལེགས་པར་གདམས་པའི་ག་པུར་གྱི་ཐིགས་པས་ལྷུང་བ་ནི། བྱ་རྒྱུད་རིགས་གསུམ་སྤྱིའི་དཀྱིལ་འཁོར་དང༌། བཅོམ་ལྡན་འདས་ཐམས་ཅད་རིག་པའི་རྩ་བའི་ལྷ་སུམ་ཅུ་རྩ་བདུན། མགྲོན་ཐབས་ཀྱི་ལྷ་དང་བཅས་པའི་དཀྱིལ་འཁོར་དུ་དབང་བསྐུར་བ་གཉིས་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་རྣམས་ཀྱི་ལུང་ཐོས་པའི་སྐལ་བ་བཟང་ངོ༌། ། ཐར་པ་རྩེ་ཞབས་དྲུང་རྗེ་བཙུན་ནམ་མཁའ་བསམ་འགྲུབ་པའི་ཞལ་སྔ་སོགས་ནས་དབང་ལུང་ཞུ་དགོས་རྣམས་གཞན་གྱི་ཞར་བྱུང་ལ་གང་ཐོབ་བྱས། ལོ་དེའི་རི་ཀླུང་གསེར་དང་ལྡན་པའི་མཇུག་དེར་ལྡན་ཨ་གྲོ་ཁང་དུ་འདུག་གནས་བཅས་ཏེ། ཆོས་གྲོགས་དམ་པ་སྐྱེ་སྒུ་དོན་གྲུབ་གླིང་པའི་མཁས་བཙུན་དགེ་བའི་བཤེས་ཚུལ་ཁྲིམས་ཕུན་ཚོགས་པ་སྐུ་མཚམས་བཞུགས་པའི་ཕྱག་གཡོག་དང་སྟབས་བདེར་བཅས། རྡོ་རྗེ་འཇིགས་བྱེད་ཀྱི་ཟླ་བསྙེན་སྲེག་བླུགས་བཅས་གྲུབ་པར་བྱས། བསྙེན་མཚམས་ཀྱི་སྒང་དེར་ནུབ་གཅིག་གི་རྨི་ལམ་དུ་ངེད་རང་བླ་བྲང་རྡོ་ཅལ་ཕྱི་སྒོའི་གཙུག་ལག་ཁང་གྲྭ་དེར་མཆིས་པ་དང༌།
མཁན་ཆེན་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་པའང་སྐུ་ལ་ཆོས་གོས་དང་དབུ་ལ་ས་ཞུ་དང་བཅས་ཏེ་དེར་ཕེབས་ནས། ཕྱག་གཡས་པས་མི་རོ་དགུན་དུས་ཀྱི་ཤ་འཁྱགས་རེངས་པ་འདྲ་བ་ཞིག་གཙུག་ལག་ཁང་གི་གྱང་ལོགས་ལ་བརྟེན་པའི་ཚུལ་གྱིས་མགོ་ནས་འཛིན་ཅིང༌། བདག་ལ་ཁོ་དེ་ལུས་ཀྱི་རྩ་འཁོར་རྣམས་ཀྱི་གནས་ཚུལ་ལ་སྒྲོ་འདོགས་དཔྱད་ན་འདི་ལྟར་ཤེས་དགོས་སོ་ཞེས་གཡོན་པའི་ཕྱག་མཛུབ་རྩེས་རྩ་འཁོར་རྣམས་ཀྱི་ཐད་འདི་འདྲ་ཞེས་སྟོན་པ་ན། གང་བསྟན་པའི་ཕྱོགས་ཀྱི་སྙིང་ག་དང་ལྟེ་བའི་རྩ་འཁོར་རྣམས་རོ་དེའི་ཁོག་པ་ན་ཇི་ལྟར་ཡོད་པ་ཐམས་ཅད་མེ་ལོང་ནང་གི་གཟུགས་བརྙན་ལྟར་ཕྱི་ནང་མི་སྒྲིབ་པར་གསལ་ལམ་ལམ་མཐོང་འོང་བ་ཞིག་རྨིས་པ། ཕྱིས་སུ་སྐྱེ་སྒུ་དགེ་སློང་བ་ལ་བསྙད་པས་དེ་རྨིས་ལྟས་ཤིན་ཏུ་བཟང་བས། རྫོགས་རིམ་གྱི་ལམ་བསྒོམས་ན་ཡོན་ཏན་བཟང་པོ་རྒྱུད་ལ་སྐྱེ་བའི་རྟགས་ཞིག་འདྲ་ཞེས་གསུང་གིན་མཆིས། དེ་ལས་གཞན་པའི་འཁྲུལ་སྣང་བདེན་མེད་ཀྱི་རྨི་ལམ་ཟ་ཟིའི་སྣང་བ་ཇི་སྙེད་བྱུང་བ་རྣམས་ནི་འགའ་རེ་བརྗེད་པ་དང་དྲན་པ་རྣམས་ཀྱང་མ་བྲིས་སོ། ། དེ་ནས་མི་རིང་བར་བླ་བྲང་ཆེན་པོའི་མཁན་ཆེན་ཐམས་ཅད་མཁྱེན་པ་ཉིད་ནས་དུས་ཆོས་ལམ་འབྲས་ཀྱི་སྔོན་དུ་འགྲོ་བའི་སྣང་བ་གསུམ་གྱི་ཁྲིད་ཚུགས་ནས། དེ་མཐར་དབང་གི་སྔོན་འགྲོའི་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་སྡོམ་པ་སྩལ་ཏེ། དབང་བསྐུར་གྱི་ཆེད་དུ་བསྙེན་མཚམས་ཁ་གསོའི་བཅད་རྒྱར་བཞུགས་སོ། །
ཆོས་མཚམས་ནས་ཕྱི་ལོར་མདོ་ཁམས་སུ་བཏེག་རྒྱུའི་རྩིས་ཀྱི་སླར་ཡང་དཔལ་ལྡན་ས་སྐྱར་མདོས་ཆེན་གྱི་སྐབས་དང་བསྟུན་པས་མཇལ་ཁ་ཐོབ་པ་རྒྱུ་མཚན་དུ་བྱས་ཏེ། ལྷ་མིའི་སྐྱབས་གཅིག་ཆེན་པོའི་ཞལ་མཇལ་ཞུ་བའི་ཆེད་དུ་དོང་སྟེ་ཕྱིན། དེར་ལུང་རྟོགས་ཆོས་ཀྱི་མངའ་བདག་དཔལ་ས་སྐྱ་པ་སྔགས་འཆང་ཀུན་དགའ་བསོད་ནམས་རིན་ཆེན་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་བའི་ཞལ་བཟང་དགེ་ལེགས་མཚན་གྱི་དཀྱིལ་འཁོར་རྫོགས་ཤིང་མཐོང་དོན་ཐར་པའི་སྙིང་པོས་ལྕི་བ་ཉིད། དབང་པོའི་དྭངས་མའི་རྫིང་བུར་ཤར་བ་དང་ལྷན་ཅིག་སྲིད་ཞིའི་རྒུད་པ་འཇིལ་བའི་ཕྱག་རིང་དཔག་བསམ་གྱི་ཡལ་ག་བརྐྱངས་པའི་གྲིབ་བསིལ་དུ་ཆུད་པའི་སྐལ་བ་སྦོམ་པོར་བསྐྱེད་དེ་སླར་ཨེ་ཝཾ་གྱིས་མཚན་པའི་དགོན་པར་འོང༌། རིམ་གྱིས་ཨེ་ཝཾ་བླ་བྲང་གཞུང་ནས་གནམ་ལོ་དེའི་དུས་ཆོས་གསུང་ངག་རིན་པོ་ཆེའི་ཆོས་སྦྱིན་གྱི་དབུ་ཚུགས་བྱུང་བ་རྣམས་སླར་ཡང་ཆག་ནོངས་མེད་པར་ཟབ་རྒྱས་སུ་སྨིན་པར་ནོད། མཁན་ཆེན་ཐམས་ཅད་མཁྱེན་པ་ཚུལ་ཁྲིམས་ལྷུན་གྲུབ་པ་དེ་ཉིད་སྔ་ཕྱིར་སྡོམ་པ་གསུམ་དང་རྗེས་སུ་འབྲེལ་བའི་ཆོས་ཀྱི་སྐུ་དྲིན་གཞལ་དུ་བཏུབ་ན་བསྐལ་པ་གྲངས་མེད་མང་པོར་ཡང་གཞལ་དུ་མི་རྙེད་པར་ཆེ་བ་བྱུང༌། ཁོ་བོར་རྟག་ཏུ་གཞན་དང་མི་འདྲ་བར་ཐུགས་ཀྱིས་བརྩེ་སྐྱོང་ཟླ་མེད་པར་ཆེ། ཁྱད་པར་ཁམས་སུ་འདོང་ཁར་ཁྱོད་ད་ལམ་ཁམས་སུ་དལ་རྟེན་བསྐྱེད་པའི་དྲིན་ཆེན་མ་ཉིད་ཡོད་འདུག་པར་དེ་ཉིད་དང་འཆི་ཁར་མ་འཕྲད་ན་འགྱོད་གཞིར་འགྱུར་བའི་ཉེས་པ་ཆེ་བས་མི་འགྲོ་ཐབས་མེད་དུ་མཆིས་མོད། སླད་ཆར་ངེད་རང་ལུས་བདེ་ཞིང་བླ་བྲང་འདིར་ཡུན་རིང་ཙམ་བསྡད་པར་ཐོས་པར་གྱུར་ཚེ་ཁྱེད་རང་གིས་མ་རྒན་གྱི་དོན་རྣམས་གྲུབ་པ་དང་ཡར་ཤོག་དང་ཡར་ལམ་རྒྱུ་ཆས་འདང་ཙམ་བྱུང་ན་འདིར་འདུག་པའི་བཅའ་ལག་དངོས་ཆས་གང་དགོས་ང་རང་གིས་བཏོན་ཏེ་བསྙེན་སྒྲུབ་དང་མདོ་སྔགས་ཀྱི་གཞུང་ལ་བློ་འཛིན་རྟུན་པ་བསྐྱེད་ན་རྗེ་རྡོ་རྗེ་འཆང་གི་བསྟན་པར་ཕན་འདོགས་འབྱུང་བའི་རེ་བ་བྱེད། དེ་ལྟར་བྱུང་ན་དོན་ཆེན་ཡིན་ནོ། །
ང་རང་ཡང་ཚེ་གཅིག་སྒྲུབ་པ་བྱེད་པ་ཞིག་བྱུང་ན་བསམ་དོན་སྙིང་པོར་མཆིས་མོད། ད་ནི་ལས་འཛིན་འདི་འདྲ་ཞིག་གིས་ཁུར་ལེན་བྱེད་དགོས་པ་རེ་མོས་བབ་ཕྱིན་རང་ལུས་གང་ལྕོགས་ཤིག་གི་བར་དུ་ཆོས་འཆད་ཉན་ཅི་ནུས་ཤིག་རྩོལ་བ་བྱེད་རྩིས་ཡིན་པས་དེ་ལུགས་ཡིད་འཇོག་གྱིས། ཞེས་ཐུགས་ཤེས་བྱ་ཇི་སྙེད་མཁྱེན་པའི་ཀློང་ཡངས་ནས་ཉེ་བར་འཕོས་པའི་ལེགས་འདོམས་ཀྱི་ཟིལ་མངར། གནས་སྐབས་དང་མཐར་ཐུག་དོན་གྱི་སྲོག་འཚོར་གྱུར་པ་ཅི་ཡང་གདམས་ཏེ་བཀའ་བསྒོ་སྨོན་ལམ་ལེགས་པར་སྩལ་ཏོ། ། ཧོར་ཟླ་བཞི་པའི་དུས་ཚེས་བཟང་པོར་མཁན་ཆེན་འཇམ་མགོན་བཀྲ་ཤིས་ལྷུན་གྲུབ་པ་སྐུ་འཁོར་དུ་བཅས་པས་སྡེ་དགེར་ཆིབས་ཀྱི་ཁ་ལོ་བསྒྱུར་བ་དང་མཉམ་དུ་ཇི་སྐད་དུ། གུས་པའི་ཕོ་ཉས་མགྲོན་གཉེར་ལམ་རིང་གིས། ། ངལ་བརྒྱའི་ཁུར་བཅས་ལམ་དུ་བགྲོད་མ་ཐག ། ཐོས་བསམ་བསྒོམ་པའི་བྱ་བ་ལྷུར་བྱེད་ལས། ། ཚེ་འདིའི་ཟང་ཟིང་གཡེང་བ་ངང་གིས་སྤོང༌། ། བུད་ཤིང་ལ་སོགས་ཉེར་སྤྱད་བཙལ་དཀའ་བས། །
བཟའ་བཏུང་རྙེད་བཀུར་ལྷུར་བྱེད་མི་འདུ་ཞིང༌། ། དབང་ལུང་མན་ངག་ཆོས་ཀྱི་ཆར་ཆེ་བས། ། ཐར་འདོད་སྐལ་ལྡན་སྐྱེ་བོ་ངང་གིས་འདུ། ། ཞེས་སོགས་ཀྱིས་མངོན་པར་བསྔགས་པའི་དབེན་པའི་གནས་ཀྱི་མཚན་ཉིད་ཀུན་ནས་རྫོགས་ཤིང་ཉེ་བར་བརྟེན་ན། ལེགས་པའི་ཡོན་ཏན་ཡིད་བཞིན་གྱི་ནོར་བུ་རིན་པོ་ཆེ་བྱེ་བའི་འབྱུང་གནས་སུ་གྱུར་པ། སཾ་སྐྲྀ་ཏའི་སྐད་དུ་ཨེ་ཝཾ་མ་ཡ་ཤྲཱུ་ཏཾ་ཞེས་པ། བོད་སྐད་དུ་འདི་སྐད་བདག་གིས་ཐོས་པ་ཞེས་བྱ་བ་ལ་སོགས་པས་དམ་པའི་ཆོས་ཐམས་ཅད་ཀྱི་འབྱུང་སྒོར་གྱུར་པའི་གླེང་གཞིའི་སྒྲ་དོན་ཅན་གྱི་འཕགས་པའི་བསྟི་གནས་དམ་པ་དེ་ཉིད་ནས་བཏེག་སྟེ་རྟ་བབས་སུ་ངོར་གྱི་བླ་བྲང་ཁག་ཁང་ཚན་སོ་སོ་ནས། མཁན་ཆེན་ཆོས་ཀྱི་རྒྱལ་པོ་ཕེབས་སྐྱེལ་བར་ངུར་སྨྲིག་བླ་གོས་ཐོགས་པའི་འདུས་ཚོགས་ཐུན་མཚམས་སྤྲིན་གྱི་དམར་མདངས་གཞོན་ནུས་ཕྱོགས་ཀྱི་ཀཱ་ཤི་མཛེས་དགའི་མཁུར་ཚོས་རྣམ་པར་བརྒལ་བའི་དཀྱིལ་འཁོར་རྫོགས་པར་བཀབ་པ་ལྟ་བུའི་ཚོགས་ཀྱིས་ཇ་ཆང་གི་ཕུད་ཀ་མང་པོ་དང་ཁམས་བཟང་ཞུ་བའི་བསྒྲིགས་དར་སྣ་ཚོགས་དབང་པོའི་གཞུ་རིས་གསར་པ་ལྟ་བུ་དག་དང༌།

ཁོ་བོ་ཅག་ལའང་དགེ་ལེགས་འགྱུར་བའི་རྟེན་འབྲེལ་ཆེད་དུ་བསྒྲིགས་པ་མེད་པར་ལྷུན་གྱིས་གྲུབ་པ་རང་འགྲིགས་སུ་བྱུང་སྙམ་པའི་དགའ་བ་དང་སྤྲོ་བ་ལྷན་ཅིག་བརྟས་པ་ཞིག་བྱུང་ངོ༌། ། དེར་མ་ཟད་མཁན་ཆེན་ཆོས་ཀྱི་རྒྱལ་པོས་ཐོག་དྲངས་པའི་འདུས་ཚོགས་དེ་དག་ཐམས་ཅད་ཀྱིས་སྤང་བྱ་མི་མཐུན་པའི་ཕྱོགས་རྣམས་ལས་རྣམ་པར་རྒྱལ་བའི་བཀྲ་ཤིས་ཀྱི་སྒྲ་དབྱངས་སྲིད་པའི་རྩེ་མོའི་བར་དུ་ལུད་པར་འགྱུར་བ་སྙམ་བྱེད་པ་དང༌། ཕན་བདེའི་འབྱུང་གནས་སངས་རྒྱས་བཅོམ་ལྡན་འདས་ཀྱི་བསྟན་པ་རྒྱས་པར་འགྱུར་བ་དང༌། བསྟན་འཛིན་གྱི་སྐྱེས་བུ་དགེ་སློང་གི་དགེ་འདུན་གྱི་ཚོགས་ཆོས་སྤྱོད་ཀྱི་བྱ་བ་དང་བཅས་པ་འཕེལ་རྒྱས་སུ་འགྱུར་བ་དང༌། བསྟན་པའི་སྦྱིན་བདག་ཏུ་གྱུར་པ་རྣམས་དང༌། འཇིག་རྟེན་ཁམས་ཀྱི་བདེ་ལེགས་སུ་བཅས་པ་ཕྱོགས་ཐམས་ཅད་ནས་དར་རྒྱས་སུ་འགྱུར་བའི་གསོལ་འདེབས་ཀྱི་གདངས་སྙན་འབུམ་ཕྲག་བསྒྱུར་བ་རྣམས་ཀྱང་ཆེད་དུ་གཉེར་བ་མེད་པ་སྟབས་འགྲིགས་ཀྱི་རྟེན་འབྲེལ་ལེགས་པའི་སྒོ་འཕར་བརྒྱ་སྟོང་དུས་གཅིག་ཏུ་ཕྱེ་བ་ལྟ་བུ་ཞིག་ནི་བྱུང་ངོ༌། ། དེ་ནས་བཟུང་སྟེ་མགྱོགས་འགྲོའི་ཐེག་པ་དང་རྐང་ཐང་གི་བགྲོད་པ་སྤེལ་མས་འོངས་པ་ན། བདག་གི་མགྱོགས་འགྲོ་ཁང་གསར་བླ་བྲང་ནས་གནང་བ་ཉིད་སྔ་མོ་ནས་སྨྱུང་བར་གནས་པའི་བསླབ་བྱ་བླངས་པས། ཁོ་བོའི་གཟུགས་ལྗིད་ཐེག་པ་ལྟ་ཞོག་ཁོ་རང་གི་སྒ་སྟན་ཙམ་གྱི་ཁུར་འདེགས་པ་ལའང་ཁ་དྲིན་བརྩི་བ་བཞིན་དུ་ལུས་གྲབས་བྱུང༌། བླ་བྲང་དང་ཕྱག་མཛོད་དམ་ཆོས་བཅས་ལ་ནི་རང་རྟ་དང་བསུ་རྟ་བསྡམས་པའི་བརྗེ་ལན་བྱེད་རྒྱུ་བཅས་ལྷག་ཡན་མང་པོ་འདུག་ཀྱང༌། སྔ་སོར་ང་རང་ལ་སྡེ་དགེར་ཕྱག་གཡོག་རྟག་འདུག་བྱེད་པར་འགྲོ་ན་གོས་རྒྱུག་གནང་བ་སོགས་བདག་རྐྱེན་འོང་ཞེས་ནན་གྱིས་གསུངས་ཀྱང་དེ་ལྟར་ཁས་མ་བླངས།
དེའི་ངོ་མནོངས་ལྟ་བུས་རྟ་གཡར་ནི་ཞུ་མ་སྤོབས། རྟ་ལུས་པོ་འདི་ལ་ཐབས་ཅི་དྲག་ཞུས་པར། སྨན་ཚེ་ཁ་གང་གནང་ནས་འདི་གུ་རུ་བཀྲ་ཤིས་ལ་ཞོག་ལ་རྟ་ལུས་པོ་འདི་ལ་ཇ་ཐང་ཞིག་བསྐོལ་ནས་ལྡུད་པའི་བདག་རྐྱེན་ཞུས་ཞེས་གདམས་ངག་དེ་བསླབ་བྱུང་བ་ལྟར་བྱས་པས་དགོངས་ཇ་ལན་གཉིས་གནང་སོང་བས། ཕྱི་ཉིན་ནས་ཁྲིད་ལམ་དུ་གོམ་པ་འདོར་ཐུབ་ཙམ་བྱུང་བ་ཁྲིད་ཀྱིན་རྐང་ཐང་གི་འགྲོས་དལ་གྱིས་མཛོ་ཁལ་འདེད་པ་རྣམས་ཀྱི་རྐང་རྗེས་སྙེགས་ཙམ་བྱུང༌། རོང་པོ་འདམ་ཕྱིན་ཆད་རྩྭ་ཁ་རྒྱས་པའི་ཟས་སྣེ་ཟིན་ཙམ་ནས། ཤ་ལུས་འཚོ་བ་ནས་རིམ་གྱིས་ང་རང་གི་གཟུགས་ལྗིད་འདེགས་པའི་གྲོགས་ལྡན་པ་ལ་རྟ་རྒན་ཁོ་རང་ཉིད་དྲིན་ཆེ་བ་བྱུང༌། རྒྱབ་དུས་ཕྱག་ཚ་གུ་རུ་བཀྲ་ཤིས་པར་དཔོན་དང་ང་རང་ཞུས་དག་པར་བྱས་ཚེ། དེ་དུས་ཁྱེད་ལ་དཀའ་ལས་བྱུང་སོང་ཡང་ཕྱག་མཛོད་དམ་ཆོས་སོགས་ཀྱིས་ཁྱོད་དེ་ལྟར་ཡིན་ཚུལ་སྒྲོས་ཙམ་ཡང་བཏང་མ་བྱུང་མ་གཏོགས། རྟ་ཡན་མང་པོ་ཡོད་པས་ཕན་ཐོགས་པ་ཡོད་ཙམ་ཞེས་འགྱོད་ཀྱིན་འདུག་གོ ། འོན་ཀྱང་ལག་དོ་སོགས་ཀྱི་ལས་འགན་ཅི་ཡང་མེད་པས་ཐུགས་དམ་ཁ་འདོན་གྱི་རིགས་ཆག་ནོངས་མ་ཤོར་བར་རིམ་གྱིས་དགེ་རྒྱས་རྫ་དཀར་ནག་ཡན་ཆད་དུ་གཟུགས་གཞི་བདེ་མོར་བྱུང་བར།
དེ་མཚམས་བླ་བྲང་གི་འགེལ་གཡག་རྐེད་ཚིགས་ཆག་པའི་ནང་ཁྲོལ་དམར་ཚོད་བསྐོལ་བ་ཞིག་ལག་དོ་རྣམས་ལ་འགྱེད་པའི་སྐལ་བ་ནོད་བྱུང་བ་བཏུང་བས་རྐྱེན་བྱས་པ་ལྟ་བུས། བཟའ་བཏུང་གང་བྱས་འཕྲལ་ཉིད་ནས་སྐྱུགས་པར་ལུད་པའི་ནད་གཞིས་ཐེབས། པར་ཐང་སྟོད་ནས་མཁན་ཆེན་སྐུ་འཁོར་བཅས་དང་སོ་སོར་གྱེས་ཏེ་ལྡན་མའི་འགྲོས་པ་དང་བསྡོངས་ནས་འོངས་པར་ཨ་གྲོ་རོང་དུ་བསུ་རྟ་སླེབས་པ་བཅས་རང་ཁྱིམ་དུ་འབྱོར། འོན་ཀྱང་བྲོ་འཚལ་གྱི་གཞི་དེ་བད་ཀན་སྨུག་པོའི་གཞི་ཆེན་གྱུར་ནས་སྨན་བཅོས་པས་ཀྱང་ལོ་གྲངས་བརྒྱད་དགུ་ཙམ་དུ་ཟས་འཛེམ་དང་སྨན་དཔྱད་ལ་བརྩོན་ན་མིན་པར་ཅིར་འགྱུར་མི་ཤེས་པའི་གཞི་ཆེ་ཞེས་མཐུན་པར་སྨྲ་བ་བྱུང༌། དངོས་སུའང་ཟས་ཟོས་པ་ཉིད་ཀྱང་ལྟོར་མི་ཆགས་པར་དེ་མ་ཐག་ཏུ་ལུད་ཅིང་ལུས་སྟོབས་ཀྱང་ཉིན་རེ་ཞིང་ཇེ་ཆུང་ལ་ཤིན་ཏུ་རྒུད་པོར་སོང༌། རྒྱུན་པར་བསྟེན་པའི་འཚོ་བྱེད་པས་ཀྱང་སྨན་པ་གཞན་ཞིག་ལ་གཅར་ན་མིན་པ་བདག་གིས་ནི་དེ་ལས་ལྷག་པའི་བྱ་ཐབས་མ་ཤེས་ཞེས་གསུང་འདུག དེ་འཕྲལ་སྨན་དཔྱད་ཐམས་ཅད་བཞག་ནས་གུར་མགོན་བྲག་རྫོང་གི་བསྙེན་མཚམས་སྦགས་ཏེ་གསུང་ངག་ལམ་འབྲས་པའི་ལུགས་ཀྱི་ལུས་སྦྱོང་རྒྱས་བསྡུས་དང་ཕྲིན་ལས་སོ་གཉིས་ཀྱི་འཁྲུལ་འཁོར་སྦྱངས་པ་གཙོ་བོར་བྱས་པས་མི་རིང་བར་བཟའ་བཏུང་དྭངས་ཀ་འབྱེད་ཅིང་ཕལ་ཆེར་ཞུ་གནས་འབབ་པ་སོགས་བྱུང་བས་མཐར་གྱིས་ཟླ་བ་གཅིག་དང་ཞག་པོ་བཅུ་སྐོར་ཙམ་ནས་ལུས་ལ་ནད་ཀྱི་རྣམ་པ་ཅི་ཡང་མེད་པའི་བདེ་བ་དང་ལྡན་པར་གྱུར་པ་དཀོན་མཆོག་ལ་བློ་གཏོད་བྱས་པའི་ཐུགས་རྗེ་དང་གདམས་ངག་གི་བྱིན་རླབས་འཕྲལ་ཉིད་དུ་གཟུགས་ཅན་ལྟ་བུར་མངོན་སུམ་དུ་སྣང་བ་ཞིག་བྱུང༌། སྔར་གྱི་འཚོ་བྱེད་མཁས་པ་རྣམས་ཀྱང་ངོ་མཚར་ཤིན་ཏུ་སྐྱེས་ནས་གདམས་ངག་རླུང་གི་ནུས་པ་ལ་འདི་འདྲ་སྐྱབས་སུ་མཆི། དེ་མིན་ངེད་ལྷ་རྗེ་རྣམས་ཀྱི་སྨན་དཔྱད་ཀྱིས་ནི་བསྐལ་པའི་གངས་རྒན་ཉི་མའི་དྲོད་ཀྱིས་ཅུང་ཟད་རེ་བཞུ་བས་འཛད་སྒུགས་བྱེད་པ་ལྟ་བུར་རྒྱུན་བསྲིངས་ན་མ་གཏོགས་ནད་གཞི་ཆེན་པོ་དེ་ལ་བྱ་ཐབས་ཅི་ཡོད་ཅེས་སྨྲ་བ་ཞིག་བྱུང་ངོ༌། ། དེ་ནས་རག་ཆུ་རྣམ་རྒྱལ་དགོན་དུ་བསྟན་པ་རིན་པོ་ཆེ་ལ་སྨན་འདོགས་སྒྲུབ་པའི་ལྷག་བསམ་དགེ་བའི་ལང་ཚོ་དར་བབས་ཨ་དྲན་དགེ་སློང་ཕྲིན་ལས་ཕུན་ཚོགས་པ་རང་ཉིད་ལ་ཐོབ་པ་བྱུང་བའི་དངོས་རྫས་རྣམས་ཀྱིས།
རག་ཆུ་རྣམ་རྒྱལ་དགོན་གྱི་གཙུག་ལག་ཁང་གི་ཕུག་ན་ལྷ་ཁང་ཀ་བ་ཟུང་གིས་མངོན་པར་བཏེག་པ་ཞིག་གསར་དུ་བསྐྲུན་པའི་ནང་དུ། བདག་ཅག་གི་སྟོན་པ་མཆོག་གི་སྔོན་རབས་སྐྱེ་བ་བཞེངས་པའི་བྱང་ཆུབ་སེམས་དཔའི་སྐྱེས་རབས་བརྒྱ་ཕྲག་གཅིག་དང༌། དེ་བཞིན་གཤེགས་པའི་མཛད་པ་བཅུ་གཉིས་དང་བཅས་པ་ལྡེབ་རིས་སུ་འདྲི་བའི་ཁ་ཏ་པ་དང་གཙོ་བོ་འཛིན་པ་ལྷན་ཅིག་པར་བྱེད་དགོས་ཞེས་ཕེབས་པར་སོང༌། དེར་འབྲི་ཆུ་གདགས་ཀྱི་གཞི་རུ་ལྷ་རིས་པ་དགེ་འདུན་རྒྱ་མཚོ་ཁུ་ཚ་གཉིས་དང་སྒ་སྟོད་པའི་ལྷ་བཟོ་གཅིག་ཀརྨའི་མདའ་ནག་གི་ལྷ་བཟོ་ཚེ་རིང་བསམ་འགྲུབ་པ་དཔོན་གཡོག་གཉིས་ངེད་ཅག་སེར་སྐྱ་གསུམ་བཅས་ཏེ། ཁོ་བོས་གཙོ་བོ་དང་གཡས་ལོགས་རྣམས་བཟུང་སྟེ་ངག་གི་བཀོད་པ་བྱས་ནས་བྲིས་པས་ལེགས་རབ་ཞིག་བྱུང་སོང༌། དེར་སྡེ་དགེའི་ཕྱོགས་ནས་གཉེར་པ་གཟུངས་རྒྱལ་བའི་བླ་མ་ལྡན་མ་སངས་རྒྱས་དཔལ་བཟང་ཞེས་བྱ་བའི་མཁས་བཙུན་བཟང་པོའི་ཡོན་ཏན་བྱེ་བས་འབྱོར་པ་དེ་ཉིད་དེར་བྱོན་བྱུང་བ་དང་སྟབས་འགྲིགས་བྱུང་བའི་རྟེན་འབྲེལ་ལེགས་མཚོན་དུ་ལྷ་ཁང་ཆེ་ཐོན་ཙམ་གྱི་དུས་ནས་གཙོ་བོ་རྣམས་ཀྱི་སྤྱན་ཕྱེ་སྟེ། བླ་མ་འཇམ་པའི་དབྱངས་དེ་ཉིད་ཀྱིས་རབ་གནས་ཉིན་གང་པ་ཞིག་མཛད་པས་ཁོ་བོས་བླ་མ་དེ་ཉིད་ཞལ་མཇལ་བའི་ཐོག་མ་བྱུང་ཞིང༌། ཆོས་ཀྱི་གླེང་བའི་དྲི་ཚིག་ཉུང་ཤས་ཕུལ་བས་ལན་འདེབས་དང་ཐུགས་དགྱེས་ཆེན་པོ་བྱུང་སོང་ལོ་རྒྱུས་ཐོས། ངོར་གྱི་ཟུར་ཆོས་པ་མཚུངས་མེད་བསྟན་འཛིན་ལྷུན་གྲུབ་པ་སྐུ་འདས་པའི་པུར་རས་ཁ་གང་དཔལ་ལྡན་ཆོས་སྐྱོང་པ་ནས་སྩལ་བ་ཡོད་པར། ང་རང་གིས་དད་རྟེན་དུ་གུར་མགོན་ལྷ་བརྒྱད་དམག་ཟོར་དུར་ཁྲོད་བདག་པོ།
སྟེང་གི་ཆར་བླ་མ་འགའ་རེ་དང༌། ཀྱེ་རྡོ་རྗེ་ལྷ་དགུ་ཕྱག་རྡོར་དང་བཅས་པ་ཚང་བ་ནག་ཐང་དུ་བྱས་ནས་བྲིས་པ་ཕྱིས་སུ་བླ་མ་སངས་རྒྱས་དཔལ་བཟང་པས་ཐུགས་དགྱེས་པར་བརྟེན་དེར་ཕུལ། དེ་ཉིད་ནས་ཀྱང་ཁང་གསར་མཁན་ཆེན་བྱམས་པ་བསོད་ནམས་བཟང་པོ་པས་བཞེས་ནས་ཐུགས་དམ་རྟེན་བྱས་པར་གྲགས། དེ་རྗེས་མི་རིང་བར་སླར་ཡང་བློ་སྟེར་ཟུར་ཕུད་ལྔ་ལྡན་ལྷག་པའི་ལྷ་གང་དེ། དེང་འདིར་ཕྱི་ནང་གཙུག་ལག་གི་གཞུང་ལུགས་རབ་འབྱམས་ཀྱི་བཞེད་པ་རྣམ་པར་འགྲེལ་བའི་སླད་དུ་གནས་ལྔ་རིག་པའི་མ་ཧཱ་པཎྜི་ཏའི་སྐྱེ་བར་བཞེས་ཤིང༌། གཅིག་ཏུ་བརྩོན་ལྡན་དག་ལ་ཚེ་གཅིག་ཉིད་དུ་ཕྱག་རྒྱ་ཆེན་པོ་མཆོག་གི་གོ་སར་སྦྱིན་ངེས་པ་གསང་བ་ཆེན་པོ་རྡོ་རྗེ་ཐེག་པའི་རྒྱུད་སྡེ་རྒྱ་མཚོའི་མངའ་བདག་ཏུ་གྱུར་པའི་རིགས་ཀྱི་ཅོད་པཎ་དམ་པ་འཇམ་དབྱངས་སངས་རྒྱས་དཔལ་བཟང་པས་ས་དཀར་དུ་བྱོན་ནས་ཁོང་གིས་སྒྲ་མ་གཏོགས་པར་སྙན་དངགས་བསླབ་མ་ཟིན་པས་ཁྱོད་ཀྱིས་སྙན་དངགས་སློབ་པའི་གྲོགས་དགོས་ཞེས་བཀའ་སྩལ་གནང་བ་ལྟར། སྙན་དངགས་མེ་ལོང་གི་གཞུང་འགྲེལ་སྟེང་ནས་ཕུལ་ཏེ། རྩོམ་རྒྱུག་བླང་ཞིང་བསྒྲིམས་པས་དོན་རྒྱན་སོ་ལྔའི་རབ་བརྟག་རྒྱན་གྱི་བར་སླེབས་ཙམ་བྱུང་བ་དང་གཞལ་ཡས་བློས་བསླང་གི་སྐོར་ནས་ཀྱང་དོགས་གཅོད་མཛད་དགོས་རྣམས་ཀྱང་གང་དགོས་ཞུས། དཀྱིལ་འཁོར་རྒྱ་མཚོའི་ཁྱབ་བདག་བླ་མ་དེ་ཉིད་ནས་དེར་དགོན་པའི་གྲྭ་པ་ཡོངས་རྫོགས་ལ་ཀྱེ་རྡོར་རྒྱུ་དུས་ཀྱི་དབང་བསྐུར་ཉེར་ལྔའི་ཚན་གྲངས་གསུམ་ཙམ་མཛད། ཁོ་བོས་ཞུས་པའི་ངོར་གྲྭ་པ་བདུན་ཙམ་ལ་ནཱ་རོ་མཁའ་སྤྱོད་རྣལ་འབྱོར་བཅུ་གཅིག་གི་ཁྲིད་རྒྱས་པ་ཉིན་བཅུ་གཅིག་ཙམ་ལ་མཛད།
གཞན་ཡང་རྗེས་གནང་མཁོ་དགོས་འགའ་རེ་སྩལ་བའང་ཐོས། དེ་མཚམས་ནས་ས་དཀར་གྱི་གྲྭ་མང་འབྱོན་པའི་ནུས་ཡོད་པ་སྡེ་དགེ་ལྷུན་གྲུབ་སྟེང་དུ། མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པ་ཞལ་མཇལ་དུ་འབྱོན་པ་དང་མཉམ་དུ་བསྡོངས་ནས་ཁོ་བོའང་ཞལ་མཇལ་ཙམ་དུ་ཕྱིན་པ་ན། བདག་ལ་ཁྱོད་ཀྱིས་འདིར་ལོ་གཉིས་གསུམ་ཞིག་ཏུ་དྲུང་ཡིག་བྱེད་པ་དང༌། ཀྱེ་རྡོ་རྗེའི་རྣམ་བཤད་ཟླ་ཟེར་པར་གཞི་བྲིས་ཡོད་པ་ལའང་ཞུས་དག་གི་གྲོགས་ལྡན་བཅས་དགོས་པས་ཡར་འགྲོ་མི་ཆོག་གསུང་བྱུང་བར། བདག་གི་ཤ་ཉེ་དགེ་སློང་བསོད་ནམས་བྱམས་པ་ཅན་གྱིས་ཀྱང་ཁྱོད་འདིར་སྡོད་པ་ཤིན་ཏུ་ཕངས་ཆེ་བ་མཆིས་ནའང་མཁན་ཆེན་རྡོ་རྗེ་འཆང་འདི་ཉིད་དང་ཁྱེད་གཉིས་སྔར་ངོར་དུ་བཞུགས་པ་ནས་བརྩམས་ཏེ་ཆོས་དམ་ཚིག་བཟང་པོས་ལེགས་པར་སྦྲེལ་འདུག་པ་བླ་མའི་བཀའ་བཞིན་མ་བསྒྲུབས་ན་དམ་ཚིག་དང་འགལ་བའི་ཉེས་པ་ཤིན་ཏུ་ལྕི་བས་རེ་ཞིག་སྡོད་ལ། སླར་ཡང་ཀྱེ་རྡོ་རྗེའི་གཞི་བསྙེན་སྔོན་དུ་ཐོན་དགོས་པས་དེའི་ཚེ་དགོངས་པ་ཞུས་ནས་རང་ཡུལ་དུ་མཚམས་བསྡད་པ་དགའ་ཞེས་དང༌། དེ་ལྟར་སྙན་སྒྲོན་དུ་ཕུལ་སོང་བ་དེ་ལྟར་དུ་ཆོག་པར་གནང༌། དེ་སྐབས་སུའང་ས་དཀར་བའི་གྲྭ་པ་རྣམས་དང་མཉམ་དུ་ཀྱེ་རྡོ་རྗེའི་རྒྱུ་དུས་དང་ལམ་དུས་ཀྱི་དབང་བསྐུར་སྩལ་བ་ཐོབ། ཡར་ཀླུངས་བཀྲ་ཤིས་ཆོས་ལྡན་གྱི་ཞབས་དྲུང་ཡོངས་རྫོགས་བསྟན་པ་རིན་པོ་ཆེའི་མངའ་བདག་ཏུ་གྱུར་ཅིང་ལེགས་པར་སྨྲ་བའི་ངག་གི་དབང་ཕྱུག་ཆེན་པོ་གྲུབ་པ་ངག་དབང་ཀུན་དགའ་ལེགས་པའི་འབྱུང་གནས་པ་ཉིད་ཀྱང་དེར་བཞུགས་པའི་དྲུང་དུ་ཆོས་འབྲེལ་དུ་ཁའུ་བྲག་རྫོང་ལུགས་ཀྱི་མགོན་པོ་ཁྲོ་བཅུའི་རྗེས་གནང་ཞུས་ནས་གནང་བ་ཐོབ།
དེ་ནས་བརྩམས་ཏེ་ཁོ་བོས་མཁན་ཆེན་རྡོ་རྗེ་འཆང་བའི་སྐུ་དྲུང་དུ་བསྡད་ཅིང་གཙོ་ཆེར་ཀྱེ་རྡོ་རྗེ་བསྐྱེད་རིམ་གྱི་རྣམ་བཤད་ཟླ་ཟེར་གྱི་ཞུ་དག་དང་པར་བྱང་བཅས་པ་དང་ལེའུ་ཐོ་བརྒྱབ་པ་དང༌། བསྐུར་ཡིག་འདྲི་བ་སོགས་གང་འོས་བགྱིས། གང་གི་ཚེ་ཁོ་བོ་ཕན་བདེ་གླིང་བླ་བྲང་གི་གཉེར་མཛོད་ཁང་དུ་རྣམ་པར་བཤད་པ་ཟླ་བའི་འོད་ཟེར་གྱི་ཞུ་དག་སོགས་བྱེད་ཀྱིན་བསྡད་པར། དེའི་དུས་ན་བདག་ཅག་གིས་ཐ་མའི་ཀའི་དུ་བ་སྲེད་པས་རྔུབས་ཀྱིན་ཡོད་པའི་དུས་ཡིན་པས། ནུབ་ཅིག་གི་རྨི་ལམ་དུ། འདུག་གནས་དེ་ཉིད་དུ་ང་རང་བསྡད་ཡོད་པའི་སྣང་བར། དེར་བུ་མོ་གཞོན་ནུ་མ་ལོ་བཅུ་དྲུག་ཙམ་ལོན་པའི་ན་ཚོད་དང་ལྡན་མ་གཟུགས་པོ་ཐུང་ཙམ་མཛེས་པའི་ལུས་ལ་གོས་དཀར་པོ་ཧ་ཅང་གསར་པ་རང་ཡང་མིན་པ་ཞིག་གྱོན་པ། རྒྱན་ཆ་ཅུང་ཟད་ཙམ་ལས་སྒེག་འཆོས་སུ་མ་བྱས་པ་ཅིག་དལ་གྱིས་བྱུང་ནས། ང་རང་གི་མལ་ཁྲིའི་གློ་སྐྱོར་གྱི་སྟེང་དེར་མིང་སྲིང་གི་སྣང་བ་ལྟར་སྟེགས་འདུག་ཞིག་བྱས་ནས། ཤིན་ཏུ་དལ་བའི་ཉམས་ཀྱིས་བདག་ལ་རིག་བྱེད་པའི་གཏམ་རྒྱུད་སྙན་པོ་མི་འདྲ་བ་མང་ཞིག་གླེང་གིན་བག་ཕབ་ནས་བསྡད་ཡོད་པར།
ང་རང་གི་གཏམ་རྒྱུད་དེ་མ་མཉན་པའི་ཞར་ལའང་སྔར་གྱི་བག་ཆགས་ངན་པར་གོམས་པའི་ཤུགས་ཀྱིས་ཐ་མའི་ཀ་ཞིག་རྔུབས་བསམས་ནས་དུ་ར་དེ་ལག་ཏུ་བླངས་པའི་སྣང་བ་ཞིག་བྱུང་བ་དང༌། བུ་མོ་དེ་མ་ཐག་པར་ལངས་ཏེ། ཕུ་དུང་གི་ནང་ནས་ཡི་གེ་འདྲི་བའི་སྨྱུ་གུ་མཐོ་གང་ཅུང་མེད་ཙམ་ཞིག་བླངས་ནས་ང་རང་གི་པང་ཐོག་དེར་བསྐྱུར་ནས་ཤར་གྱིས་སོང་བའི་སྣང་བ་ཞིག་ཤར་ཏེ། གང་གི་ཚེ་ཐ་མའི་ཀའི་དུ་བ་རྔུབས་པ་དེས་གེགས་སུ་གྱུར་པ་དེ་ལྟ་མིན་ན། བུ་མོ་དེ་ལྷ་མོ་དབྱངས་ཅན་མའི་སྒྱུ་འཕྲུལ་ཞིག་ཡིན་པ་འདྲ་བས་དེ་ལས་དངོས་གྲུབ་མཆོག་ཅིག་ཐོབ་རྒྱུ་ཡིན་ནམ་སྙམ་སྟེ། སྔར་ངོར་དུ་བསྡད་པའི་སྐབས་ནས་ཀྱང་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པའི་ཞལ་ནས་བདག་ལ་ཁྱོད་སྙན་དངགས་མཁན་ནི། དབྱངས་ཅན་མས་རྗེས་སུ་འཛིན་ཡང་ལོས་འཛིན་མོད། ཁྱོད་ལྷ་མོ་དབྱངས་ཅན་མས་རྗེས་སུ་འཛིན་པའི་རྟགས་ཀྱི་རྨི་ལམ་ཞིག་ང་ལ་བྱུང་གསུངས་པ་དང་མཐུན་པར་བྱུང་བའི་ཕྱིར། འོན་ཏེ་ཡི་གེ་འདྲི་བའི་སྨྱུ་གུ་བྱིན་པ་དེ་ནི་ད་ལྟར་རྩོམ་ཆོས་ཕྲན་ཚེགས་འདི་རྣམས་འདྲི་རྒྱུ་འོང་བའི་མཚན་ལྟས་སུ་ཡིན་ནམ་སྙམ་པ་བྱུང༌། རིག་བྱེད་པའི་གཏམ་རྒྱུད་སྙན་པོ་དེ་རྣམས་རྨི་ལམ་དུ་གསལ་པོ་འདྲ་ཞིག་ཡོད་ཀྱང་གཉིད་སད་པ་ན་ཅི་ཡང་མི་དྲན་པར་བརྗེད་ངས་ཀྱི་དབང་དུ་སོང་ངོ༌། །
མཁན་ཆེན་ཉིད་ནས་ཀྱང་སྔར་ངོར་དུ་བཞུགས་སྐབས་ནས་སྙན་ངག་གི་དོན་རྒྱན་སོ་ལྔའི་དབུ་ནས་ཅུང་ཟད་གཟིགས་པ་དེའི་འཕྲོ་ནས། རང་བཞིན་བརྗོད་པ་དང་དཔེ་རྒྱན་དང་གཟུགས་ཅན་གྱི་སྐོར་སོགས་མཁོ་ཆེ་བ་འགའ་རེ་ནས་ཐོར་ཙམ་རེའི་ངག་ཁྲིད་འབུལ་བའི་ཚུལ་ཡང་བྱས། སྐབས་དེར་འཇམ་པའི་དབྱངས་སངས་རྒྱས་དཔལ་བཟང་པ་དེ་ཉིད་ཀྱང་ཕན་བདེ་གླིང་བླ་བྲང་དུ་བྱོན་ནས་ཡུན་རིང་ཙམ་བཞུགས་པ་གནང་སོང་བ་དེའི་ཚེའང་སྔར་གྱི་སྙན་དངགས་དོན་རྒྱན་གྱི་འཕྲོ་ལུས་པ་ནས་རྩོམ་རྒྱུག་གནང་བའི་དོགས་དཔྱོད་ཀྱི་ཞབས་ཕྱི་ཞུས་པར་ད་དུང་ཡང་སྨད་ནས་ཅུང་ཟད་མ་རྫོགས་ལུས་པ་དང༌། ལམ་འབྲས་ལུགས་ཀྱི་ལུས་སྦྱོང་རྒྱས་བསྡུས་དང་ཕྲིན་ལས་སོ་གཉིས་ཀྱི་འཁྲུལ་འཁོར་རྣམས་ཀྱང་གཟིགས་པའི་ཐུགས་རྩོལ་མཛད་པ་བཞིན་འབུལ་བའི་ཚུལ་བྱས། རྗེ་བཙུན་འཇམ་པའི་དབྱངས་དེ་ཉིད་ཀྱི་དྲུང་ནས་གསང་བ་འདུས་པ་འཕགས་པའི་ལུགས་མི་བསྐྱོད་རྡོ་རྗེའི་དབང་དང་བེག་ཙེ་ལྕམ་དྲལ་རྗེས་གནང་དང༌། ཀྱེ་རྡོ་རྗེའི་གཙོ་ཆེའི་ཆོས་སྣ་སུམ་ཅུའི་ལུགས་སོགས་ནོས་ཚུལ་འགའ་རེ་དང་རྡོ་རྗེ་འཆང་རོང་པོ་སངས་རྒྱས་བསྟན་པ་ནས་ཀྱེ་རྡོ་རྗེའི་རྒྱུ་དབང་ཐོབ། སླར་ཡང་རྗེ་བཙུན་དེ་ཉིད་འཁོར་ལོ་མདོའི་ཕོ་བྲང་དུ་ཕེབས་པ་དང༌། ང་རང་ལྡན་ཡུལ་དུ་ཆོས་འཁོར་དབོན་གྱི་བློན་པོ་ཇའི་སང་དབོན་པོ་ཞེས་བྱ་བས་རྫོགས་པའི་སངས་རྒྱས་ཀྱི་སྔོན་གྱི་སྐྱེས་རབས་བརྒྱ་རྩ་མཛད་པ་བཅུ་གཉིས་བཅས་པའི་ཐང་ཀ་དགུ་ཙམ་ང་རང་གི་ལག་བསྟར་བྱས་པ་ཞིག་བྲི་རོགས་དགོས་ཞེས་བྱུང་བར་ཁས་བཙན་ཆེ་བའི་དབང་དུ་སོང་བས་མི་བྲི་དབང་མེད་བྱས་འདུག་པ་དེ་དབྱར་ངོ་དེར་བྲི་བའི་ཆེད་དུ་འགྲོ་བའི་ལམ་ཞོར་ལ་འཁོར་ལོ་མདོར་ཞག་ཉི་ཤུ་སྐོར་ཙམ་བསྡད་ནས། སྙན་དངགས་དོན་རྒྱན་གྱི་འཕྲོ་དང་སྒྲ་རྒྱན་སོགས་ཀྱི་ཁྲིད་རྫོགས་པར་ཕུལ། བྲག་རྫོང་གི་རྗེས་གནང་ཕྱི་ཁྲིད་ཤིན་ཏུ་རྒྱས་པ།
ནང་ཁྲིད་དྲག་པོ་སྔགས་རྒོད། གསང་ཁྲིད་སེམས་ཉིད་ཡེ་ཤེས་ཀྱི་རྩལ་འདོན་བཅས་པའི་ཉམས་ཁྲིད་རྒྱས་པ་དང༌། ཀྱེ་རྡོ་རྗེའི་གཙོ་ཆེའི་ཆོས་སྣ་སུམ་ཅུའི་གླེགས་བམ་དང༌། མགོན་དཀར་དང་དུར་ཁྲོད་བདག་པོའི་སྒྲུབ་སྐོར་དང༌། དབྱུ་གུ་སྤུན་གསུམ་གྱི་སྒྲུབ་སྐོར་གྱི་ལུང་སོགས་ཐོབ་པ་དང༌། གཞན་ཡང་རྡོ་རྗེ་འཇིགས་བྱེད་དྲུག་ཅུ་པ་དང་མགོན་པོ་ཆེ་ཆུང་དུ་གྲགས་པའི་བསྐང་གསོའི་དབྱངས་དང་རོལ་མོ་རྣམས་རང་གིས་བསླབ་སྦྱོང་དགོས་པ་རྣམས་ཀྱང་དེ་ཉིད་ཀྱི་ཞལ་སྔ་ནས་བསླབ་སྦྱངས་བྱས། དེར་ཡོད་སྐབས་སྡེ་དགེའི་དགོན་ཆེན་ནས་བཀའ་འགྱུར་རོ་ཅོག་གི་ཞུས་དག་པ་བླ་མ་ཀརྨྨ་དཔལ་གྲུབ་པས། མཁན་པོ་རྡོ་རྗེ་འཆང་བཀྲ་ཤིས་ལྷུན་གྲུབ་པའི་སྐུ་བསྟོད་རྗེ་རང་གིས་མཛད་པ་དེ་ང་ལ་བསྐུར་ནས་ཚིགས་བཅད་ཤླཽ་ཀ་ལྔ་པོ་འདི་ལ་སྐད་གཉིས་ཤན་སྦྱར་སྡེབ་སྦྱོར་དང་བཅས་བསྒྲིགས་ནས་བསྐུར་ཅིག་ཅེས་སྡེ་དགེའི་མདུན་ཆེན་ནས་བཀའ་གསུང་ཕེབས་པས་འཕྲལ་དུ་བསྒྱུར་ལ་བསྐུར་ཐོང་ཞེས་བྱ་མ་རྟ་བཅས་མངགས་བྱུང་བའི་ངོར། ཇི་ལྟར་ཕེབས་དོན་གྱི་བསྟོད་པ་དེ་ལ་སྐད་གཉིས་ཤན་སྦྱར་བྱས་པ་ད་ལྟར་པར་དུ་བཀོད་པ་འདི་ཀོ་བསྒྲིགས་ནས་ཕུལ་བར་ཐུགས་ཀྱི་དཀྱིལ་འཁོར་དགྱེས་སམ་མ་ཡིན་ཅིར་གྱུར་ནི་མ་འཚལ་ཏོ། ། དེ་ནས་རིམ་གྱིས་རང་ཡུལ་དུ་བཏེག་ནས་སྡུམ་པར་ཕྱིན་ཏོ། །
མི་རིང་བར་འཇམ་དབྱངས་སངས་རྒྱས་དཔལ་བཟང་པ་ཉིད་ཀྱང་དེར་བྱོན་ནས་ངན་སོང་ཐམས་ཅད་སྦྱོང་བའི་རྒྱུད་ནས་བསྟན་པའི་དཀྱིལ་འཁོར་བཅུ་གཉིས་རས་བྲིས་ལ་བརྟེན་པའི་དབང་རྣམས་གྲྭ་རིགས་སྦྱིན་པའི་བདག་པོར་བཅས་ལ་ཉེར་ལྔའི་ཚན་པ་གཉིས་བསྟར་བ་དེའི་ཚེ་ཁོ་བོས་ཀྱང་ལེགས་པར་མཉན་ཏེ། ལོ་དེའི་དབྱར་ངོར་སྟོན་པའི་སྐྱེས་རབས་བརྒྱ་རྩ་ཐང་སྐུ་རྣམས་བྲིས་ཟིན་པར་བྱས་ནས་སྦྱིན་བདག་ལ་ཕུལ་ལོ། ། དགུན་ངོ་དེར་བསྙེན་མཚམས་ཤིག་ལ་བསྡད། དཔྱིད་ཀར་མཁན་ཆེན་རྡོ་རྗེ་འཆང་གི་བཀའ་འཕྲན་ཐོགས་པའི་འབོད་པར་བང་མིས་སླེབས་པ་དང་ལྷན་ཅིག་ཏུ་མཁན་ཆེན་པའི་སྐུ་རྩར་དོང་སྟེ་ཕྱིན་ནས་བསྡད། དེར་གང་འཚམ་བགྱི་བར་འོས་པའི་ཞབས་ཕྱི་རྣམས་སྔ་མཁོ་བཞིན་དང༌། མཁན་ཆེན་པའི་གསུང་འབུམ་ཐོར་བུ་འགའ་རེའི་ཞུ་དག་བགྱིས། ཕྱག་མཛོད་དམ་ཆོས་ཅན་དབུས་གཙང་ཕྱོགས་ཀྱི་ཡོན་གནས་དམ་པ་རྣམས་སུ་འབུལ་སྐྱེལ་བརྫང་བའི་དུས་ཀྱི་མཆོད་རྫས་གོས་ཡོལ་དང་བླ་རེ་དང༌། གོས་འཕན་དང་སྙན་དར་གྱི་རིགས་ཇི་སྙེད་མཆིས་པ་རྣམས་ལ་ཡན་ལག་བདུན་པ་དང༌། འདོད་གསོལ་ཞལ་བྱང་དུ་བཅས་པ་འདྲི་དགོས་པ་རྣམས་དང༌། གདན་ས་གོང་དང་གཞུང་ས་ཆེན་པོ་རྩེ་ཤོད་དང༌།
རྒྱལ་མཚན་མཐོན་པོ་དང༌། ངོར་བླ་བྲང་ཁག་རྣམས་སུ་དབུལ་རྒྱུའི་ཞུ་ཡིག་གི་རིགས་རྣམས་བྲིས་སོ། ། སྟོན་མཇུག་དེར་རང་ཉིད་ལྷག་པའི་ལྷ་ཀྱེ་རྡོ་རྗེའི་གཞིའི་བསྙེན་པ་བྱ་བའི་ཕྱིར། སླར་ཡང་མཁན་པོ་ཆེན་པོ་རྡོ་རྗེ་འཆང་བ་ཉིད་དང༌། སངས་རྒྱས་དཔལ་བཟང་སྟེ་མཁན་སློབ་གཉིས་ཀ་ནས་ལམ་དབང་དང༌། ལམ་འབྲས་མགོན་རྐྱང་གི་རྗེས་སུ་གནང་བ་དང་བཅས་པའི་ཞུ་དགོས་དང་དོགས་དཔྱད་དགོས་པ་རྣམས་ཞུས་གྲུབ་ནས་རང་གནས་ས་དཀར་དགོན་དུ་འོངས་པ་ན། སྒ་ཐག་ལུང་དུ་ཀླུ་སྡིངས་བླ་བྲང་པའི་འབུལ་སྡུད་པར་ཕན་ཁང་དབོན་པོ་དཔལ་ལྡན་ཆོས་སྐྱོང་པས་བཞུགས་ཡོད་པ་ཉིད། སྐབས་དེར་ཆོས་གྲྭ་བཙུགས་ནས་བཞུགས་པ་དང་མཇལ་ཞིང༌། གཞི་བསྙེན་མཚམས་ཀྱི་སྔོན་འགྲོ་གཏོར་མ་བཏང་བ་དང༌། ཐེ་ཚོམ་དོགས་གནས་ལངས་པ་རྣམས་དེར་ཡང་དཔྱད་ནས་བཅད་རྒྱར་ཞུགས་པས།
ཟླ་བ་བདུན་གྱི་ནང་དུ་སྔགས་གྲངས་ཐེམས་པ་ཞི་བའི་སྦྱིན་སྲེག་ཉིན་གསུམ་པ་ཞིག་བཅས་གྲུབ་པར་བྱས། དེའི་སྔོན་ཞིག་ཏུ་ཆོས་འཁོར་བའི་དཔོན་བསྟན་འཛིན་གྱིས་དགེ་སློང་དཀར་སྡོག་ཅེས་པ་གཉེར་པ་ཆོས་སྐྱོང་བློ་གྲོས་པའི་གཉེན་ཚན་དང་མགོ་གཏད་བྱས་པ་གཉིས་ཀ་ཡིན་པ་ཞིག་བསད་པའི་རྩོད་གཞི་བྱུང་བས། ས་དཀར་ཕོ་བྲང་ནང་ནས་ས་སྐྱ་པ་འཇམ་དབྱངས་ཀུན་དགའ་བློ་གྲོས་པའི་སྐུ་གདུང་གསེར་ཟངས་ཀྱི་མཆོད་རྟེན་ཕལ་ཐོག་གཅིག་ལྷག་ཙམ་ཡོད་པ། གང་དེ་བཞུགས་སུ་གསོལ་བའི་ལྷ་ཁང་དང་བཅས་ཆོས་སྐྱོང་བློ་གྲོས་པར་འབུལ་དགོས་པར་སྡེ་དགེ་ས་སྐྱོང་ཆེན་པོའི་བཀའ་ཁྲིམས་ཀྱིས་བཅད་པ་ན། གསེར་གྱི་མཆོད་སྡོང་གི་ནང་རྟེན་ཆོས་ཀྱི་སྐུའི་རིང་བསྲེལ་གསར་བསྒྲིགས་དང༌། སྔར་ཡོད་པ་མི་སྲུན་གྱིས་དབྲོག་པ་བཅས་ཚུར་བསྡུས་ནས་གསར་དུ་ཕུལ་བར་མཛད་དེ། ལྷ་ཁང་མཆོད་སྡོང་དང་བཅས་པའི་རབ་གནས་ཆོ་ག་རག་ཆུའི་ས་སྐྱའི་འབུལ་སྡུད་བླ་མ་སློབ་དཔོན་དུ་བཞུགས་པའི་འདུས་ཚོགས་རགས་བཏུས་ཀྱིས་རབ་ཏུ་གནས་པའི་ཆོ་ག་ཉིན་གསུམ་པ་ཞིག་མཛད་པའི་གྲལ་དུ་ཕྱིན། གང་གི་ཚེ་སྡེ་དགེའི་མཁན་ཆེན་རྡོ་རྗེ་འཆང་བའི་སྐུ་རྩར་བཅར་སྡོད་དགོས་པའི་བསུ་རྟ་བཅས་བསྐུར་ནས་འཕྲལ་དུ་འོང་དགོས་པའི་བཀའ་ལུང་གིས་ཉེ་བར་སོན་པ་བཞིན། གཉེར་པ་བློ་གྲོས་པ་དང་བསྡོངས་ནས་མཁར་གསུམ་མདོར་བརྒྱུད་ནས་རིམ་གྱིས་སྐྱབས་མཆོག་དམ་པའི་ཞབས་ཀྱི་ཆུ་སྐྱེས་ལ་བསྙེན་ཏེ་གང་འཚམ་གྱི་ཞབས་ཕྱི་རྣམས་སྔ་མཁོ་བཞིན་བསྒྲུབས། དེའི་དུས་སུའང་འཇམ་དབྱངས་སངས་རྒྱས་དཔལ་བཟང་པས་ཕན་བདེ་གླིང་བླ་བྲང་དུ་བྱོན་ནས་མཁན་ཆེན་རྡོ་རྗེ་འཆང་བ་ཉིད་ནས་རྡོ་རྗེ་འཇིགས་བྱེད་རོ་ལངས་བརྒྱད་ཀྱིས་བསྐོར་བ།
གཤིན་རྗེའི་གཤེད་དམར་པོ་ལྷ་ལྔ་གསང་འདུས་པ་ཡེ་ཤེས་ཞབས་པའི་ལུགས་ཀྱི་དབང་བསྐུར་དང༌། གསེར་ཆོས་དམར་མོ་སྐོར་གསུམ་དང་དམར་ཆུང་མ་སྐོར་གསུམ་གྱི་བྱིན་རླབས། མགོན་པོ་ཕྱག་བཞི་པ་ལྷ་མངས་རྣམས་ཀྱི་རྗེས་སུ་གནང་བ་དང༌། རྒྱལ་བའི་སྲས་པོ་ཐོགས་མེད་བཟང་པོ་པའི་བཀའ་འབུམ་ཐོར་བུ། རྗེ་བཙུན་ཀུན་དགའ་གྲོལ་མཆོག་པས་བསྒྲིགས་པའི་གདམས་ངག་གི་ཁྲིད་བརྒྱ་རྩ་བརྒྱད་པ་རྣམས་ཀྱི་བཀླག་ལུང་དང༌། གཞན་ཡང་མཁས་བཙུན་བཟང་པོའི་ཡོན་ཏན་རིན་ཆེན་འབྱུང་གནས་ཆེན་པོར་དབང་བསྒྱུར་ཞིང༌། རྨད་བྱུང་མཁས་པའི་ཕྲིན་ལས་དག་བྱེད་ཀྱི་རྒྱུན་ཆེན་ཕྱོགས་བརྒྱར་འབེབས་པས་ཟླ་བྲལ་བསྟན་པའི་སྲོག་འཚོར་བྱེད་པའི་རྡོ་རྗེ་འཛིན་པའི་ཆུ་བདག་གི་དབང་ཕྱུག་རྗེ་བཀྲ་ཤིས་བཟང་པོ་པ་ནས། འཁོར་ལོ་བདེ་མཆོག་གྲུབ་ཆེན་ནག་པོ་པའི་ལུགས་དང༌། བོང་ཞལ་ཅན་གྱི་དབང་བསྐུར་གསན་པ་རྣམས་དང༌། གནས་སྐབས་གཞན་དག་ཏུའང་འདྲེན་མཆོག་མཁས་བཙུན་བཟང་པོ་དེ་ཉིད་ལས།
དཔལ་ཀྱེ་རྡོ་རྗེ་རྒྱུ་དུས་དང་ལམ་དུས་ཀྱི་དབང་གཉིས། བདེ་མཆོག་མཁའ་འགྲོ་རྒྱ་མཚོ་ལྷ་ཉིས་སྟོང་ལྔ་བརྒྱའི་དཀྱིལ་འཁོར་དུ་དབང་བསྐུར་བ། གཤིན་རྗེའི་དགྲ་ནག་པོ་ལྷ་བཅུ་གསུམ་པའི་དབང༌། གཤིན་རྗེ་གཤེད་དམར་པོ་ལྷ་ལྔའི་དབང་དང༌། སྤྲོས་མེད་ཀྱི་ཁྲིད་ངེས་དོན་རྡོ་རྗེའི་ཐེམ་སྐས་ཀྱི་སྟེང་ནས་ཉམས་ཁྲིད་སྩལ་བ། རྒྱབ་བརྟེན་ལུང་གི་སྐོར་འགའ་རེ་དང་བཅས་པ། ཇོ་བོ་རྗེའི་ལུགས་ཀྱི་གསང་བ་འདུས་པ་སྤྱན་རས་གཟིགས་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ། གུར་གྱི་མགོན་པོ་ལྷ་བཅུ་གཉིས་པའི་རྗེས་གནང་ངོར་ལུགས་དང༌། དཔལ་མགོན་ཞལ་བཞི་པའི་དཀར་པོ་ཚེ་འཕེལ། སེར་པོ་རྒྱས་བྱེད།
དམར་པོ་དབང་སྡུད། སྔོན་པོ་བགེགས་འཇོམས་ཏེ་བཞི་དང༌། གཉེན་སྒྲོལ་ཡན་ལག་དྲུག་པ་དང༌། གྲྭ་པ་མངོན་ཤེས་པའི་ལུགས་ཀྱི་ཛམྦྷ་ལ་དམར་པོ་དང༌། དབྱངས་ཅན་མ་དཀར་མོ་རྣམས་ཀྱི་རྗེས་སུ་གནང་བ་དང༌། གྲུབ་ཐོབ་ཐང་སྟོང་རྒྱལ་པོའི་ལུགས་ཀྱི་ཚེ་སྒྲུབ་འཆི་མེད་དཔལ་སྟེར་གྱི་ཚེ་དབང༌། དབུ་མ་ལུགས་ཀྱི་སེམས་བསྐྱེད་ཆེན་པོའི་བྱང་ཆུབ་སེམས་དཔའི་སྡོམ་པ་ལེགས་པར་ཕོག་ནས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་ལུང་དང༌། དགྲ་བཅོམ་པ་བློ་གྲོས་དཔལ་གྱི་ལོ་རྒྱུས་ཅན་གྱི་སྒྲ་མི་སྙན་གྱི་རང་གཟུངས་དང༌། ཚེ་སྒྲུབ་ཟབ་མོ་ས་སྐྱ་པའི་གདམས་པ་ངག་དབང་ཀུན་དགའ་རིན་ཆེན་གྱིས་གྲུབ་རྒྱལ་གླིང་པ་ས་རྒྱལ་གྱི་ཐུགས་དམ་དུ་གནང་བ་རྣམས་ཀྱི་ལུང་རྣམས་ཐོབ་བོ། ། གཞན་ཡང་རྒྱལ་བའི་བཀའ་ལུང་རིན་པོ་ཆེ་དང་དགོངས་འགྲེལ་བསྟན་བཅོས་ཚོགས་ཀྱི་ཐོས་པ་རྒྱ་མཚོའི་ཕ་རོལ་ཏུ་སོན་ཅིང༌།
མཁས་བཙུན་གྲུབ་པའི་རྣལ་འབྱོར་གྱི་དབང་ཕྱུག་ཆེན་པོ་རྗེ་ནམ་མཁའ་དཔལ་བཟང་པ་ནས། དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་རིན་པོ་ཆེ་པོ་ཏི་བཅུ་དྲུག་གི་ལུང་རྣམས་ཕན་བདེ་གླིང་བླ་བྲང་དུ་བཞུགས་ནས་སྩལ་བ་རྣམས་ཀྱང་ཚང་བར་ལེགས་པར་ཐོབ། རྡོ་རྗེ་སློབ་དཔོན་ཆེན་པོ་འདིས་ཁོ་བོ་རྗེས་སུ་བསྐྱངས་པས་དུས་གཞན་དང་གཞན་དག་གི་ཚེའང་གྲུབ་ཆེན་ལཱུ་ཧི་པའི་ལུགས་ཀྱི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་པའི་དཀྱིལ་འཁོར་ཆེན་པོར་དབང་བསྐུར་བ། སྒྲོལ་མ་བླ་མེད་ཀྱི་དཀྱིལ་འཁོར་དང༌། ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྩ་བའི་དཀྱིལ་འཁོར། ཕྱག་ན་རྡོ་རྗེ་འཆི་བདག་འཇོམས་པའི་དཀྱིལ་འཁོར། རྡོ་རྗེ་མི་འཁྲུགས་པ་ལྷ་དགུའི་དཀྱིལ་འཁོར་རྣམས་སུ་དབང་བསྐུར་བ། པུ་ཏྲ་མིང་སྲིང་དང༌། དཔལ་ལྡན་ལྷ་མོ་དམག་ཟོར་མ། བེག་ཙེ་འཁོར་མངས་རྣམས་ཀྱི་རྗེས་སུ་གནང་བ་དང༌།
གྲུབ་ཐོབ་ལུགས་ཀྱི་ཚེ་སྒྲུབ་འཆི་མེད་དཔལ་སྟེར་གྱི་ཚེ་དབང་རྣམས་ཐོབ། བདུད་སྡེ་འཇོམས་པའི་ཤན་པའི་སྟེང་ནས་དཔལ་མགོན་ཞལ་བཞི་པའི་གསང་ཁྲིད་དང༌། ལུང་ལ་རྗེ་བཙུན་སངས་རྒྱས་རིན་ཆེན་པའི་བཀའ་འབུམ། མཁས་གྲུབ་དཔལ་ལྡན་དོན་གྲུབ་པའི་བཀའ་འབུམ། རྡོ་རྗེ་འཇིགས་བྱེད་ཀྱི་སྒྲུབ་སྐོར་ཕྱོགས་གཅིག་ཏུ་བསྒྲིགས་པ་རྭ་པོད་དུ་གྲགས་པའི་གླེགས་བམ་གོང་མ། ནཱ་རོ་མཁའ་སྤྱོད་མའི་སྒྲུབ་སྐོར་པོ་ཏི། གནོད་སྦྱིན་བེག་ཙེ་ལྕམ་སྲིང་གི་སྒྲུབ་སྐོར་པོ་ཏི། བྷ་ཡ་ནཱ་སའི་སྦྱིན་སྲེག འཇམ་དཔལ་མཚན་བརྗོད་དང་མདོ་སྡུད་པ་ལ་སོགས་ཆོས་ཆུང་གི་ལུང་སྔར་མ་ཐོས་པ་རྣམས་ཀྱི་ལུང་གི་ཆོས་ཀྱི་བདུད་རྩི་མང་དུ་ཐོས་པའི་བཀའ་དྲིན་གཞལ་དུ་མེད་པར་ཆེ་བ་བྱུང་ངོ༌། ། དེ་དག་གི་གསིང་ནས་སྔར་བློ་འཛིན་མ་གྲུབ་པར་ངོར་པའི་རྒྱུད་གཞུང་བཞིར་གྲགས་པའི་ནང་ནས་སྡོམ་པ་གསུམ་གྱི་རབ་ཏུ་དབྱེ་བ་དང༌།
ཚུལ་དང་པོ་གསུམ་མཛེས་པའི་རྒྱན་དང༌། ལྗོན་ཤིང་མཛེས་པའི་རྒྱན་གཉིས་བློར་འཛིན་པའི་ཁུལ་བགྱིས། གང་གི་ཚེ་བདག་ཅག་གི་འདྲེན་པ་དམ་པ་འཇམ་དབྱངས་སངས་རྒྱས་དཔལ་བཟང་པའི་ཞལ་སྔ་ནས་འདི་སྐད་དུ་མཆིད་པ་ཐོས་ཏེ། ཁྱོད་ཀྱིས་རྩོམ་ཆོས་བྱས་པའི་ཡན་ལག་བདུན་པ་དང༌། འདོད་གསོལ་གྱི་རིགས་དང་ཡིག་ལན་བྲིས་པ་བླ་མ་མི་ཆེན་འགའ་ཞིག་ལ་འབུལ་རྒྱུའི་ཞུ་ཡིག་བྲིས་པ་རྣམས་དཔེ་ཆོད་བྱས་པ་ཡོད་དམ་ཞེས་ཕེབས་པར། ཅི་ཡང་བྲིས་པ་མེད་དོ་ཞུས་པར། དེ་ལྟའི་ལེ་ལོ་བྱེད་པ་དེ་མ་ལེགས། ད་ལྟ་ཕན་ཆད་དུ་གང་བྲིས་པ་རྣམས་དཔེ་ཆོད་ཙམ་རེ་བྱས་ནས་སླར་ཕྱོགས་གཅིག་ཏུ་བསྒྲིགས་ནས་བཞག་ན། མ་འོངས་པའི་དུས་ནའང༌། ཞུ་ཡིག་ལ་སོགས་པ་ལའང་གྲོང་ཚིག་གི་བརྗོད་པ་དང་སླ་ཆོས་སུ་བྱས་པར་མི་འགྲོ་བར་སྐད་གཉིས་སྦྱར་བ་དང་སྙན་དངགས་ཀྱི་རྒྱན་ལས་དྲངས་ནས་གྲྭ་ས་ཆེན་པོའི་ཡིག་བསྐུར་ལུགས་ཀྱི་བསྟན་པའི་སྲོལ་རྒྱུན་བཟང་པོ་མི་ནུབ་པར་གནས་པའི་ཆེད་དང༌།
བློ་གསལ་གཞན་དག་ལའང་ཕན་པའི་རྒྱུར་འགྲོ་བས་དེ་ལྟར་ཡིག་འཇོག་གྱིས་ཞེས་བཀས་གནང་བ་སྩལ་བ་བཅས་སྔར་བྲིས་པ་རྣམས་ནི་བསྟོད་པ་གཉིས་གསུམ་ཙམ་མིན་པ་ཉར་ཚག་མ་ཆུད་ལ། རབ་བྱུང་བཅུ་གཉིས་པའི་ས་ལུག་གི་བགྲང་གཞི་ཤར་བ་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པ་སྐུ་གཤེགས་རྗེས་ཀྱི་ཚུན་ནས་ཞུ་ཡིག་ཚིག་ལྷུག་པ་བསྒྲིགས་ལེགས་བྱས་པ་རྣམས་ཀྱང་དགོས་པ་ཆུང་བར་བསམས་ནས་མ་བྲིས་པ་དང༌། ཚིགས་སུ་བཅད་པའང་སྔ་མགྱོགས་སུ་བཏང་དགོས་པ་རྣམས་དང༌། འདྲི་བར་མི་འོས་པའི་རིགས་འགའ་ནི་མ་བྲིས་ཀྱང་དེ་དག་མ་ཡིན་པའི་ཐུན་མོང་དུ་འདྲི་བར་འོས་པའི་རིགས་དང་དོན་གཉེར་དག་གི་ངོར། འདོན་ཆོག་པ་རྣམས་ཀྱིས་ལག་ཏུ་མི་ལོངས་པའི་རིགས་ཀྱི་གསལ་བྱེད་དང༌། གདོན་བྱ་རྒྱས་བསྡུས་བར་མའི་རྣམ་པར་གཞག་པའི་གསལ་བྱེད་དགོས་པའི་རིགས་དང༌། བསྔགས་འོས་རྣམས་ལ་བསྟོད་པ་དང༌། གསོལ་མཆོད་ལ་སོགས་པའི་ཆོ་ག་གསར་བསྐྲུན་བྱས་པ་ཉུང་ཤས་བྱུང་བ་འགའ་རེ་རྣམས། རང་དང་རང་གི་ཉེ་བར་གནས་པ་དགེ་སློང་ཀུན་དགའ་བསམ་གཏན་དང༌། ལྷུན་གྲུབ་ཕུན་ཚོགས་གཉིས་ཀྱིས་རང་གིས་བྲིས་པ་གཞན་འདྲིར་བཅུག་ནས་བསགས་པའི་ཁུལ་བྱས་པ་རྣམས་ད་ལྟར་གླེགས་བམ་དུ་བསྒྲིགས་པ་འདི་དག་ལགས་སོ། །
སླར་ཡང་མི་རིང་བར་མཁན་ཆེན་པའི་བཀས། ས་དཀར་དགོན་དུ་གསང་བ་འདུས་པ་འཇམ་པའི་རྡོ་རྗེ་དང༌། བདེ་མཆོག་ནག་པོ་ལུགས་གཉིས་ཀྱི་སྒྲུབ་མཆོད་ཅིག་གསར་འཛུགས་བྱེད་པ་བྱུང་ན་བྱིན་རླབས་ཕན་ཡོན་ཆེ་ཞིང་གྲྭ་སའི་སློབ་གཉེར་འཕེལ་བའི་རྒྱུར་འགྲོ་བས། འདི་ནས་ཀྱང་ཞལ་གསོས་སོགས་ཀྱི་ཕན་འདོགས་བགྱིད་པར་བཀའ་ཕེབས་པར། དེ་ལྟར་དུ་བགྱིར་བཏུབ་པ་དཔལ་བཟང་པ་དང་ངེད་གཉིས་ཆར་གྱིས་གསོལ་བས། དེ་དག་གི་དབང་བསྐུར་མཛད་པར་འཇམ་དབྱངས་སངས་རྒྱས་དཔལ་བཟང་པ་ཉིད་བརྫང་བ་དང་མཉམ་དུ་བདག་གིས་ཀྱང་ཕ་ཡུལ་དུ་སོང༌། དེར་ཤ་ཉེ་དགེ་སློང་བསོད་ནམས་བྱམས་པ་ཅན་འབམ་ནད་ཚབས་ཅན་གྱིས་ཟིན་པར། རྐྱེན་སེལ་དང་གསོ་དཔྱད་ཀྱིས་མ་འཚོས་པར་སྔ་ལམ་དུ་ཡོལ། འཇམ་དབྱངས་སངས་རྒྱས་དཔལ་བཟང་པ་ཉིད་ནས་རྣམ་ཤེས་གནས་སྤོར་གྱི་གདམས་པ་འབོགས་པ་དང༌། བཅོམ་ལྡན་འདས་ཀུན་རིག་དཀྱིལ་འཁོར་དུ་དབང་བསྐུར་དང༌།
ཕུང་པོ་སྲེག་བླུགས་དང༌། རུས་བུ་སྦྱོང་བ། སཱཙྪའི་ཆོ་གར་བཅས་པའི་སྡིག་སྦྱོང་རྣམས་ཡང་དག་པར་སྩལ་བའི་བྱིན་རླབས་ཀྱིས། དུས་འདས་ཉིད་སྡིག་སྒྲིབ་ཇི་ལྟར་ཆེ་ནའང་ངན་འགྲོའི་སྐྱེ་སྒོ་ཁེགས་ཙམ་འབྱུང་སྙམ་པའི་ངེས་ཤེས་སྐྱེ་བ་ཞིག་མཛད་སོང༌། གང་གི་ཚེ་འདྲེན་མཆོག་འཇམ་པའི་དབྱངས་དེ་ཉིད་ནས་ཁོ་བོར་བཀའ་སྩལ་ཕེབས་པར་ལམ་འབྲས་པའི་ལུགས་ཀྱི་ལུས་སྦྱོང་དང་འཁྲུལ་འཁོར་འདི་རྣམས་དེང་སང་ཤིན་ཏུ་ཉག་ཕྲ་བར་སོང་བས་ཁྱོད་ཀྱིས་འདི་རྣམས་ལ་བྱང་ཆུབ་པར་སློབ་ཅིག་ཅེས་བཀའ་སྩལ་བ་ལྟར། ཟུལ་སྒ་ལེན་སྟེང་ནས་བྱོན་པའི་བླ་མ་བསོད་ནམས་དབང་ཕྱུག་པ་དང༌། བླ་མ་བཟང་པོ་བཀྲ་ཤིས་པ། རྗེ་ཉིད་ཀྱི་སྐུ་དབོན་བླ་མ་ཚུལ་ཁྲིམས་དབང་ཕྱུག བྱང་སྒོའི་དགེ་སློང་ལ་སོགས་པ་རྡོ་རྗེ་སློབ་དཔོན་གྱི་མཚན་ཉིད་དང་ལྡན་པ་ལ། ལུས་སྦྱོང་རྒྱས་བསྡུས་འཁྲུལ་འཁོར་བཅས་པ་རྣམས་ཞིབ་པར་ཕུལ།
ས་དཀར་དགོན་གྱི་འདུས་ཚོགས་སུ་ཀུན་རིག་གི་ཆོ་ག་སྟོང་ཚར་དང༌། ཞེ་དགུའི་དགུང་ཚིགས་ཆོ་ག་བཅས་བཏང་བར་བསྙེན་བཀུར་འབུལ་ནོད་གཟབས་པར་ཕུལ། འབྲི་ཆུ་གདགས་ཀྱི་རག་ཆུ་དང་ཆོས་སྡེ་དགོན་གྱི་གྲྭ་པ་རྣམས་ཀྱིས་ཞུས་ངོར། འདྲེན་མཆོག་དམ་པ་དེ་ཉིད་ནས་ཟབ་ཆོས་ནི་གུ་ཆོས་དྲུག་གི་སྒྱུ་ལུས་དབང་ཆེན་སྔོན་དུ་བཏང་བའི་ནི་གུ་ཆོས་དྲུག་གི་ཉམས་ཁྲིད་སྩལ་བའི་དམིགས་ཁྲིད་སོ་སོའི་ཐད་ནས་དགོས་བཀའི་བྱིན་གྱིས་བརླབས་ཀྱི་རིགས་གང་དགོས་རྣམས་སྩལ་ཏེ། དེའང་ཁོག་ཕུབ་ཀྱི་ནང་ཚན་བདེ་མཆོག་ལྷ་ལྔའི་དབང་བཞི་ལུས་བསྒྲིགས་ཀྱི་བྱིན་རླབས། གྲོལ་བྱེད་ཁྲིད་ལ་མཁས་གྲུབ་རྒྱལ་མཚན་འབུམ་གྱིས་མཛད་པའི་ཁྲིད་ཡིག་དང༌། གྲུབ་ཆེན་ཐང་སྟོང་རྒྱལ་པོས་མཛད་པའི་གནད་ཡིག་སྙིང་པོ་ཀུན་འདུས་ཀྱི་སྟེང་ནས་རྩ་བ་ནི་གུ་ཆོས་དྲུག་གི་ཁྲིད། ཡལ་ག་ལམ་ཁྱེར་རྣམ་གསུམ། འབྲས་བུ་ལུས་སེམས་འཆི་མེད། སྡོང་པོ་ཕྱག་རྒྱ་ཆེན་པོ་གའུ་མའི་ཁྲིད་རྣམས་བརྒྱུད་པའི་ཕྱག་བཞེས་ཀྱིས་བརྒྱན་པ་ལེགས་པར་ཐོབ་ཅིང་ཁྲིད་གཞུང་དེ་དང་འབྲེལ་བར།
ཉོན་མོངས་པའི་རྩ་མདུད་འགྲོལ་བར་བྱེད་པ་གཏུམ་མོའི་དབང༌། ཉིན་པར་གྱི་འཁྲུལ་པ་ཟློག་པར་བྱེད་པ་སྒྱུ་ལུས་ཀྱི་དབང༌། གཉིད་ཀྱི་འཁྲུལ་པ་བཟློག་པའི་ཕྱིར་རྨི་ལམ་གྱི་དབང༌། གཏི་མུག་གི་མུན་པ་བསང་བའི་ཕྱིར་འོད་གསལ་བདེ་ཆེན་གྱི་དབང༌། བཙན་ཐབས་སུ་འཚང་རྒྱ་བའི་ཕྱིར་འཕོ་བའི་དབང༌། སྲིད་པ་བར་དོ་དག་པའི་ཕྱིར་བར་དོའི་དབང་དང་བཅས་པའི་དགོས་བཀའ་དྲུག་སྟེ་གཞུང་ཤིང་ཆེན་པོ་དང་འབྲེལ་བའི་བཀའ་བརྒྱད། ཕྱག་རྒྱ་ཆེན་པོ་གའུ་མའི་དབང༌། བླ་མ་ལམ་ཁྱེར་གྱི་དབང༌། ཡི་དམ་ལམ་ཁྱེར་གྱི་དབང༌། སྒྱུ་མ་ལམ་ཁྱེར་གྱི་དབང༌།
ལུས་སེམས་འཆི་མེད་ཀྱི་དབང་སྟེ་ཕྱག་རྒྱ་ཆེན་པོའི་བཀའ་ལྔ་དང༌། བདེ་མཆོག་ལྷ་བཞི་དྲིལ་སྒྲུབ་ཀྱི་དབང༌། བདེ་མཆོག་གསང་སྒྲུབ་ཀྱི་དབང༌། རྣམ་འཇོམས་གསང་སྒྲུབ་ཀྱི་དབང༌། ཕྱག་རྡོར་གསང་སྒྲུབ་སྐོར་ལྔ་སྩལ་བ་རྣམས་ཏེ་ལུང་གི་སྐོར་མ་གཏོགས་པ་ཕལ་ཆེར་རྫོགས་པར་ནོད། ཁོ་བོ་ཅག་གིས་གསོལ་བ་བཏབ་ངོར་ཐུགས་རྗེ་ཆེན་པོ་བོད་ཀྱི་གྲུབ་ཆེན་གཉེན་ཚེམ་བུ་པའི་ལུགས་ཀྱི་སྨར་ཁྲིད། མཁས་གྲུབ་ཆེན་པོ་སངས་རྒྱས་ཕུན་ཚོགས་པས་མཛད་པའི་ངེས་དོན་དཔྱིད་ཀྱི་ཐིག་ལེ་དང༌། སྒྲུབ་ཁང་དཔལ་ལྡན་པས་མཛད་པའི་ཁྲིད་ཡིག་སྙིང་པོ་གསལ་བ་བསྡེབས་པའི་སྒོ་ནས་ལེགས་པར་སྩལ་ཏོ། ། དེ་མཐར་ཚད་མེད་ཐུགས་རྗེའི་བདག་ཉིད་ཅན་གྱི་འཇམ་པའི་དབྱངས་དེ་ཉིད་ངུར་སྨྲིག་འཆང་བ་མཆོག་གི་སྐྱེ་བའི་ཟློས་གར་གྱིས་སླར་ཡང་རྒྱལ་བའི་བསྟན་པ་རིན་པོ་ཆེ་མཁས་པའི་བྱ་བས་བསྐྱང་བ་དང༌། འགྲོ་བ་རྒྱ་མཚོ་ལྟ་བུ་དག་མངོན་པར་མཐོ་བ་དང༌།
ངེས་པར་ལེགས་པའི་ལམ་དུ་སྨིན་པ་དང༌། གྲོལ་བར་བྱེད་པའི་ལམ་གྱི་སྣང་བྱེད་ཆེན་པོ་བཀྱེ་བའི་དགོངས་པས། དཔལ་ལྡན་ས་སྐྱ་དང༌། ངོར་ཨེ་ཝཾ་ཆོས་ལྡན་ཕྱོགས་སུ་བྱོན་ནས་བཞུགས་པར་ཐུགས་རྗེ་གཏད་ནས་དབུས་གཙང་ཕྱོགས་སུ་ཆིབས་ཀྱི་ཁ་ལོ་བསྒྱུར་བར་འགྲུ་མདའི་བར་དུ་ཕེབས་སྐྱེལ་བགྱིས། རེ་ཞིག་རང་གི་བསྟི་གནས་སུ་སོས་དལ་བསྙེན་མཚམས་སྤེལ་མར་བྱས་ནས་བསྡད་ཅིང༌། དེ་དག་གི་སྐབས་སུ་མ་ཟད་མཁན་པོ་ཆེན་པོ་རྡོ་རྗེ་འཆང་བཀྲ་ཤིས་ལྷུན་གྲུབ་པ་དེ་ཉིད་ལས་སྔར་ཡང་ལན་གཅིག་ཐོབ་ཅིང༌། ཕྱིས་སུ་སྐུ་དབོན་སངས་རྒྱས་ཡེ་ཤེས་པ་ལ་ཇོ་བོ་ཨ་ཏི་ཤའི་ལུགས་ཀྱི་སྒྲོལ་མ་ཉེར་གཅིག་དང༌། སྒྲུབ་ཐབས་བརྒྱ་རྩའི་རྗེས་སུ་གནང་བ་རྣམས་སྐུ་མཚམས་ཀྱི་འོག་ནས་མཛད་པ་རྣམས་ཀྱང༌། ངེད་གཉིས་ཁོ་ན་ལ་གནང་བའི་དུས་སུ་སྒྲུབ་ཐབས་བརྒྱ་རྩའི་རྗེས་གནང་གི་སྐབས་ཤིག་ཏུ་མཁན་ཆེན་ཐམས་ཅད་མཁྱེན་པ་དེ་ཉིད་ཀྱི་ཞལ་ནས་འདི་སྐད་ཅིག་ཏུ་མཆིད་པ་ཐོས་ཏེ། ང་ལ་མདང་རྨི་ལམ་དུ་བྲག་གི་ངོས་འདྲ་བ་ཞིག་ནས་ཆུ་འགོ་ཕྱུག་པོ་གཉིས་ཆབ་ཀྱི་སྒྲ་ཤིན་ཏུ་སྙན་པ་འབྱིན་ཅིང་ལྷུག་ལྷུག་འབབ་ཀྱིན་ཡོད་པའི་སྒང་དེ་ལ།
རིང་ཞིག་ནས་ཆུ་འགོ་གཅིག་དེ་རྦད་ཀྱིས་ཆད་དེ་ཆུ་ཐིགས་ཅུང་ཟད་རེ་མིན་པ་འབབ་རྒྱུ་མེད་པར་སོང་བ་ཞིག་རྨིས་པ་དེ་སུ་ལ་བལྟ་བ་ཡིན་ཞེས་གསུང་གིན་འདུག་པར། བདག་གིས་དེང་གི་དུས་ན་ངེད་གཉིས་ལ་རྗེས་གནང་མཛད་པའི་སྒང་དུ་སོང་བས། མནལ་ལྟས་དེ་ངེད་གཉིས་ལ་བལྟའམ་ཞུས་པས་དེ་ཡིན་དགོས་རྒྱུ་འདྲ་ཞེས་གསུང་ངོ༌། ། འོན་ཀྱང་ཆུ་འགོ་འབབ་རྒྱུན་ཆད་འགྲོ་བ་དེ་སུ་ཞིག་ལ་བལྟ་རྒྱུར་ནི་མ་ཤེས་ཤིང་དེར་ཞུ་ཡང་མ་སྤོབས་སོ། ། རྗེས་སོར་མཁན་ཆེན་རྡོ་རྗེ་འཆང་ཞིང་ཁམས་གཞན་དུ་གཤེགས་པའི་ཚུལ་བསྟན་ནས། མཁན་པོ་དཔལ་ལྡན་ཆོས་སྐྱོང་པས་འདིར་བྱོན་ནས་འཚོ་གཞེས་སུ་བཞུགས་པ་ན། ང་རང་གིས་སྔ་མཁོའི་དགོངས་འགྲེལ་རིན་པོ་ཆེའི་ཞུས་དག་རྣམས་གྲུབ་ནས། དེའི་དཀར་ཆག་རྩོམ་པའི་བར་དེར། བདག་ནད་གཞི་ཆེ་ཙམ་ཞིག་གིས་རེ་ཞིག་མནར་བར་བྱུང་བའི་རྐྱེན་སེལ་གྱི་ཆེད་དུ། སྡེ་དགེ་བླ་མ་ཆེན་པོ་ཀུན་དགའ་ཕྲིན་ལས་རྒྱ་མཚོའི་སྡེས་པར་ཁང་ནས་བཏང་སྒོ་སྤོམ་ཆེན་མཛད་པ་དང༌།
རང་གི་ལུས་ཆས་དང་བདོག་པ་ཐམས་ཅད་སྤོང་དག་ཏུ་བཅས་ཏེ་རིང་འཚོ་བསྒྲུབ་དགོས་བྱུང་བའི་སྐབས་དེར། སྔར་མཁན་ཆེན་ཐམས་ཅད་མཁྱེན་པ་བཀྲ་ཤིས་ལྷུན་གྲུབ་པའི་མནལ་ལམ་དེ་ང་རང་ལ་གེགས་ཆག་ཆེ་བ་ཡོད་པར་བལྟ་རྒྱུ་ཡིན་ནམ་སྙམ་པ་བྱུང་མོད། ཕྱིས་སུ་བརྟགས་པ་ན་ངེས་པར་འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས་པར་བལྟས་སོང་སྟེ། ཁོང་ཉིད་རྣམ་པར་དཀར་བའི་ཕྲིན་ལས་དང་གཞན་དོན་ཤིན་ཏུ་རྒྱས་པར་བཞུགས་པའི་ཁར། ངོར་དུ་མཁན་པོའི་ཁྲི་ལ་བཞུགས་ཚར་ཙམ་ན་གཟུགས་སྐུའི་བཀོད་པ་ཆོས་དབྱིངས་སུ་ཡལ་བ་བྱུང་བའི་ཕྱིར། དེ་དག་ལས་གཞན་པའི་གནས་སྐབས་རྣམས་སུའང་བསྟན་སྐྱོང་སྐྱེས་བུ་དམ་པ། གྲུབ་པའི་གཞུང་ལུགས་ཀུན་གྱི་ཐོས་པ་རྒྱ་མཚོའི་ཕ་རོལ་དུ་ལན་གཅིག་མ་ཡིན་པར་སོན་ཅིང༌། ཐོས་དོན་རྣམ་པར་དཔྱོད་ཀྱིན་བསྒོམས་པ་ལས་བྱུང་བའི་ཤེས་རབ་ཀྱི་འདྲེན་བྱེད་རྣམ་པར་གསལ་བས། དམ་པའི་ཆོས་དང་ཆོས་མ་ཡིན་པའི་ཆུ་གཏེར་ཆེན་པོའི་མཚན་མ་དཔྱད་པ་ལ་ཤིན་ཏུ་སྒྲིན་པས། གང་ལ་གང་འཚམ་སྣ་ཚོགས་ཐབས་ལ་མཁས་པའི་གྲུ་གཟིངས་ཆེན་པོ་བསྐྱོད་འགྲོས་ཀྱི་ཚུལ་ལ་ཤིན་ཏུ་མཁས་པ།
སྡེ་སྣོད་རིན་པོ་ཆེ་རིས་གསུམ་དང་རྒྱུད་སྡེ་རིན་པོ་ཆེ་རིས་བཞིའི་རིན་ཆེན་གླིང་ཆེན་དག་ནས་བྱུང་བའི། སོ་སོར་ཐར་པའི་སྡོམ་པ། བྱང་ཆུབ་སེམས་དཔའི་སྡོམ་པ། རིག་པ་འཛིན་པ་སྔགས་ཀྱི་སྡོམ་པ་སྟེ་བསྟན་པའི་སྙིང་པོ་གསུམ་དང་རྗེས་སུ་འབྲེལ་བའི་ཡིད་བཞིན་ནོར་བུ་རིན་པོ་ཆེའི་ཁུར་ཆེན་ཅི་ཡང་བཞེས་ནས། མཐའ་ཡས་གདུལ་བྱའི་མོས་བློ་དག་དང་རྗེས་སུ་འཚམ་པའི་དཔལ་འབྱོར་འདོད་དགུའི་དགའ་སྟོན་འཛད་པ་མེད་པའི་གྲུ་ཆར་གྱི་རྒྱུན་ཆེན་པོ་བསྙིལ་ནས་གནས་སྐབས་དང་མཐར་ཐུག་གི་དོན་གྱི་མངོན་པར་འདོད་པའི་ཤིང་རྟ་ཇི་སྙེད་པ་རྣམས་ཕྱུར་བུར་འགེངས་པར་བརྩོན་པའི་ཆོས་ཚུལ་རབ་འབྱམས་འདོམས་པའི་མཆོག་གི་དེད་དཔོན་གང་དག་ཁོ་བོ་ཅག་གི་སྐལ་བས་ཐོབ་པ་རྣམས་ཀྱི་ཞབས་ཀྱི་མཚོ་སྐྱེས་དྲི་བྲལ་ཡན་ལག་མཆོག་གིས་བསྟེན་ཏེ། སྐུ་གསུང་ཐུགས་ཀྱི་དགེ་བ་རྨད་བྱུང་ལྷག་པའི་ལྷའི་གསང་བ་གསུམ་གྱི་ཏིང་ངེ་འཛིན་ལས་གཞར་ཡང་མ་གཡོས་པར། གང་དག་གདུལ་བྱར་གྱུར་པའི་སེམས་ཅན་སུ་ཞིག་གི་མི་ཤེས་པའི་འཐིབས་བུ་བསལ་བར་བགྱི། སུ་ཞིག་གི་མངོན་འདོད་ཀྱི་ཆུ་གཏེར་གཡོ་བ་སྐེམས་པར་བགྱི། སུ་ཞིག་གི་ཞེ་སྡང་མེ་དཔུང་འབར་བ་གཞིལ་བར་བགྱི། སུ་ཞིག་སྲིད་པའི་སྡུག་བསྔལ་གྱི་རྒྱ་མཚོ་ལས་གདོན་པར་བགྱི།
སུ་ཞིག་མི་གནས་པའི་མྱ་ངན་ལས་འདས་པའི་བདེ་བ་ལ་དགོད་པར་བགྱི་སྙམ་པའི་དམིགས་པ་མེད་པའི་བྱམས་བརྩེ་བྱང་ཆུབ་སེམས་ཀྱི་དག་བྱེད་ཀྱི་ཕུང་པོས་ཡང་ཡང་བཀྲུས་པ་སྙམ་བགྱིད་པའི་ཞལ་གྱི་དཀྱིལ་འཁོར་རྒྱས་པ་ལས། འཛུམ་སྒྲོས་ཨུཏྤལ་དམར་པོ་རྣམ་པར་བཞད་པའི་འདབ་མ་རྐང་དྲུག་འཕུར་ལྡིང་བསྐྱོད་པའི་གཤོག་སྒྲས་བསྣུན་པ་ལྟར་མཛེས་པར་གཡོ་བའི་གསིང་ནས། བཅུ་ཕྲག་བཞི་ལྡན་གྱི་ཐགས་བཟངས་ཚེམས་དཀར་མུ་ཏིག་དཀར་པོའི་འོད་ཟེར་རིང་དུ་སྤྲོ་བ། གང་གི་ཁྲོད་ནས་སྲབ་འཇམ་ཆུ་སྐྱེས་གཞོན་ནུའི་འདབ་མཉེན་ལ་ཅོ་འདྲིར་བཟོད་པའི་རོ་འཛིན་གྱི་དབང་པོ་རྣམ་གསལ་གློག་འགྱུ་སྟོང་གི་ཟློས་གར་གྱི་རྩེ་དགའ་ཡང་དལ་བུར་བགྱིད་པ་དང་ཆབས་ཅིག དཔལ་གྱི་མགྲིན་པ་ཤིས་པའི་དུང་དཀར་གཡས་སུ་འཁྱིལ་པའི་རི་མོ་ཅན་མངོན་པར་བཏེག་པ་ལས་ཉེ་བར་འོངས་པའི་གསུང་སྙན་ཡན་ལག་དྲུག་ཅུའི་ཡོན་ཏན་རྫོགས་པའི་རྒྱུད་ལས་ལེགས་པར་འཕོས་པ་གང་ལས། ཟབ་པ་དང་རྒྱ་ཆེ་བའི་དམ་པའི་ཆོས་ཚུལ་ཐོག་མཐའ་བར་གསུམ་དུ་ཇི་སྙེད་ཐོས་པའི་བརྒྱུད་པའི་རིམ་པ་དང་བཅས་པ་རྒྱས་པར་ནི་དམ་པའི་ཆོས་ཐོས་པའི་ཡི་གེ་དོན་གཉེར་གདེངས་ཅན་རོལ་པའི་ཆུ་གཏེར་ཞེས་བྱ་བར་བཀོད་པ་ཡིན་ལ། འདིར་ཡང་མཚན་བྱང་ཙམ་སྨོས་པའི་སྒོ་ནས་བསྡུས་ཏེ་བརྗོད་ན། དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར། ཇི་སྐད་དུ། བདག་ཅག་རྣམས་ཀྱི་སྟོན་པ་ཉི་མའི་གཉེན་གྱིས་འཕགས་པ་དགེ་བའི་རྩ་བ་ཡོངས་སུ་འཛིན་པ་བྱང་ཆུབ་སེམས་དཔའི་སྡེ་སྣོད་ལས།
དེ་ཚེ་འཇིག་རྟེན་མགོན་པོའི་སྤྲུལ་པ་སྤྲུལ། ། དེ་ཚེ་དགེ་སློང་ཀུན་དགའ་བཟང་པོ་འབྱུང༌། ། ཚུལ་ཁྲིམས་ཀྱིས་ཀྱང་ཁྱད་པར་འཕགས་གྱུར་ལ། ། ཐོས་པ་མང་ཞིང་ཕ་རོལ་ཕྱིན་པས་འཕགས། ། ཐབས་དང་ཤེས་རབ་ལ་ནི་ཤིན་ཏུ་བསླབས། ། དེ་དག་ཆོས་ཀྱི་སེམས་རྒྱུད་བརྗེད་མི་འགྱུར། ། རྟག་ཏུ་འཕགས་པ་རྣམས་དང་འགྲོགས་པར་འགྱུར། ། དཔའ་བོ་དེ་ཡི་ཡོན་ཏན་གང་ཡོད་པ། ། མང་དུ་ཐོས་ཀྱང་མཐར་ཐུག་འགྱུར་བ་མེད། ། དཔའ་བོ་ཤིན་ཏུ་གནས་པ་དེ་ཡི་མིང༌། །
དེ་ཚེ་བུད་མེད་གང་གིས་ཐོས་གྱུར་པ། ། དེ་ནི་ཕྱིན་ཆད་བུད་མེད་དངོས་མི་འགྱུར། ། དེ་ལྟར་རྩི་སྨན་འདྲ་བའི་མིང་དེས་ནི། ། མིང་གིའང་སངས་རྒྱས་མཛད་པ་བྱེད་པར་འགྱུར། ། དེ་ཚེ་ཕྱོགས་བཅུ་དག་ཏུ་བསྒྲགས་པ་ན། ། དཔའ་བོ་དེ་ཡི་མིང་ནི་སུས་ཐོས་པ། ། དེ་ཡི་མིང་གིས་ལས་ནི་དེ་བྱེད་དེ། ། བུད་མེད་གང་ཟག་ལ་ནི་རེག་མི་འགྱུར། ། གང་གིས་མཐོང་དང་བསྟི་སྟང་བྱེད་ཅི་སྨོས། ། ཞེས་སོགས་རྒྱ་ཆེར་གསུངས་པ་དང༌།
དམ་ཆོས་པདྨ་དཀར་པོ་ལས་ཀྱང༌། ངས་ནི་དགེ་སློང་དགེ་འདུན་མོས་པར་བྱས། ། ཀུན་དགའ་བཟང་པོ་ང་ཡི་ཆོས་འཛིན་པ། ། བདེ་གཤེགས་བྱེ་བ་དྲུག་ཅུ་མཆོད་བྱས་ནས། ། མ་འོངས་དུས་ཀྱི་ཚེ་ན་རྒྱལ་བར་འགྱུར། ། ཞེས་ལུང་བསྟན་པའི་བསྐལ་པ་བཟང་པོའི་རྣམ་འདྲེན་བཞི་པའི་བསྟན་པ་ལ་མཁས་པའི་བྱ་བ་འཆད་རྩོད་རྩོམ་གསུམ་གྱི་ཕྲིན་ལས་གཞལ་དུ་མེད་པས་འཇིག་རྟེན་ཁམས་ཀྱི་སྐྱེ་འགྲོ་མ་ལུས་པ་སྐལ་བ་མཆོག་གི་དཔལ་ལ་འབྱོར་བར་མཛད་པའི་དུས་ཀྱི་ཆོས་ཁྲི་པདྨ་རཱ་གའི་ཁ་དོག་ཅན་གང་ལ་ཞབས་ཀྱི་མཚོ་སྐྱེས་གང་དག་བཀོད་པ་དང་དགོད་པར་འགྱུར་བ་དང༌། ད་ལྟར་འཁོད་བཞིན་པས་མཚོན་པའི་བསྟན་འཛིན་གྱི་སྐྱེས་ཆེན་རྣམས་ལས་དམ་པའི་ཆོས་ཇི་ལྟར་ཐོས་པ་ལ། ཁྲིའི་ལས་འཛིན་བགྱིས་མཐར་ཟུར་བཞུགས་པ། དང་པོ་ནི་ཤེས་བྱ་བཅུ་ཕྲག་རིག་པའི་གཞུང་ལུགས་མཐའ་དག་མཁྱེན་ཅིང་ཆོས་སྨྲ་ཡོངས་ཀྱི་རྒྱལ་པོ་ཆེན་པོ་བྱམས་པ་བསོད་ནམས་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་པ་ལས་ལེགས་པར་བཤད་པའི་བདུད་རྩིའི་དགའ་སྟོན་བརྙེས་པའི་རྣམ་གྲངས་ནི་གོང་དུ་སྨོས་ཟིན་ལ། ཟུར་བཞུགས་པ་གཉིས་པ།
མཁས་བཙུན་གྲུབ་པ་མཆོག་གི་ཡོན་ཏན་དཔག་བསམ་གྱི་ཡོངས་འདུ་ཆེན་པོས། ཅི་འདོད་མཁས་པའི་ཕྲིན་ལས་ཀྱི་གཏོང་ཕོད་མཚུངས་ཟླ་མེད་པས། མཐའ་ཡས་གདུལ་བྱའི་མངོན་འདོད་ཀྱི་ཤིང་རྟ་ཇི་སྙེད་སྙིང་པོ་བྱང་ཆུབ་བར་དུ་བདེ་བར་འགེངས་པའི་ཐུགས་རྗེའི་གཏེར་ཆེན་འཇམ་མགོན་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པའི་བགྲོད་བྱེད་ཀྱི་ནོར་བུ་དབང་གི་རྒྱལ་པོ་ཡན་ལག་མཆོག་གི་རྒྱན་དུ་བཀོད་པ་གང་གི་ཚེ་དམ་པའི་ཆོས་ཐོས་པ་གོང་དུ་སྨོས་མ་ཐག་པ་རྣམས་དང༌། དེར་མ་ཐུས་པ་བརྒྱུད་པའི་ཁྱད་པར་ཉིས་ལྡན་གྱི་སེམས་བསྐྱེད་པ། ཟབ་མོ་བླ་མའི་རྣལ་འབྱོར་ཕྱི་ནང་གཉིས། དཔལ་རྣལ་འབྱོར་དབང་ཕྱུག་བིརྺ་པའི་བསྲུང་བ། བླ་མ་རིན་ཆེན་འབྱུང་ལྡན། བརྡ་དོན་གསལ་བ། ནཱ་རོ་མཁའ་སྤྱོད་རྣམས་ཀྱི་བྱིན་རླབས། ཀྱེ་རྡོ་རྗེའི་རྒྱུ་དུས་དང་ལམ་དུས་ཀྱི་དབང་གཉིས་དང༌།
བདག་མེད་ལྷ་མོ་བཅོ་ལྔའི་དབང་རྣམས་དང་ལམ་འབྲས་པོ་ཏི་དམར་ཆུང་གི་ལུང་བཅས་སྩལ། རྡོ་རྗེ་མི་འཁྲུགས་པ་ལྷ་དགུ། ཀུན་རིག་རྩ་བའི་དཀྱིལ་འཁོར། ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་དགུའི་དཀྱིལ་འཁོར། མགོན་པོའི་བཀའ་བབས་བཞིའི་དཀྱིལ་འཁོར་གྱི་དབང་རྣམས་བསྐུར་བ། ཇོ་བོ་རྗེ་ནས་བརྒྱུད་པའི་དམེ་བརྩེགས་ལྗང་ནག བ་རི་ནས་བརྒྱུད་པའི་དམེ་བརྩེགས་དུད་ཁ། འཇམ་དཔལ་སྨྲ་བའི་སེང་གེ་ཡབ་ཡུམ། དབྱངས་ཅན་དཀར་མོ། ནོར་རྒྱུན་མ་སེར་མོ།
སྒྲོལ་མ་དཀར་མོ་ཡིད་བཞིན་འཁོར་ལོ་ཐུན་མོང་མ་ཡིན་པ། ཕག་མོ་ཞལ་གཉིས་མ། མཻ་ཏྲི་མཁའ་སྤྱོད། རྗེ་བཙུན་མ་ཀུ་རུ་ཀུལླེ། ཀག་ཆོལ་འདོད་པའི་རྒྱལ་པོ། ཚོགས་ཀྱི་བདག་པོ་དམར་ཆེན་ཕྱག་བཅུ་གཉིས་ཏེ་དམར་པོ་སྐོར་གསུམ། ཉང་ལུགས་གུ་རུ་དྲག་དམར་རྗེས་གནང༌། རྟ་མགྲིན་ཟླ་རྒྱལ་ལུགས། གྲུབ་ཐོབ་ཐང་སྟོང་རྒྱལ་པོ་ལུགས་ཀྱི་ཚེ་དབང༌། རས་ཆུང་བའི་ལུགས་ཀྱི་ཚེ་དབང༌།
རྒོད་ལྡེམ་ལུགས་ཀྱི་ཚེ་དབང་ལྕགས་ཀྱི་སྡོང་པོ་ཅན། གུར་གྱི་མགོན་པོ་ལྕམ་དྲལ་གསུམ། ལྕམ་དྲལ་ལྷ་བརྒྱད། ལྷ་བཅུ་གཉིས་པ། མགོན་པོ་ཁྲོ་བཅུ། ཞིང་སྐྱོང་སྟོབས་འཕྲོག་དབང་པོ་བསྙེན་དུས། དམ་ཅན་ཆོས་ཀྱི་རྒྱལ་པོ་ལྷ་བཅུ་གསུམ། དཔལ་ལྡན་དམག་ཟོར་རྒྱལ་མོ། ནོར་སྐྱོང་དུར་ཁྲོད་བདག་པོ་ཡབ་ཡུམ། མགོན་པོ་ཕྱག་བཞི་ལྷ་མང༌།
ཕུར་སྲུང་དཀར་མོ་ཉི་ཟླ། བདུད་རྒྱལ་ཐོད་པའི་ཕྲེང་བ་ཅན་རྣམས་ཀྱི་རྗེས་སུ་གནང་བ་རྣམས་དང༌། གཉོས་མགོན་ཏྲག་ཤད་ལྕམ་དྲལ་གྱི་རྗེས་སུ་གནང་བ་རྣམས་ལེགས་པར་ཐོབ་བོ། ། གཉོས་མགོན་འདི་ནི་འདྲེན་མཆོག་དམ་པ་དེ་ཉིད་ལས་ཆོས་ཐོབ་པ་ཀུན་གྱི་མཐའ་མ་ཉིད་ཡིན་ནོ། ། སྨྲ་བའི་དབང་ཕྱུག་གྲུབ་པ་ཐམས་ཅད་མཁྱེན་པ་ཆེན་པོ་ཚུལ་ཁྲིམས་ལྷུན་གྲུབ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་བྱ་བ། དེའི་ཡོན་ཏན་གྱི་ཁྱད་པར་ནི། དཔེར་ན། ཆོས་མངོན་རྒྱ་མཚོའི་མཐར་སོན་མཁས་པའི་རྗེ། ། ལེགས་གསུངས་འདུལ་བ་ལྷུར་ལེན་བཙུན་པའི་མཆོག ། ཟབ་མོ་མདོ་སྡེའི་དོན་གཟིགས་བཟང་པོའི་ཕུལ། །
མ་ཕམ་ཆོས་ཀྱི་སྤྱན་ལྡན་ལ་ཕྱག་འཚལ། ། གྲུབ་པ་མཆོག་གི་རིང་ལུགས་གཟིངས་ཆེན་གྱིས། ། མཐའ་ཡས་རྒྱུད་སྡེ་རྒྱ་མཚོའི་ཕ་རོལ་སོན། ། རིམ་གཉིས་ནོར་བུའི་དཔལ་ལ་དབང་འབྱོར་བ། ། རིག་པ་འཛིན་པའི་དེད་དཔོན་ལ་ཕྱག་འཚལ། ། ཞེས་བསྔགས་པའི་མཁས་པ་དང༌། བཙུན་པ་དང་བཟང་པོ་དང་གྲུབ་པའི་ཡོན་ཏན་བསམ་གྱིས་མི་ཁྱབ་པ་མངའ་བ། གཅིག་ཏུ་སྟོབས་བཅུ་མངའ་བ་སྲས་དང་བཅས་པའི་ལུང་རྟོགས་ཀྱི་བསྟན་པ་དཔལ་ཀུན་འབྱུང་བའི་གཞི་མ་གཅིག་པུར་གྱུར་པ་གང་ལ་སྨན་འདོགས་པར་འདོད་པའི་ལྷག་བསམ་དང༌། མཐའ་མེད་པའི་སྲིད་པར་སྡུག་བསྔལ་རྒྱུ་དང་བཅས་པས་ཁོར་མོ་ཡུག་ཏུ་ཉེས་པའི་འགྲོ་བ་རྣམས་ལ་བུ་གཅིག་པ་ལྟར་བརྩེ་བའི་དབང་ཕྱུག་གང་གི་ཞབས་ཟུང་བཀྲ་ཤིས་རྟགས་ཀྱི་རེ་ཁཱས་སྒེག་ལྡན་ཉིད་རྣམ་པར་བཀོད་པའི་སྐབས་གདུལ་བྱ་མཆོག་དམན་བར་པས་བསྡུས་པ་ལ་ཟབས་ཡངས་ཆོས་ཀྱི་སྣང་བྱེད་ཆེན་པོ་སྦར་བའི་སྐབས་དེར། ཁོ་བོ་ཅག་གི་བསོད་ནམས་ཀྱི་པུཎྜ་རཱི་ཀས་ཅུང་ཟད་བཏུང་བ་ནི།
བདག་ཅག་གི་ཐོབ་ཡིག་དུ་གསལ་བཞིན་ཚིགས་གསུམ་རིམ་པར་ནོས་པའི་སྒོ་ནས་སོ་སོར་ཐར་པའི་སྡོམ་ལྡན་དུ་བསྒྲུབས་པས་དེ་བཞིན་གཤེགས་པའི་བསྟན་པ་ཐམས་ཅད་ཀྱི་གཞི་མར་སྩལ། དེ་ཉིད་ནས་བཟུང་སྟེ་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ། མདོ་སྡེ་དང་རྒྱུད་སྡེ་ཐམས་ཅད་ཀྱི་དོན་གྱི་བཅུད་ཕྱུང་བ། འཇིགས་བྲལ་རྣལ་འབྱོར་དབང་ཕྱུག་དཔལ་ལྡན་ཆོས་སྐྱོང་གི་བཞེད་གཞུང༌། མཁས་པ་རྣམས་ཀྱིས་བགྲོད་པར་བྱ་བའི་འཇུག་ངོགས། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་སྟོན་པར་བྱེད་པའི་ཏིང་ངེ་འཛིན་གྱི་རང་བཞིན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་ཉམས་ཁྲིད་ཟབ་མོ་ཟིལ་གནོན་ཞེས་པ་མེ་རྟ་ནས་ཕུར་བུ་ས་སྤྲེལ་གྱི་བགྲང་གཞི་གསུམ་དུ་ལོ་ལྟར་གྱི་དུས་ཆོས་ལན་གསུམ་རྫོགས་པར་ཐོབ་པའི་ཐོག་མར། སྣང་བ་གསུམ་གྱི་ཉམས་ཁྲིད་རྒྱས་པར་དགོངས་ཆོས་སུ་བྱས་ནས་ཞག་གྲངས་བཅོ་ལྔ་སྩལ་བ།
དེ་དག་གི་སྐབས་སུ་ཆོས་ཚན་ཐོབ་པའི་རྣམ་གྲངས་ལ། རྗེ་ངོར་ཆེན་གྱིས་མཛད་པའི་རྣམ་དག་དཀྱིལ་འཁོར་ཅན་གྱི་གསོལ་འདེབས་ནི། སྣང་གསུམ་དད་པ་བསྐྱེད་པའི་ཁྲིད་ཀྱི་སྐབས་སུ་བརྒྱུད་འདེབས་གང་རུང་ཞིག་ལུང་བྱིན་ནས་ཁ་ཏོན་བྱར་གཞུག་ཅེས་པའི་དོན་དུ་གནང༌། གང་གི་ཚེ་སྔ་ཆོས་ལ། ཨེ་ཝཾ་ཆོས་ལྡན་གྱི་གཙུག་ལག་ཁང་ཆེན་པོར་བསྒྲིགས་འདོན་དུ་ཡོད་པའི་ཆོས་སྤྱོད་པོ་ཏིའི་ལུང་ནི། དཀོན་མཆོག་གསུམ་རྗེས་སུ་དྲན་པའི་མདོ་ནས་བཟུང་སྟེ་འགྲོ་ལ་བདེ་སྐྱིད་འབྱུང་བའི་འདོད་གསོལ་གྱི་བར་ཐར་རྩེ་པཎ་ཆེན་གྱིས་བསྒྲིགས་པ་ལ། བླ་མ་ཕྱི་མ་རྣམས་ཀྱི་བསྟོད་པ་ཁ་འགེངས་དང་བཅས་པ་རྣམས་དང༌། བླ་མ་བརྒྱུད་པ་རྣམས་ཀྱི་རྣམ་པར་ཐར་པ་གྲུབ་ཆེན་བིརྺ་པ་ནས་བཟུང་སྟེ་བརྒྱུད་པའི་རྣམ་པར་ཐར་པ་ཐོར་བུ་གནས་པ་ལ། རྗེ་ས་སྐྱ་པ་ཆེན་པོ་སོགས་གོང་མ་ལྔའི་རྣམ་པར་ཐར་བ་དང༌། ཉན་ཆེན་པ་བསོད་ནམས་བརྟན་པ།
ཞང་སྟོན་དཀོན་མཆོག་དཔལ་བ། ན་བཟའ་བྲག་ཕུག་པ། རི་ཁྲོད་པ་བློ་གྲོས་བརྟན་པ། ཚོགས་སྒོམ་པ་ཀུན་དགའ་དཔལ། དཀར་པོ་གྲགས་པ་རིན་ཆེན་སེང་གེ བླ་མ་དཔལ་ལྡན་ཚུལ་ཁྲིམས་པ། གྲུབ་ཆེན་བུདྡྷ་ཤྲཱི། རྒྱལ་བ་རྡོ་རྗེ་འཆང་ཀུན་དགའ་བཟང་པོའི་རྣམ་ཐར་མུས་ཆེས་དང་གུ་གེ་པཎ་ཆེན་དང་སངས་རྒྱས་ཕུན་ཚོགས་རྣམས་ཀྱིས་མཛད་པ་དང༌། སེམས་དཔའ་ཆེན་པོ་དཀོན་མཆོག་རྒྱལ་མཚན། རྒྱལ་ཚབ་དམ་པ་ཀུན་དགའ་དབང་ཕྱུག་པ།
ཀུན་མཁྱེན་ཆེན་པོ་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། རྗེ་བཙུན་སངས་རྒྱས་རིན་ཆེན། རྒྱལ་བ་ལྷ་མཆོག་སེང་གེ ཐམས་ཅད་མཁྱེན་པ་དཀོན་མཆོག་ལྷུན་གྲུབ། འཇམ་དབྱངས་སངས་རྒྱས་སེང་གེ མཚུངས་མེད་དཀོན་མཆོག་དཔལ་ལྡན། བྱམས་པ་ཀུན་དགའ་བཀྲ་ཤིས། ཤར་པ་ཤེས་རབ་འབྱུང་གནས་ནས། མཁན་ཆེན་སངས་རྒྱས་ཕུན་ཚོགས་པའི་རྣམ་ཐར་ངེས་འབྱུང་གཏམ་གྱི་རོལ་མཚོའི་བར།
རྒྱས་པ་རྣམས་ཀྱི་ཆོས་ཚན་རྣམ་གྲངས་ནི་རང་གིས་ཆོས་ཐོས་པའི་ཡི་གེ་དོན་གཉེར་གདེངས་ཅན་རོལ་པའི་ཆུ་གཏེར་དུ་འཁོད་པ་ལྟར་དང༌། བསྡུས་པ་གདན་རབས་ནོར་བུའི་ཕྲེང་བ་མཁན་ཆེན་སངས་རྒྱས་ཕུན་ཚོགས་པས་མཛད་པ་བཅས་པའི་ལུང་རྣམས་དང༌། ཁོག་ཕུབས་ཀྱི་བཤད་པ་གསུང་ངག་བསྟན་པ་རྒྱས་པའི་ཉི་འོད་ཁ་སྐོང་ཀུན་མཁྱེན་གོ་རམས་པས་མཛད་པ་སོགས་ནས་དྲངས་ཏེ་ལེགས་པར་བཤད་པ་དང༌། སྣང་བ་གསུམ་གྱི་ཁྲིད་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྣང་གསུམ་མཛེས་རྒྱན་གྱི་སྟེང་ནས་མཛད་པ་རྫོགས་ནས་བརྒྱུད་པའི་ཁྱད་པར་གཉིས་ལྡན་གྱི་ལུགས་ཀྱི་བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་ཕོག དེའི་དགོངས་ཀ་ནས་སློབ་མ་རྗེས་འཛིན་དང༌། བསགས་སྦྱོང་གི་དམིགས་པ་རྣམས་སྩལ་ཏོ། ། དེ་ནས་མཁན་ཆེན་པ་རང་ཉིད་བསྙེན་པའི་ཁ་གསོ་ཞག་བདུན་དུ་མཛད་ནས། གསང་ཆེན་ཟབ་མོ་སྔགས་ལམ་ཐམས་ཅད་ཀྱི་རྩ་བར་གྱུར་པ་ཐབས་རྒྱུད་ཀྱི་ཐོག་མ་བཅོམ་ལྡན་འདས་ཀྱི་ཞལ་དང་འདྲ་བའི་ཆོ་གའི་གཞི་ཆེན་པོ་བརྒྱད་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ། ཀྱེ་རྡོ་རྗེ་མན་ངག་ལུགས་ཀྱི་དབང་བཞི་རྫོགས་པར་བསྐུར་བ་དང་དེའི་སྐབས་སུ་ཨཥྚའི་བཟླས་ལུང་དང་བཅས་པ་དང༌། ལམ་གྱི་དངོས་གཞིའི་ཁྲིད་དམིགས་རྒྱུད་གསུམ་མཛེས་པར་བྱེད་པའི་རྒྱན་ཇི་ལྟ་བ་བཞིན་སྨིན་རྒྱས་སུ་སྩལ་བ་ཐོབ།
ནང་བསྐྱེད་རིམ་གྱི་སྔོན་དུ་འགྲོ་བའི་རྡོ་རྗེ་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་ལམ་དུས་ཀྱི་དབང་གི་ཆུ་བོ་མ་ནུབ་པར་བསྐུར་བའི་སྐབས་ནས་ཀྱང་ཡི་གེ་བརྒྱ་པའི་བཟླས་ལུང་དང་བཅས་པ་དང༌། དབང་འབྲིང་པོ་དང་བསྡུས་པ་གཉིས་ཀྱི་ཇི་ལྟར་བླང་བའི་ཚུལ་བཅས་དང༌། ལམ་ཟབ་མོ་བླ་མའི་རྣལ་འབྱོར་གྱི་བསགས་སྦྱོང་གི་ཁྲིད་དང༌། བླ་མའི་རྣལ་འབྱོར་ཞལ་བརྒྱད་ཕྱག་བཅུ་དྲུག་པའི་བྱིན་རླབས། ཚར་གསུམ་ཁུགས་པའི་བྱིན་རླབས་དང་བཅས་པ་རྣམས་ལེགས་པར་སྩལ་ཏོ། ། དེ་དག་གི་རྒྱབ་བརྟེན་ལུང་ལ་ལམ་འབྲས་གླེགས་བམ་པོད་སེར་དམར་གཉིས་སུ་བཞུགས་པ་ལས། པོད་སེར་མར་གྲགས་པའི་ཆོས་ཀྱི་རྣམ་གྲངས་རྗེ་བཙུན་མཆོག་གིས་བསྒྲིགས་པ་འཕྱུགས་མེད་ཀྱི་རྐང་གྲངས་སུ་སྨོས་ན། རྩ་བ་རྡོ་རྗེའི་ཚིག་རྐང༌། རྣམ་འགྲེལ་གཉགས་མ། བར་སྐབས་ཀྱི་གསལ་བྱེད་ལ།
ཀུན་གཞི་རྒྱུ་རྒྱུད། གདན་སོགས་དང་ལམ་སོགས་ཉི་ཤུ་ལས་ལུས་ཀྱི་དཀྱིལ་འཁོར། བུམ་དབང་གི་འདའ་ཀ་མའི་སྐབས་སུ་འཆི་ལྟས་འཁྲུལ་འཁོར་འཆི་བསླུ་དང་བཅས་པ། བུམ་དབང་གི་སྣང་བ་བསྒྱུར་བའི་འདའ་ཀ་མ། གསང་དབང་གི་ཐིག་ལེའི་རྣལ་འབྱོར་བཞི། ཤེས་རབ་ཡེ་ཤེས་ཀྱི་ཕྱག་རྒྱའི་མཚན་ཉིད། དབང་བཞི་པའི་འདའ་ཀ་མ་བུམ་དབང་དང༌། ཐུན་མོང་དུ་ཡི་གེས་སྒོ་དགག་པ་དང་བཅས་པ། བར་དོ་བཞི། གདམས་ངག་དྲུག
རྟེན་འབྲེལ་ལྔ། གྲིབ་སེལ་གྱི་སྦྱིན་སྲེག གྲིབ་མ་ཁྲུས་ཀྱིས་སེལ་བ་དང་སཱཙྪས་སེལ་བ། ཐིག་ལེ་བསྲུང་བ། ཡི་གེ་བརྒྱ་པའི་འདོན་ཐབས། འཇིག་རྟེན་པའི་ལམ་གྱི་སྐབས་སུ་རླུང་གི་སྦྱོར་བ་བདུན། བྷ་གའི་ཡི་གེ་བཅུ་བཞི། འདས་པའི་ལམ་ལ་གསང་དབང་གི་སྐབས་སུ་འཁོར་བཞིའི་རྒྱ། བཞི་པའི་སྐབས་སུ་དབང་ཕྱུག་གི་དོན་བརྒྱད། ས་བཅུ་གསུམ་པའི་ཕྱེད་ཀྱི་མངོན་རྟོགས་ཏེ་གསལ་བྱེད་ཀྱི་ཡི་གེ་ཉེར་གཉིས་སོ། །
དེ་ཐམས་ཅད་ཀྱི་དོན་བསྡུས་པའི་ཚིགས་བཅད་ཨ་སེང་མ་སྟེ་བསྟན་བཅོས་ཚད་མ་ལ་དགོས་པའི་ཡིག་སྣ་ཉེར་བཞི་དང༌། དེ་དག་ལས་འཕྲོས་པ་ལ། ཀུན་གཞི་རྒྱུ་རྒྱུད་ལས་འཕྲོས་ནས་འཁོར་འདས་དབྱེར་མེད་རྩ་འགྲེལ། གདན་སོགས་ལས་འཕྲོས་ནས་དབང་བཞིའི་ཆོ་ག་མཐའ་དག་མདོར་བསྡུས་པའི་མན་ངག་གི་གནད། མཆོག་དབང་གསུམ་གྲོལ་ལམ་ལ་བརྟེན་ཏེ་བསྐུར་བ། ལམ་སོགས་ཉི་ཤུ་ལས་འཕྲོས་ནས་ཕྱི་བསྐྱེད་རིམ་མདོར་བསྡུས་པ། དམ་ཚིག་ལས་འཕྲོས་ནས་བདུད་རྩི་རིལ་བུའི་སྒྲུབ་ཐབས། བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བའི་ཡི་གེ བསྲུང་བ་སུམ་ཅུ་དང་མན་ངག་གི་གནད་བདུན་བཅུ་ལས་འཕྲོས་ནས་གེགས་སེལ་ལ། བསམ་གཏན་འདོར་བའི་འཕྲང་བདུན།
བྱུང་རྒྱལ་དུ་མི་གཏང་བའི་གནད་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱིས་བསལ་བ། རྣལ་འབྱོར་གྱི་ཕྲིན་ལས་སུམ་ཅུ་རྩ་གཉིས་ཏེ་བཞི་དང༌། ལས་དང་པོ་པ་དང་ཐུན་མོང་དུ་དགོས་པའི་ཆོས་ལ། དབང་གི་ཆུ་བོའི་ལག་ལེན་རྒྱས་པ། བུམ་དབང་གི་བསྲུང་བའི་དམ་ཚིག་བྱེ་བྲག་ཏུ་བཤད་པ་འཁྲུལ་བ་སྤོང་བ། ཚོགས་ཀྱི་འཁོར་ལོའི་ཆོ་ག ཡབ་ཀྱི་སྒྲུབ་ཐབས་རྒྱས་པ་ཡན་ལག་བཞི་པ། འབྲིང་པོ་ཡན་ལག་དྲུག་པ། ཡུམ་གྱི་སྒྲུབ་ཐབས།
སྦྱིན་སྲེག་གི་ཆོ་ག་དང་བདུན་ཏེ་འཕྲོས་པ་བཅུ་བདུན་ནོ། ། དེ་དག་ནི་ལམ་རྒྱས་པའི་ཆ་ལག་ཡིན་ལ། རྩ་བ་མེད་པའི་ལམ་འབྲིང་པོ་དང༌། རང་གཞུང་དང་བཅས་པའི་ལམ་བསྡུས་པ། གཞུང་ཇི་ལྟ་བ་བཞིན་དུ་བཀྲི་བ། གནད་དྲུག གནད་བཅུ་གཅིག དབང་པོ་རབ་འབྲིང་གསུམ་གྱིས་བཀྲི་བ་སྟེ་གཞུང་ཤིང་བཞི་དང༌། ལམ་འཇུག་ལྡོག ཕྱག་རྒྱ་འཇུག་ལྡོག
ཤེས་པས་ཕན་འདོགས་པའི་མན་ངག ལམ་བསྲེ་བ་འགྲོས་བཞི་དང་བཅས་པ། ཕྱི་ནང་གི་མཛད་པ་བཅུ་གཉིས་ཏེ་རྟོགས་པ་བསྐྱེད་པའི་ཆོས་ལྔ་དང༌། ལམ་ཟབ་མོ་བླ་མའི་རྣལ་འབྱོར་ཏེ་ཉམས་མྱོང་ཚད་མ་ལ་དགོས་པའི་ཡིག་སྣ་ཉེར་དགུ་དང༌། བླ་མ་ཚད་མ་ལ་བླ་མ་རྒྱ་བོད་ཀྱི་རྣམ་ཐར་གཉིས། ལུང་ཚད་མ་ལ་ལུང་འདི་ཉིད་དང་མདོར་བསྡུས་ཏེ་སྦྱར་བ་དང༌། ལུང་མཐའ་དག་དང་མདོར་བསྡུས་ཏེ་སྦྱར་བ་དང༌། དེ་གཉིས་དང་ཞིབ་ཏུ་སྦྱར་བ་རེ་རེ་སྟེ་བཞི་དང༌། མན་ངག་ཕྲ་མོའི་རྐང་གྲངས་ཏེ་ཆོས་སྣ་དྲུག་ཅུར་གྲགས་པ་ལས། གླེགས་བམ་འདིར་ཅིས་ཀྱང་དགོས་པའི་ཡིག་སྣ་ཞེ་དགུ།
ལས་དང་པོ་པ་དང་ཐུན་མོང་དུ་དགོས་པའི་ཆོས་བདུན། དེ་རྣམས་ཀྱི་དཀར་ཆག་དང་བཅས་པ་རྣམས་ལན་གསུམ་གྱི་བར་དུ་ལེགས་པར་ཐོབ་བོ། ། གཞན་ཡང་སློབ་དཔོན་ངག་དབང་གྲགས་པའི་ཕྱག་རྒྱ་ཆེན་པོ་ཡི་གེ་མེད་པའི་གདམས་ངག སློབ་དཔོན་ཏོག་ཙེ་པའི་བསམ་མི་ཁྱབ་ཀྱི་མན་ངག སློབ་དཔོན་ཀླུ་སྒྲུབ་ཀྱི་མཆོད་རྟེན་གྱི་དྲུང་དུ་སེམས་ཐག་བཅད་པའི་མན་ངག སློབ་དཔོན་ནག་པོ་སྤྱོད་པའི་གཏུམ་མོ་ལམ་རྫོགས་ཀྱི་མན་ངག སློབ་དཔོན་ནག་པོ་ཨུ་ཙི་ཏྲ་འཆི་བ་མེད་པའི་ཡོན་པོ་བསྲང་བའི་མན་ངག་དང༌། མི་དབང་ཨིནྡྲ་བྷཱུ་ཏིའི་ཕྱག་རྒྱ་ལམ་རྫོགས། གྲུབ་ཆེན་པདྨ་བའི་མར་མེའི་རྩེ་མོ་ལྟ་བུའི་ལམ། གྲུབ་ཆེན་ཌོམྦི་པའི་ལྷན་ཅིག་སྐྱེས་པ་གྲུབ་པའི་ལམ་སྟེ་ལམ་སྐོར་ཆེན་པོ་བརྒྱད་དུ་གྲགས་པ་རྣམས་ལེགས་པར་ཐོས་སོ། །
གཞན་ཡང་ཀྱེ་རྡོ་རྗེ་བྱ་བའི་རྒྱུད་བརྟག་པ་གཉིས་པ་འབྲོག་མི་ལོ་ཙཱ་བའི་འགྱུར་གྱི་སྟེང་ནས་དང༌། ཀྱེ་རྡོ་རྗེའི་སྒྲུབ་ཐབས་ཀྱི་རྒྱ་ཆེར་བཤད་པ་བསྐྱེད་རིམ་གནད་ཀྱི་ཟླ་ཟེར་དང་གཏོར་མའི་ཆོ་གའི་རྣམ་བཤད་རྡོ་རྗེ་འཆང་ཀུན་དགའ་བཟང་པོས་མཛད་པ། ཀྱེ་རྡོ་རྗེ་མན་ངག་ལུགས་ཀྱི་རྣམ་པར་བཤད་པ། ལུས་དཀྱིལ་གྱི་རྣམ་པར་བཤད་པ་བདེ་ཆེན་བཅུད་ཀྱི་ཉིང་ཁུ་བཅས་ཀུན་མཁྱེན་བསོད་ནམས་སེང་གེས་མཛད་པ། ཀྱེ་རྡོ་རྗེ་ལམ་དུས་ཀྱི་བཤད་པ་བཀླག་པས་ ཀུན་ཤེས་གཏོར་ཆོག་གི་བཤད་པ་དང་བཅས་པ་རྡོ་རྗེ་འཆང་བཀྲ་ཤིས་དཔལ་ལྡན་གྱིས་མཛད་པ་རྣམས་ཀྱི་ལུང་ལེགས་པར་ཐོས་སོ། ། བྱིན་རླབས་ཀྱི་རིམ་པ་ལ། ལམ་ཟབ་བླ་མའི་རྣལ་འབྱོར་གྱི་ཁྲིད་དང་བྱིན་གྱིས་བརླབས་པ་བཅས་པ། ཕྱིའི་བར་ཆད་སྲུང་བའི་ཐབས་གཙོ་བོར་གྱུར་པ་རྣལ་འབྱོར་དབང་ཕྱུག་གི་བྱིན་རླབས། དེ་ཉིད་ཐུན་མོང་མ་ཡིན་པའི་བྱིན་རླབས་ཟབ་མོ་ཆིག་བརྒྱུད་མ་དང༌། གསུང་ངག་གི་གནད་བསྡུས་ཏེ་ཉམས་སུ་ལེན་ཚུལ་སྟོན་པ་བརྡ་དོན་གསལ་བ་བྱིན་རླབས་དང་བཅས་པ།
ཚར་གསུམ་ཁུག་པའི་བྱིན་རླབས་དང༌། དེའི་ཡན་ལག་དྲུག་དང་བཅས་པ་ཐོས་སོ། ། གཞན་ཡང་དེ་དག་དང་རྗེས་སུ་འབྲེལ་བའི་གསུང་རབ་ཐོར་བུར་གནས་པ་མན་ངག་ཕྲ་མོའི་རྐང་གྲངས་སུ་གྲགས་པ་རྣམས་བླ་མ་རྡོ་རྗེ་འཆང་ཆེན་པོས་ཕྱོགས་གཅིག་ཏུ་བསྒྲིགས་པ་པོ་ཏི་དམར་ཆུང་དུ་མཚན་གསོལ་བ་ཁ་སྐོང་དང་བཅས་པ་གསན་པའི་རྣམ་གྲངས་ནི། བླ་མ་བརྒྱུད་པའི་གསོལ་འདེབས། དེའི་ཁ་སྐོང༌། ས་བིར་མཇལ་བའི་ལོ་རྒྱུས། བྲ་སྟོན་ཞུས་ལན། སངས་རྒྱས་སྤྱན་གྱི་རྣལ་འབྱོར། རྩ་སྔགས་ཀྱི་བཟླས་ལུང་བྱ་ཚུལ། རྩ་སྔགས་ཀྱི་གཞི་བཤད།
བདུད་རྩི་འབྱུང་བ། དབང་གི་རབ་དབྱེ། དགའ་སྟོན་ལ་གདམས་པ། ཕྱི་ནང་གསང་གསུམ་གྱི་མཎྜལ། དེའི་ཁ་སྐོང༌། ལུས་སྦྱོང་ཉི་ཤུ་པ། ལུས་གནད་ཀྱི་མན་ངག བདག་མེད་མའི་བྱིན་རླབས། གཏུམ་མོ་འཁོར་ལོ་བཞི་པ། གཏུམ་མོའི་དམིགས་པ་ཉེར་དགུ།
གེགས་སེལ་གསང་བདུན་མ། བར་ཆད་གསུམ་སེལ། བླ་མ་ཆེན་པོའི་ཉམས་ཆེ་ཆུང་གཉིས། གེགས་སེལ་གཅེས་བསྡུས། གླེང་གཞི་མ། འབྱུང་བ་ལུས་འཁྲུགས་སོགས་སེལ་བ། བཀའ་རྒྱ་མ། གེགས་སེལ་གྱི་ཡི་གེ་བཞིའི་གསལ་བྱེད། ཕྲིན་ལས་སོ་གཉིས་ཀྱི་སྡོམ། དེའི་ཞལ་ཤེས་བྲིས་པ།
དབང་བཞི་ངོ་སྤྲོད་རྩ་འགྲེལ་གཉིས། སྒྲུབ་པ་ལུང་སྦྱིན། གསང་བཅུའི་གདམས་ངག གནད་དུ་ཆེ་བ་དྲུག རྟེན་འབྲེལ་ལྔ། ལམ་བསྡུས་པ་འདོད་པའི་ལྕགས་ཀྱུ། ཕྱག་ཆེན་གྱི་དབྱེ་བ། འཁོར་བཞིའི་རྒྱ། ཚོགས་སྦྱོར་མངོན་རྟོགས། ལམ་བསྡུས་པའི་བཤད་པ་ལུང་འདི་དང་ཞིབ་ཏུ་སྦྱར་བ།
ལམ་ཟབ་ཀྱི་ཁྲིད་ཡིག བླ་མ་རིན་འབྱུང༌། ལམ་སྦས་བཤད། ཕོ་བྲང་ལྔའི་སྦས་བཤད། དེའི་འཁྲུལ་འཁོར་རྩ་འགྲེལ། གྲུབ་ཆེན་བཅུ་དང་ཕྲ་མོ་བརྒྱད་ཀྱི་རྩ་འགྲེལ། དེའི་གསལ་བྱེད། བིར་སྲུང་གི་མན་ངག་རྙིང་པ་གསུམ། བིར་སྲུང་བྱིན་རླབས་བྱེད་ཚུལ་དང་བཅས་པ། རྣམ་འཇོམས་བིར་ལུགས་ཀྱི་བྱིན་རླབས་བྱ་ཚུལ།
གཟུངས་ཀྱི་མཚན། དེའི་གསལ་བྱེད། དེའི་ལག་ལེན། བརྡ་དོན་གསལ་བ་རྩ་འགྲེལ་གཉིས། ལྷོ་པའི་ཟིན་བྲིས། ཚར་གསུམ་ཁུག་པ། ཡིག་བརྒྱའི་གདམས་ངག་རྣམས་དང༌། ཤཱནྟི་པའི་མདོ་རྒྱུད་བསྲེ་བ། ཤེས་རབ་འབྱུང་གནས། ཛྙཱ་ན་ཤྲཱི།
རིན་ཆེན་རྡོ་རྗེ་གསུམ་གྱི་བར་ཆད་གསུམ་སེལ། ངག་དབང་གྲགས་པའི་གཉུག་མ་དྲན་གསལ། ནཱ་རོ་པའི་སྡུག་བསྔལ་གསུམ་སེལ་ཏེ་འབྲོག་མིས་བི་ཀྲ་མ་ལ་ཤཱི་ལའི་མཁས་པ་སྒོ་དྲུག་ལ་ཆོས་འབྲེལ་དུ་གསན་པ་རྣམས་ཏེ་ཆོས་ཀྱི་རྣམ་གྲངས་དྲུག་ཅུ་རྩ་བཞི། དེ་རྣམས་ཀྱི་ཁ་སྐོང་བླ་མ་ཡབ་སྲས་ཀྱིས་མཛད་པ་ལ། བཤད་ཐབས་ཀྱི་མན་ངག་གསང་བའི་སྒོ་འབྱེད། རྒྱུད་གསུམ་ལམ་རིམ་གྱི་ས་བཅད། ལམ་ཟབ་ནང་གི་བླ་མའི་ཉམས་ལེན། རྒྱུ་དུས་ཀྱི་དབང་གི་རྟོགས་བསྐྱེད། བིར་སྲུང་བར་ཆད་ཀུན་སེལ། ཐུན་མོང་མ་ཡིན་པའི་བིར་སྲུང་གི་བྱིན་རླབས་བྱ་ཚུལ།
དེའི་ཉམས་ལེན། དེ་དང་གསུང་ངག་མཚན་མཚོན་སྦྱར་བ། བིར་སྲུང་གསར་མ། སྐུའི་རྣམ་འགྱུར་དྲུག་གི་ཡི་གེ་རྣམས་བླ་མ་རྡོ་རྗེ་འཆང་ཀུན་དགའ་བཟང་པོས་མཛད་པ་རྣམས་ལན་གཉིས་ཀྱི་བར་དུ་ལེགས་པར་ནོས་སོ། ། གཞན་ཡང་ཐམས་ཅད་མཁྱེན་པ་ཆེན་པོ་དེ་ཉིད་ལས་བྱིན་གྱིས་བརླབས་པ་དང་རྗེས་སུ་གནང་བའི་རིམ་པ་ཐོབ་པ་ལ། གོང་དུ་སྨོས་པ་རྣམས་སུ་མ་ཆུད་པ་ནི། རྡོ་རྗེ་རྣམ་པར་འཇོམས་པའི་རྗེས་གནང་བཀྲུ་བྱབ་བསྲུང་གསུམ། འཇམ་དཔལ་ཨ་ར་པ་ཙ་ན་དམར་སེར་གྱི་རྗེས་གནང་གཉིས་ཐར་རྩེ་པས་མཛད་པའི་ཡི་གེའི་ལུང་བཅས། རྣམ་པར་རྒྱལ་མ་ལྷ་དགུའི་རྗེས་སུ་གནང་བ། གྲུབ་ཆེན་མི་ཏྲ་ཛོ་ཀི་ནས་བརྒྱུད་པའི་ཚེ་དཔག་ཏུ་མེད་པ་དཀར་པོ།
དགེ་སློང་མ་དཔལ་མོ་ལུགས་ཀྱི་བཅུ་གཅིག་ཞལ། ཕྱག་ན་རྡོ་རྗེ་འབྱུང་པོ་འདུལ་བྱེད། ཕྱག་ན་རྡོ་རྗེ་ཨུ་ཙརྻ། མི་གཡོ་བ་དཀར་སྔོན་གཉིས། ཛམྦྷ་ལ་སེར་ནག་གཉིས་རྣམས་ཀྱི་རྗེས་སུ་གནང་བ་རྣམས་དང༌། དེ་རྣམས་ཀྱི་སྒྲུབ་ཐབས་རྗེས་གནང་དང་བཅས་པ་རྗེ་དཀོན་མཆོག་ལྷུན་གྲུབ་པས་མཛད་པའི་ལུང་བཅས། ཕྱག་ན་རྡོ་རྗེ་གཏུམ་པོ་ཁྱུང་ལྔ་དང༌། འབྱུང་པོ་འདུལ་བྱེད་ཀྱི་རྗེས་གནང་མེ་དབང་རྣམ་བཞིར་བཅས་པ། དེ་གཉིས་ཀྱི་སྒྲུབ་ཐབས་རྗེས་སུ་གནང་བའི་ཡི་གེ་སངས་རྒྱས་ཕུན་ཚོགས་ཀྱིས་མཛད་པའི་ལུང་དང་བཅས་པ། གསེར་ཆོས་འཇམ་དཔལ་ནག་པོ་སྐྱིལ་ཀྲུང་ཅན་གྱི་རྗེས་གནང༌།
དེའི་སྒྲུབ་ཐབས་རྗེས་གནང་གི་ཡི་གེ་ས་སྐྱ་པ་ཀུན་དགའ་བསོད་ནམས་ཀྱིས་མཛད་པ་དང༌། གུ་གེ་པཎ་ཆེན་གྱིས་མཛད་པའི་སྒྲུབ་ཐབས་རྣམས་ཀྱི་ལུང་བཅས་ཐོབ། ཆོས་རྒྱལ་རིགས་ལྡན་ནས་བརྒྱུད་པའི་ཁྱུང་ཁྲའི་རྗེས་གནང་སྒོ་རུམ་པའི་ཡིག་ཆ། ཡིག་རྙིང་དང་རྗེས་གནང་གི་ཐོའི་སྟེང་ནས་ཁྱུང་དམར་གྱི་རྗེས་གནང་ལུང་བཅས། སྨན་བླ་མཆེད་བདུན། སྤྱན་རས་གཟིགས་གཙོ་འཁོར་གསུམ་པ། ནོར་རྒྱུན་མ་སེར་མོ། ལྷ་མོ་སྣ་ཚོགས་ཡུམ། གཤིན་རྗེའི་གཤེད་དམར་པོ། རྟ་མགྲིན་ཇོ་བོ་ལུགས།
སེང་གེའི་གདོང་ཅན་སྔོ་དམར་གཉིས་རྣམས་ཀྱི་རྗེས་སུ་གནང་བ། དེ་དག་ཐམས་ཅད་ཀྱི་སྒྲུབ་ཐབས་རྗེས་གནང་གི་ཡིག་ཆ་ཐར་རྩེ་པཎ་ཆེན་ནམ་མཁའ་དཔལ་བཟང་གིས་མཛད་པ་རྣམས་ཀྱི་ལུང་དང་བཅས་པ་ཐོས། སངས་རྒྱས་ཀླུ་དབང་གི་རྒྱལ་པོ་གཙོ་འཁོར་ལྔའི་རྗེས་གནང་དང༌། ཀླུ་སྒྲུབ་ཀྱིས་མཛད་པའི་སྒྲུབ་ཐབས། རོང་སྟོན་གྱིས་མཛད་པའི་བསྟོད་པ། མཆོག་ལེགས་པས་མཛད་པའི་ཡིག་ཆ་རྣམས་ཀྱི་ལུང་བཅས་ཐོས། གློ་བོ་མཁན་ཆེན་པའི་ཡིག་ཆའི་སྟེང་ནས་འཇམ་དབྱངས་བསྟོད་པ་གང་བློ་མའི་རིག་གཏད། ངག་ཆོས་པའི་ཡི་གེའི་སྟེང་ནས་རྟ་མགྲིན་སྐྱེར་སྒང་ལུགས་ཀྱི་རྗེས་གནང༌། ཁྲོ་བོ་དམེ་བརྩེགས་ཀྱི་རྗེས་གནང༌། དེའི་ཡིག་ཆ་མཁྱེན་བརྩེས་མཛད་པའི་ལུང་བཅས་ཐོས།
གཞན་ཡང་ས་སྐྱ་པཎྜི་ཏས་མཛད་པའི་སྡོམ་པ་གསུམ་གྱི་རབ་ཏུ་དབྱེ་བ། རྗེ་ངོར་ཆེན་དཀོན་མཆོག་ལྷུན་གྲུབ་པས་མཛད་པའི་ཚུལ་གསུམ་མཛེས་རྒྱན། ལྗོན་ཤིང་མཛེས་རྒྱན། ཀྱེ་རྡོ་རྗེའི་མངོན་རྟོགས་ཡན་ལག་དྲུག་པ། ལུས་དཀྱིལ་གྱི་སྒྲུབ་ཐབས། ལམ་ཟབ་མོ་བླ་མའི་རྣལ་འབྱོར་རྣམས་ཀྱི་ལུང་བཅས་ཕལ་ཆེར་ལན་གསུམ་གྱི་བར་དུ་ལེགས་པར་ཐོས།། ༈ །།དཔལ་ལྡན་ངག་གི་དབང་ཕྱུག་འཇམ་དཔལ་དབྱངས་ཉིད་སྙིགས་མར་གྱུར་པའི་གདུལ་བྱ་རྣམས། སྡེ་སྣོད་གསུམ་དང་རྒྱུད་སྡེ་བཞིར་རྗེས་སུ་འབྲེལ་བའི་ལམ་སྲོལ། གང་དང་གང་གིས་འདུལ་བར་འགྱུར་བ་དེ་དང་དེའི་ཚུལ་གྱིས་ལེགས་པར་འདོམས་པ་ལ་འཇིགས་བྲལ་བརྙེས་པའི་སུམ་ལྡན་རྡོ་རྗེ་འཛིན་དབང་ཆེན་པོའི་གར་གྱིས་རྩེན་པ་རྨོར་ཆེན་ཐམས་ཅད་མཁྱེན་པ་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ་པའི་ཞབས་སྟེགས་ཆོས་ཀྱི་ཁྲིར་བསྙེན་ཏེ་ཟབ་རྒྱས་ཆོས་ཀྱི་སྒྲ་དབྱངས་སྙན་དགུ་ཐོས་པ་འཛིན་པའི་སྐལ་བཟང་དུ་ནོད་པ་ལ། ཐོག་མར་རྗེ་བཙུན་ས་སྐྱ་པའི་གསེར་ཆོས་ལུགས་ཀྱི་ཚེ་དཔག་མེད་སྤྲུལ་སྐུའི་རྗེས་སུ་གནང་བ།
སློབ་དཔོན་བསོད་ནམས་རྩེ་མོ་དང་རྗེ་ཉིད་ཀྱིས་མཛད་པའི་བསམ་འཕེལ་ནོར་བུ་ཞེས་པའི་སྟེང་ནས་དང༌། མངའ་རིས་ཚུལ་འོད་ཀྱིས་མཛད་པའི་དཀྱིལ་འཁོར་གྱི་ཆོ་ག་ཕྲིན་ལས་ལྷུན་གྲུབ་སྟེང་ནས་བྱ་རྒྱུད་རིགས་གསུམ་སྤྱིའི་དཀྱིལ་འཁོར་དུ་དབང་བསྐུར་བ། པཎྜི་ཏ་གསེར་གདུགས་ཅན་གྱི་བཞེད་སྲོལ་འཇམ་དཔལ་ཤེས་རབ་འཁོར་ལོའི་རྗེས་གནང༌། དེ་བཞིན་གཤེགས་པའི་རིགས་ཀྱི་ཡུམ་བཅོམ་ལྡན་འདས་མ་བསྲུང་བ་ལྔ་ལྷ་ལྔ་བཅུ་རྩ་གཅིག་གི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ། བཅོམ་ལྡན་འདས་མ་རིག་པ་ཆེན་མོའམ་གཟའ་ཐམས་ཅད་ཀྱི་ཡུམ་གཙོ་འཁོར་གྱི་རྗེས་གནང་ཡིག་ཆའི་ལུང་དང་བཅས་པ། འོད་ཟེར་ཅན་གཙོ་རྐྱང་གི་རྗེས་སུ་གནང་བ། འཕགས་པ་ཀུན་ནས་སྒོར་འཇུག་པའི་འོད་ཟེར་གཙུག་ཏོར་དྲི་མེད་ལྷ་ལྔའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། འཕགས་པ་འོད་ཟེར་དྲི་མ་མེད་པའི་གཟུངས་ལས་གསུངས་པའི་ཐུབ་པའི་དབང་པོ་ལྷ་བདུན་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། དེ་བཞིན་གཤེགས་པའི་རིགས་ཀྱི་ཡུམ་གདུགས་དཀར་ལྷ་བཅུ་བདུན་མའི་རས་བྲིས་ཀྱི་དཀྱིལ་འཁོར་དུ་རིག་པ་གཏད་པ། དེ་བཞིན་གཤེགས་པའི་རིགས་ཀྱི་ཁྲོ་བོའི་རྒྱལ་པོ་གཙུག་ཏོར་འབར་བའི་རྗེས་གནང༌།
དེའི་སྒྲུབ་ཐབས་ལས་ཚོགས་བསྟོད་པའི་ལུང་དང་བཅས་པ་དང༌། རིགས་ཀྱི་ཕོ་ཉ་དཔལ་མགོན་ལེགས་ལྡན་མཆེད་གསུམ་དང༌། པདྨའི་རིགས་ཀྱི་རིགས་ཀྱི་བདག་པོ་འཕགས་པ་སྤྱན་རས་གཟིགས་ཞལ་བཅུ་གཅིག་པ་གཙོ་འཁོར་ལྔ་པ་དང༌། འཕགས་པ་དོན་ཡོད་ཞགས་པ་ལྷ་ལྔ་རྣམས་ཀྱི་རྗེས་སུ་གནང་བ། སྤྱན་རས་གཟིགས་གཙོ་འཁོར་གསུམ་གྱི་རིག་གཏད་མུས་ཆེན་སྟོང་རྭ་བའི་ཡི་གེའི་སྟེང་ནས་དང༌། བཀའ་གདམས་ལྷ་བཞིའི་རྗེས་སུ་གནང་བ། དཔལ་ས་སྐྱ་པའི་གསེར་ཆོས་བཅུ་བཞི་ཡ་གྱལ་སེང་གེ་སྒྲའི་ངག་བསྲུང་འགྲོལ་གྱི་མན་ངག་ཤིན་ཏུ་ཟབ་པ་དང༌། སྒྲོལ་མའི་མན་ངག་རྨི་ལམ་བརྟག་པ་ལྷ་མོ་ཤྲ་ཝ་ཎའི་སྒྲུབ་ཐབས་ཀུན་མཁྱེན་བཀྲ་ཤིས་རྣམ་རྒྱལ་གྱིས་མཛད་པའི་ལུང༌། པདྨའི་རིགས་ཀྱི་ཁྲོ་བོ་ཇོ་བོ་དཔལ་ལྡན་ཨ་ཏི་ཤ་འཕན་ཡུལ་ལན་པའི་སྤྱིལ་བུར་བཞུགས་པའི་ཚེ། བྲན་ཁ་དཔལ་ཡོན་གྱིས་ཐོ་བཙམས་པར་རྟ་མགྲིན་ཤྭ་ན་བཞིས་བསྐོར་གྱིས་བཏུལ་བར་མཛད་པའི་དུས་ཀྱི་ལྷ་དེ་ཉིད་དང༌།
རས་ཆུང་རྡོ་རྗེ་གྲགས་པ་ནས་བརྒྱུད་པའི་རྟ་མགྲིན་དམར་པོ་དབྱུག་ཐོ་ཅན་གྱི་རྗེས་སུ་གནང་བ་ཐོབ། རྡོ་རྗེའི་རིགས་ཀྱི་བདག་པོ་འགྲོ་བཟང་ལུགས་ཀྱི་ཕྱག་ན་རྡོ་རྗེའི་དབང་ཞྭ་ལུ་པ་ཡེ་ཤེས་རྒྱ་མཚོའི་སྒྲུབ་ཐབས་ཀྱི་དཀྱིལ་འཁོར་ཆོ་གའི་སྟེང་ནས་དང༌། ཕྱག་ན་རྡོ་རྗེ་ཁང་བུ་བརྩེགས་པའི་རྗེས་གནང༌། ཛ་ཡ་ཝརྨའི་ལུགས་སམ་མ་ཎེ་ཀ་བཛྲའི་ལུགས་ཀྱེ་རྡོ་རྗེའི་རིགས་ཀྱི་ཁྲོ་བོ་རྣམ་པར་འཇོམས་པ་མཐིང་ནག་ལྷ་བཅུ་དགུའི་དབང་རྣམས་ཐོབ་བོ། ། ནོར་ཅན་གྱི་རིགས་ལས། རྣམ་ཐོས་སྲས་དམར་པོ་གསུང་མཆོག་སྙན་གྲགས་སྒྲུབ་པ་དང༌། རྣམ་ཐོས་སྲས་དམར་པོ་མདུང་དམར་ཅན་ཕྱག་མཚན་བཞི་པ་དང༌། ཨ་པ་ར་ཛི་ཏ་དཀར་པོའི་རྗེས་སུ་གནང་བ་རྣམས་དང༌། རྟ་མགྲིན་ཡང་གསང་ལྷ་དགུའི་ཁྲག་འཐུང་རིག་པའི་དབང༌། ལྷ་དབང༌།
དུར་ཁྲོད་ཆས་དབང༌། གཏོར་དབང༌། གསང་དབང༌། ཤེར་དབང༌། བཞི་པའི་དབང་དང་བཅས་པ། རྫོང་ཆུང་ལུགས་ཀྱི་ཚེ་དབང་ཟབ་མོ། རྒྱལ་དབང་ལྔ་པ་ཆེན་པོས་མཛད་པའི་ཡི་གེའི་སྟེང་ནས་བྱང་གཏེར་ཚེ་དཔག་མེད་སྤྲུལ་སྐུའི་དབང་རྣམས་ཐོབ་བོ།། ༈ །རྣལ་འབྱོར་བླ་ན་མེད་པའི་ཆོས་སྐོར་ལས། དཔལ་རྡོ་རྗེ་འཇིགས་བྱེད་ཀྱི་རྫོགས་རིམ་རྭ་ཁྲིད་མཁའ་འགྲོའི་སྙན་བརྒྱུད་ཀྱི་ཉམས་ཁྲིད་ཟབ་མོ་དང༌། དཔལ་རྡོ་རྗེ་འཇིགས་བྱེད་དཔའ་བོ་གཅིག་པ་ཞལ་གཅིག་ཕྱག་གཉིས་པའི་རྗེས་གནང༌།
འཁོར་ལོ་བདེ་མཆོག་བོང་ཞལ་ཅན་ལྷ་སོ་བདུན་གྱི་དབང་བསྐུར་བ། དཔལ་སྒྱུ་མ་ཆེན་པོ་ལྷ་ལྔ་རས་བྲིས་ཀྱི་དཀྱིལ་འཁོར་དུ་དབང་བསྐུར་བ། འཁོར་ལོ་བདེ་མཆོག་སངས་རྒྱས་ཐོད་པ་ལྷ་ཉེར་ལྔའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ། བདེ་མཆོག་དཀར་པོ་ལྷན་ཅིག་སྐྱེས་པའི་བྱིན་རླབས། དེ་ལ་བརྟེན་པའི་ཚེ་སྒྲུབ་རྗེ་སངས་རྒྱས་རིན་ཆེན་གྱིས་མཛད་པའི་ཡི་གེའི་ལུང་དང་བཅས་པ། ཕག་མོ་དཀར་མོ་ཤེས་རབ་གསལ་བྱེད་མའི་བྱིན་རླབས། དུར་ཁྲོད་བདག་པོའི་རྒྱུད་གསང་བ་སྙིང་གི་འཁོར་ལོའི་ལུང༌། གུར་ནས་གསུངས་པ་ཤེས་རབ་ཀྱི་ཕ་རོལ་ཏུ་ཕྱིན་མ་དཀར་མོའི་རྗེས་གནང༌། རྗེ་བཙུན་མ་ཀུ་རུ་ཀུལླེ་ལྷ་ལྔའི་དབང་བསྐུར་བ་དང༌། ཀུ་རུ་ཀུལླེ་གསང་སྒྲུབ་ལྷ་ལྔ་སིནྡྷུ་ར་ལ་བརྟེན་པའི་རྗེས་གནང༌།
གྲུབ་ཆེན་ཐང་སྟོང་རྒྱལ་པོ་ལ་བྲམ་ཟེ་མཆོག་སྲེད་ཀྱིས་དངོས་སུ་སྩལ་བའི་གུར་གྱི་མགོན་པོ་སྲིན་གསེབ་མ་དང༌། དཔལ་དུས་ཀྱི་འཁོར་ལོའི་ཐུན་མོང་གི་ལས་སྒྲུབ་པའི་ལྷ་གསུམ་གྱི་ནང་གསེལ། ཆར་དབབ་གཅོད་བྱེད་པ་ཁྲོ་བོ་རྡོ་རྗེ་ཤུགས་ཀྱི་རྗེས་གནང༌། གསེར་ཆོས་ཀྱི་རྡོ་རྗེ་ཁྱུང་ཁྲའི་རྗེས་གནང༌། ཀྱེ་རྡོ་རྗེ་ལམ་དུས་ཀྱི་དབང༌། རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད་ལ་བེར་ནག་ཟངས་གྲི་ཅན་བསྣན་པའི་རྗེས་སུ་གནང་བ་སྔོན་དུ་འགྲོ་བའི། ནང་རྩ་གསུམ་འཁོར་ལོ་ལྔ་ལ་བརྟེན་པའི་གསང་ཁྲིད་ཐུན་མོང་མ་ཡིན་པའི་ཉམས་ཁྲིད་རྒྱས་པ་ཞག་བཅུ་གཅིག་གི་བར་དང༌། གུར་གྱི་མགོན་པོའི་ཁྲིད་ཀྱི་ས་བཅད་ཀྱིས་དངོས་སུ་མ་ཟིན་པ་དྲག་པོ་སྔགས་རྒོད་ཀྱི་ནང་ཁྲིད་དང་སེམས་ཉིད་ཡེ་ཤེས་ཀྱི་རྩལ་འདོན་གསང་བའི་བྲག་རྫོང་དང་བཅས་པའི་ཉམས་ཁྲིད་སྩལ། སྒྲུབ་དུས་ཀྱི་དཔལ་མགོན་ཞལ་བཞི་པའི་རྗེས་སུ་གནང་བ་བརྒྱུད་པའི་གསོལ་འདེབས་ཀྱི་ལུང་བཅས་སྔོན་དུ་བཏང་ཞིང༌། དེ་ནས་བརྩམས་ཏེ་ཚར་ཆེན་གྱིས་མཛད་པའི་ཁྲིད་ཡིག་བདུད་སྡེ་འཇོམས་པའི་ཤན་པ་དང༌།
དབང་ཕྱུག་རབ་བརྟན་པའི་ལྷན་ཐབས་ཟིན་བྲིས་བསྡེབས་པའི་སྟེང་ནས། འཁོར་ལོ་བཞི་ལྡན་གྱི་རྡོ་རྗེའི་ལུས་ལ་གནད་དུ་བསྣུན་པའི་ཟབ་ལམ་གསང་ཁྲིད་ཟབ་མོ་སྨིན་རྒྱས་སུ་ཞག་བཅུ་གཅིག་གི་བར་སྩལ་བ་ནོད། བེང་དམར་གྱི་རྗེས་སུ་གནང་བ། སངས་རིན་པའི་ཡི་གེའི་སྟེང་ནས་དུད་སོལ་ལྷ་མོའི་རྗེས་གནང་ཐུན་མོང་བ། རྔོག་བསོད་ནམས་བསྟན་འཛིན་པའི་ཡི་གེའི་སྟེང་ནས་དུད་སོལ་ལྷ་མོ་གསང་སྒྲུབ་ཀྱི་རྗེས་གནང་ནན་ཆགས་མར་གྲགས་པ། ལྷ་མོ་ནམ་མཁའི་གོས་ཅན་མ་དང༌། དཔལ་ལྡན་ལྷ་མོ་རྡོ་རྗེ་རབ་བརྟན་མ་དང༌། དཔལ་མགོན་ཏྲག་ཤད་སྟག་ཞོན་འཁོར་བཅས་དང༌། ཞང་བློན་རྡོ་རྗེ་བདུད་འདུལ། བཀའ་གདམས་ལུགས་ཀྱི་མགོན་པོ་གྲི་གུག་ཅན་ལྕམ་དྲལ་རྣམས་ཀྱི་རྗེས་གནང་དང༌།
དམར་པོ་སྐོར་གསུམ་གྱི་ནང་ཚན་ཀུ་རུ་ཀུལླེའི་བྱིན་རླབས། དཔལ་མགོན་དཀར་པོ་ཚེ་འཕེལ་དང༌། སེར་པོ་རྒྱས་བྱེད་གཙོ་འཁོར་དགུའི་རྗེས་སུ་གནང་བ་རྣམས་ཐོབ་ཅིང་དེ་དག་གི་ཡིག་ཆ་གསར་རྙིང་ཕལ་ཆེ་བ་རྣམས་ཀྱི་ལུང་ཡང་ཐོས་མོད། འདིར་ཡི་གེ་མངས་ཀྱིས་དོགས་པས་མ་བྲིས་ལ། གཞན་ཡང་ཇོ་བོ་ནས་བརྒྱུད་པའི་སྒྲོལ་མའི་མདོས་ཆོག མཆོག་ལེགས་རྡོ་རྗེས་མཛད་པའི་སྨྱུང་གནས་ཆོ་ག ཚར་ཆེན་དང་མཁྱེན་བརྩེས་མཛད་པའི་སེང་གདོང་མའི་སྒྲུབ་ཐབས་ཆུང་ངུ་གཉིས། འོད་ཟེར་ཅན་མའི་གདམས་པ་མཁྱེན་བརྩེས་བྲིས་པ་ཟབ་མོ་བཀའ་རྒྱ་ཅན། རྡོ་རྗེ་གདན་པའི་ཆོས་དྲུག གོ་རམས་པས་མཛད་པའི་ཨརྒྷའི་ཆོ་ག
རྗེ་ཉིད་ཀྱིས་མཛད་པའི་ཐོ་བསྐྱེད་ཆོ་ག་གསལ་བའི་མེ་ལོང་དང་བླ་མ་མཆོད་པའི་ཆོ་ག་བསོད་ནམས་རྒྱས་བྱེད། བྲག་ཕུག་པས་མཛད་པའི་ལམ་འབྲས་བླ་མ་བརྒྱུད་པའི་གསོལ་འདེབས་གནས་སྦྱར་མ། ཚར་ཆེན་རྡོ་རྗེ་འཆང་གིས་མཛད་པའི་ལམ་འབྲས་བླ་མ་བརྒྱུད་པའི་གསོལ་འདེབས་གནས་སྦྱར་མ་དང༌། བླ་མ་རིན་ཆེན་འབྱུང་ལྡན་གྱི་ངག་འདོན་གྱི་ལུང་རྣམས་ཀྱང་ལེགས་པར་ཐོས་སོ།། ༈ །བསླུ་མེད་སྐྱབས་ཀྱི་མཆོག་གྱུར་བླ་མ་རྒྱལ་སྲས་བཅས་འདུས་པའི་རང་བཞིན་གང་གི་གསང་གསུམ་མི་ཟད་ཆེ་བའི་ཡོན་ཏན་ཇི་སྙེད་སྐྱེ་འཕགས་བློ་ལྡན་བྱེ་བས་བསྐལ་པར་བསྔགས་ཀྱང་གཞར་ཡང་མཐས་གཏུགས་དབེན་པའི་མཁས་བཙུན་གྲུབ་པ་མཆོག་གི་འདྲེན་པ་རྗེ་བཙུན་དཔལ་ལྡན་ཆོས་སྐྱོང་པའི་ཞབས་རྡུལ་གཙང་མས་གཙུག་གི་ཆུ་མཚོར་ལྷུང་བའི་སྐལ་བ་མཆོག་ལ་སྤྱོད་པ་ན། བརྩེ་དང་བྱང་སེམས་གཉིས་སུ་མེད་པས་ཕྱེ་བའི་ཞལ་སྒོ་ནས་ལེགས་པར་འཕོས་པའི་དམ་ཆོས་བདུད་རྩིའི་སྐལ་བ་ནོད་པ་གོང་དུ་སྨོས་པ་རྣམས་དང༌། དེར་མ་ཐུས་པར་དཔལ་ཀྱེ་རྡོ་རྗེ་མན་ངག་ལུགས་ཀྱི་རྒྱུ་དུས་དང་ལམ་དུས་ཀྱི་དབང༌།

རྡོ་རྗེ་གུར་གྱི་མཁའ་འགྲོ་ལྔའི་དཀྱིལ་འཁོར་དུ་དབང་བསྐུར་བ། ལམ་ཟབ་མོ་བླ་མའི་རྣལ་འབྱོར་ཕྱི་ནང༌། བིརྺ་པའི་སྲུང་བ་ཕྱི་ནང༌། གྲུབ་ཐོབ་བརྒྱད་ཅུ་རྣམས་ཀྱི་བྱིན་རླབས་ལུང་དང་བཅས་པ། ནཱ་རོ་མཁའ་སྤྱོད་དང༌། ཕག་མོ་ཞལ་གཉིས་མ། མཻ་ཏྲི་མཁའ་སྤྱོད་རྣམས་ཀྱི་བྱིན་རླབས། དཔལ་མོ་གསེར་གྱི་སྙིང་ཐག་ཅན། ལྷ་མོ་ཏི་ནུ་མ། ནོར་རྒྱུན་མ་དམར་མོ་སྟེ་གཉེན་ལོ་ཙཱ་བའི་ལྷ་གསུམ་གྱི་རྗེས་གནང་དང༌། དབང་གི་སྒྲོལ་མ་དམར་མོ།
ཚེ་དཔག་མེད་དཀར་པོ། འཇམ་དཔལ་དམར་སེར་ཨ་ར་པ་ཙ་ན། དབྱངས་ཅན་མ་དཀར་མོ་པཎྜི་ཏ་ས་མནྟ་ཤྲཱི་ནས་བརྒྱུད་པ་དང༌། དཱ་ན་ཤཱི་ལ་ནས་བརྒྱུད་པའི་དབྱངས་ཅན་མ་དམར་མོ། གྲྭ་པ་མངོན་ཤེས་ནས་བརྒྱུད་པའི་ཛམྦྷ་ལ་དམར་པོ། ཛམྦྷ་ལ་དཀར་པོ་འབྲུག་ཞོན་ལྷ་ལྔ་དང༌། གཙུག་ཏོར་རྣམ་པར་རྒྱལ་མ་ལྷ་དགུ། བ་རི་ལུགས་ཀྱི་རྡོ་རྗེ་རྣམ་པར་འཇོམས་པ། སྒྲོལ་མ་དཀར་མོ་ཡིད་བཞིན་འཁོར་ལོ་ངོར་ལུགས་ཐུན་མོང་མིན་པ། འབྱུང་པོ་འདུལ་བྱེད་ཀྱི་རྗེས་སུ་གནང་བ་ལུགས་གཉིས།
ཕྱག་ན་རྡོ་རྗེ་གོས་སྔོན་ཅན། རྟ་མགྲིན་དམར་པོ་སྐྱེར་སྒང་ལུགས་ཀྱི་རྗེས་སུ་གནང་བ་རྣམས་དང༌། ཚེ་དབང་ལ་གྲུབ་ཐོབ་ཐང་སྟོང་པའི་ལུགས་འཆི་མེད་དཔལ་སྟེར། མ་གཅིག་གྲུབ་པའི་རྒྱལ་མོའི་ལུགས། རིག་འཛིན་རྒོད་ལྡེམ་པའི་ལུགས་ཀྱི་ལྕགས་སྡོང་མར་གྲགས་པ། སློབ་དཔོན་ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག ཡང་ཇོ་བོའི་ལུགས་ཀྱི་སྒྲོལ་མ་འཇིགས་པ་ཀུན་སེལ་མ་གཙོ་འཁོར་ལྔ། དཔལ་ལྡན་ཤོང་པའི་ལུགས་ཀྱི་མགོན་པོ་དཀར་པོ་ཡིད་བཞིན་ནོར་བུ་དང༌། མི་གཡོ་བ་དཀར་སྔོ་གཉིས་རྣམས་ཀྱི་རྗེས་སུ་གནང་བ། ཕྱག་ན་རྡོ་རྗེ་གཏུམ་པོ་ཁྱུང་ལྔ།
ཕྱག་ན་རྡོ་རྗེ་གོས་སྔོན་ཅན། རྣམ་ཐོས་སྲས་གསེར་ཅན་གཙོ་འཁོར་དགུའི་རྗེས་སུ་གནང་བ་དང་མཇུག་ཏུ་དྲག་པོའི་རྗེས་གནང་དུ་བཅས་པ། རྣམ་ཐོས་སྲས་དཀར་པོ་ཚེ་འཕེལ་སོགས་ཀྱི་རྗེས་གནང་བཅོ་ལྔའི་ནང་ནས་འགའ་རེ་དང༌། གུར་མགོན་ལྷ་བརྒྱད་མཁའ་འགྲོ་སྦགས་སྒྲུབ་དང་དཔལ་མགོན་གདོང་བཞི་པ་བསྙེན་དུས་ཀྱི་རྗེས་གནང༌། གུར་གྱི་མགོན་པོ་ལྕམ་དྲལ་ལྷ་གསུམ་དང༌། ལྷ་བརྒྱད་སྦགས་ཏེ་སྒྲུབ་པ། ལྷ་བཅུ་གཉིས་སྦགས་ཏེ་སྒྲུབ་པ། གསང་ཁྲིད་ཀྱི་སྔོན་དུ་འགྲོ་བའི་མགོན་པོ་ལྷ་དགུ་དང་གུར་མགོན་སྤྲིན་གསེབ་མ། པུ་ཏྲ་མིང་སྲིང་གསུམ་དང་རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་རྣམས་ཀྱི་རྗེས་སུ་གནང་བ། བསྙེན་དུས་ཀྱི་དཔལ་མགོན་གདོང་བཞི་པ།
སྒྲུབ་དུས་ཀྱི་མགོན་པོ་ཞལ་ཁྲ་ཅན་ཐུན་མོང་མ་ཡིན་པ། དཔལ་མགོན་ཞལ་བཞི་པའི་ལས་བཞིའི་མགོན་པོ་ལས་དཀར་པོ་ཚེ་འཕེལ་གཙོ་འཁོར་ལྔ། སེར་པོ་རྒྱས་བྱེད་གཙོ་འཁོར་དགུ། དམར་པོ་དབང་སྡུད་གཙོ་འཁོར་ལྔ། སྔོན་པོ་བགེགས་འཇོམས་གཙོ་འཁོར་ལྔ་རྣམས་དང༌། དཔལ་ལྡན་དམག་ཟོར་རྒྱལ་མོ། དཔལ་མགོན་སྟག་ཞོན། བེག་ཙེ་ལྕམ་དྲལ་དང་འཁོར་མང་བཅས་པའི་རྗེས་སུ་གནང་བ་རྣམས་ལ་ལེགས་པར་སྩལ་ཏོ། ། བཀླག་ལུང་ཐོས་པའི་སྐོར་ལ་ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་པའི་བཀའ་འབུམ་པོ་ཏི་གསུམ། པཎ་ཆེན་ནམ་མཁའ་དཔལ་བཟང་གི་བཀའ་འབུམ་པོ་ཏི་དང་པོ།
ནཱ་རོ་མཁའ་སྤྱོད་མའི་སྒྲུབ་སྐོར་པོ་ཏི་རྨོར་ཆེན་པས་བསྒྲིགས་པའི་དཀར་ཆག་ལྟར་དང༌། གུར་གྱི་མགོན་པོའི་པོ་ཏི་མེ་འབར་མར་གྲགས་པ་དང༌། སྙན་བརྒྱུད་པོ་ཏིའི་ཁ་སྐོང༌། མགོན་པོའི་ཆོས་བྱུང་སྔགས་འཆང་ཀུན་དགའ་བསོད་ནམས་ཀྱིས་མཛད་པ། དཔལ་མགོན་ཞལ་གྱི་པོ་ཏི། ཧ་ལ་ནག་པོའི་པོ་ཏི། བེག་ཙེའི་པོ་ཏི། རྒྱལ་པོ་ཆེན་པོ་རྣམ་ཐོས་སྲས་ཞི་དྲག་གི་པོ་ཏི་གཉིས་རྣམས་དང༌། གཞན་ཡང་གྲྭ་པ་མངོན་ཤེས་ལུགས་ཀྱི་ཛམྦྷ་ལ་དམར་པོའི་སྒྲུབ་སྐོར་ཡིག་རྙིང་གི་ལུང༌། སེང་གདོང་མའི་ལས་ཚོགས་ཉེར་ལྔ།
འགྲོ་མགོན་དཔལ་གྱི་ཡེ་ཤེས་ཀྱིས་མཛད་པའི་བློ་སྦྱོང༌། དབྱངས་ཅན་མ་དཀར་མོའི་སྒྲུབ་སྐོར་གྱི་ཡི་གེ་གསར་རྙིང་རྣམས་ཕྱོགས་གཅིག་ཏུ་བསྒྲིགས་པ་ལ། ཚངས་པའི་བུ་མོ་དབྱངས་ཅན་མ་ལ་བསྟོད་པ་གྲུབ་པ་ངག་གི་འོད་ཟེར་ཞེས་བྱ་བ་བྲམ་ཟེ་ཕུར་བུས་མཛད་པ། པཎྜི་ཏ་ནག་མོའི་ཁོལ་གྱིས་མཛད་པའི་དབྱངས་ཅན་གྱི་བསྟོད་པ། དབྱངས་ཅན་དཀར་མོའི་སྒྲུབ་ཐབས་བྲམ་ཟེ་ཕུར་བུས་མཛད་པ་འགོར་ཕྱག་འཚལ་དང༌། རང་གི་སྙིང་གའི་སྲོག་གི་འོད་ཟེར་གྱིས་ཞེས་ཡོད་པ། ཡང་ཕྱག་འཚལ་དང་དབྱངས་ཅན་མ་སྒྲུབ་པར་འདོད་པས་སྡིག་ཏོ་མི་དགེ་བ་སྤངས་ཞེས་སོགས་ཡོད་པ་དང༌། མཇུག་ཏུ་འབུམ་ཁྲི་ལྔ་སྟོང་བཟླས་པར་བྱའོ་ཞེས་པའི་མཐའ་ཅན། ཡང༌། ན་མོ་སྭ་ར་སྭ་སྟི་བྷྱཿ
ཟབ་མོའི་གདམས་པ་མཆོག་ཏུ་གྱུར་པའི་དངོས་གྲུབ་ཀྱི་གེགས་སེལ། འདི་ལ་དོན་གསུམ་སྟེ་སོགས་དང༌། མཐར་གེགས་སེལ་ཟབ་མོ་ཨི་ཐིའི་མཐའ་ཅན། ཡང་ངག་གི་དབང་ཕྱུག་ལ་ཕྱག་འཚལ་ལོ། ། ལྷ་མོ་དབྱངས་ཅན་མ་བསྒྲུབ་པའི་སྐབས་སུ་དངོས་གྲུབ་ཆེན་པོ་བཞི་འབྱུང་བ་ལ་གེགས་བཞི་འབྱུང་སོགས་ནས། དབྱངས་ཅན་མའི་གེགས་སེལ་ཁྱད་པར་ཅན་ཨི་ཐིའི་མཐའ་ཅན། དབྱངས་ཅན་དགའ་བས་སྦྱར་བའི་ལྷ་མོ་དབྱངས་ཅན་མའི་རྗེས་སུ་གནང་བའི་རིམ་པ་དང༌། དེ་ཉིད་ཀྱིས་མཛད་པའི་སྒྲུབ་ཐབས་གེགས་སེལ་འབྲེལ་བར་ཡོད་པ། ཤཱཀྱའི་བཙུན་པ་ཉི་མ་རྒྱལ་མཚན་གྱིས་སྣར་ཐང་དུ་མཛད་པའི་དབྱངས་ཅན་མའི་རྗེས་གནང༌། ཆོ་ག་ཤེས་རབ་ཀྱི་འཁོར་ལོ་ཐོགས་པ་མེད་པར་འཇུག་པ་ཞེས་བྱ་བ་དང༌།
པཎ་ཆེན་ནམ་མཁའ་དཔལ་བཟང་གིས་མཛད་པའི་དབྱངས་ཅན་མའི་སྒྲུབ་ཐབས་རྗེས་གནང༌། དེའི་ཁ་སྐོང་བཅས་པའི་ལུང༌། སངས་རྒྱས་ཕུན་ཚོགས་ཀྱིས་མཛད་པའི་དབྱངས་ཅན་ལྷ་མོའི་བསྙེན་ཐབས། བརྒྱུད་འདེབས། བསྟོད་པ་རྣམས་ཀྱི་ལུང་བཅས་རྫོགས་པར་ཐོས་སོ། ། རྗེ་བཙུན་དཔལ་ལྡན་ཆོས་སྐྱོང་པ་རང་གི་གསན་ཡིག་པོ་ཏི་དང༌། རྣམ་པར་ཐར་པ་པོ་ཏི་དང་པོ་དང་གཉིས་པའི་ཕྱེད་ཙམ། རབ་གནས་ཀྱི་ཆོ་ག་ལས་བརྩམས་པའི་འབེལ་གཏམ་སོགས་རྗེ་རང་གི་མཛད་ཆོས་འགའ་རེ་རྣམས་ཐོས་པ་ནི། རང་གིས་ཆོས་ཐོས་པའི་ཡི་གེར་འགོད་པ་ལྟར་ལས་འདིར་གསལ་བར་མ་སྨོས་སོ། ། རྒྱ་ཆེན་ཆོས་ཀྱི་འདྲེན་བྱེད་ཕྱི་ནང་ཤེས་བྱའི་གཞུང་ལུགས་ཀུན་གྱི་དཀྱུས་སུ་རྣམ་པར་སྤྲོས་ཤིང༌།
མཁས་པར་འོས་པའི་འཆད་རྩོད་རྩོམ་པའི་ཕྲིན་ལས་གསེར་གྱི་འཁོར་ལོས། གནས་ལྔ་རིག་པའི་གཞུང་ལུགས་ཀྱི་རི་གླིང་མ་ལུས་པར་དབང་སྒྱུར་བའི་ཤར་ཆེན་ཆོས་ཀྱི་རྒྱལ་པོ་རིན་ཆེན་མི་འགྱུར་རྒྱལ་མཚན་དཔལ་བཟང་པོ་པའི་ཞལ་སྔ་ནས་དམ་ཆོས་ཉི་གཞོན་གྱི་ཐིགས་པ། བློ་གྲོས་ཀྱི་འདབ་སྟོང་ཚལ་དུ་ལྷུང་བ་ལ། ཐོག་མར་གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་སུ་གནང་བ། མ་གཅིག་གྲུབ་པའི་རྒྱལ་མོའི་ལུགས་ཀྱི་ཚེ་དཔག་ཏུ་མེད་པའི་ཚེ་དབང༌། དཔལ་དགྱེས་པ་རྡོ་རྗེ་ལྷ་དགུའི་རྡུལ་ཚོན་གྱི་སྙིང་པོ་བདེ་བ་ཆེན་པོ་ལེན་པའི་གྲོང་ཁྱེར་ཆེན་པོར་སྟ་གོན་དང་དངོས་གཞིའི་ཆོ་ག་གཉིས་ཀྱི་སྒོ་ནས་བཅུག་སྟེ་སྨིན་བྱེད་ཀྱི་དབང་བསྐུར་བ། རྡོ་རྗེ་རྣམ་པར་འཇོམས་པ་ལ་བརྟེན་པའི་བཀྲུ་བྱབ་བསྲུང་གསུམ་དང༌། རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོ་ཏི་བཞི། ཀུན་མཁྱེན་བསོད་ནམས་སེང་གེའི་གསུང་རབ་སྔགས་སྐོར་གྱི་པོ་ཏིའི་ལུང་སོགས་དམ་པའི་ཆོས་ཀྱི་ཟིལ་མངར་འཐུངས་ཤིང་ད་དུང་ཇི་སྙེད་ཅིག་བཏུང་བའི་འདུན་པ་མི་ལྷོད་པ་ནི། དྲང་སྲོང་ཨ་གསྟྱའི་གསུས་རྫིང་ལྟར་མི་ངོམ་པར་གནས་སོ། །
ཕྱི་ནང་ཤེས་བྱ་རིག་པའི་གཞུང་ལུགས་ཀྱི་བྱེད་པོ་ཇི་སྙེད་བྱོན་པ་རྣམས་ཀྱི་བཞེད་པ་རྣམ་པར་འགྲེལ་ཕྱིར་འཇམ་དཔལ་གཞོན་ནུར་གྱུར་པ་ཉིད། དུས་འདིར་གནས་ལྔ་རིག་པའི་མ་ཧཱ་པཎྜི་ཏའི་སྐྱེ་བར་ཟློས་པ་སི་ཏུ་སྤྲུལ་པའི་སྐུ་བསྟན་པའི་སྣང་བྱེད་ཆེན་པོ་ལས། ལྷ་མོ་འོད་ཟེར་ཅན་མ་དང་སྒྲོལ་མ། གྲུབ་པའི་རྒྱལ་མོའི་ལུགས་ཀྱི་ཚེ་དབང་ཟབ་ཁྱད་ཅན་དང༌། སྒྲ་མི་སྙན་གྱི་རང་གཟུངས་ཞྭ་ལུ་ལོ་ཆེན་གྱིས་ཞུས་དག་བྱས་པའི་སྟེང་ནས་ལུང་བཅས་ནོས་སོ། ། སྟོབས་བཅུ་མངའ་བའི་རྒྱལ་ཚབ་དམ་པ་དད་སྒྲོལ་ཨེ་ཝཾ་པ་ཆེན་པོའི་རིང་ལུགས་ཕན་བདེའི་རིན་ཆེན་བྱེ་བའི་འབྱུང་གནས་ཆེན་པོར་དབང་བསྒྱུར་ཞིང༌། མཁས་པའི་ཕྲིན་ལས་དག་བྱེད་ཀྱི་རྒྱུན་ཆེན་ཕྱོགས་བརྒྱར་འབེབས་པའི་ཆོས་ཀྱི་རྗེ་ཀུན་དགའ་རྒྱལ་མཚན་པ་ནས། ཁྲོས་ནག་ལྷ་ལྔའི་དབང༌། ཇོ་བོ་རྗེ་དཔལ་ལྡན་ཨ་ཏི་ཤའི་ཐུགས་དམ་གྱི་ལྷ་ཚོགས་རྣམས་ཀྱི་སྒྲུབ་ཐབས་ཐོར་བུར་གནས་པའི་གདམས་ངག་ཕྲ་མོ་བརྒྱ་རྩར་ལོངས་པ་རྣམས། སྣར་ཐང་གི་མཁན་པོ་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པ་སྣར་ཐང་བརྒྱ་རྩར་གྲགས་པའི་ནང་གི་རྗེས་གནང་ཡོད་པ་སུམ་ཅུ་ཙམ་མཆིས་པ་རྣམས་ཀྱི་རྗེས་སུ་གནང་བ་ལུང་དུ་བཅས་པ་དང༌།
དཔལ་མགོན་སྟག་ཞོན་ལྕམ་དྲལ་དང༌། རྟ་མགྲིན་ནག་པོ་ཟླ་བ་རྒྱལ་མ་ལུགས་ཀྱི་རྗེས་སུ་གནང་བ་སོགས་ནོས་སོ། ། ཡང་སུམ་ལྡན་རྡོ་རྗེ་འཛིན་དབང་མདོ་སྔགས་གཞུང་ལུགས་མང་པོ་ཐོས་པའི་དཔལ་བཟུང་ནས། ལེགས་པར་སྨྲ་བའི་དབང་ཕྱུག་སྐུ་དབོན་རིན་པོ་ཆེ་རིན་ཆེན་མཆོག་གྲུབ་པ་ལས། བཅོམ་ལྡན་འདས་གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌། ངོར་ཆེན་རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོ་ཏི་ལས་ཀྱེ་རྡོ་རྗེའི་རྣམ་བཤད་ཟླ་ཟེར་གྱི་མཇུག་མན་ཆད་ནས་རྫོགས་པའི་བར་ལུང་ཐོབ་བོ། ། རྗེ་བཙུན་ཨེ་ཝཾ་པ་ཆེན་པོའི་ཕྲིན་ལས་རྒྱ་མཚོའི་སྙིང་པོ་ལུང་རྟོགས་ཆོས་ཀྱི་ཆ་ཤས་རྫོགས་ནས་མཁས་ཚུལ་གསུམ་གྱིས་སྨྲ་བའི་ཀུན་ཕན་གཞོན་ནུར་གྱུར་པ་ཆོས་རྗེ་བསྟན་འཛིན་རྡོ་རྗེ་པ་ནས། དཔལ་ཀྱེ་རྡོ་རྗེ་གྲུབ་ཆེན་ཌོམྦི་ཧེ་རུ་ཀའི་ལུགས་ཀྱི་དཀྱིལ་འཁོར་གྲུབ་ཆེན་མཚོ་ལས་སྐྱེས་པའི་རྡོ་རྗེའི་ལུགས་ཀྱི་དཀྱིལ་འཁོར། གྲུབ་ཆེན་ནག་པོ་དམ་ཚིག་རྡོ་རྗེའི་ལུགས་ཀྱི་སྐུ་གསུང་ཐུགས་དང་སྙིང་པོ་ཀྱེ་རྡོ་རྗེའི་དཀྱིལ་འཁོར་བཞི་སྟེ། བཀའ་བབས་གསུམ་གྱི་དཀྱིལ་འཁོར་ཆེན་པོ་དྲུག་རས་བྲིས་ལ་བརྟེན་ནས་དབང་བསྐུར་བ་སྟ་གོན་དངོས་གཞིར་བཅས་པའི་སྒོ་ནས་ལེགས་པར་ཐོབ།
རྗེ་དེ་ཉིད་ཀྱིས་མཛད་པའི་ལྷ་མོ་དཔལ་གྱི་གཡང་སྐྱབས་དང༌། བརྒྱ་བཞིའི་ཆོ་ག གདུགས་དཀར་གྱི་འཁོར་ལོ་བྲི་ཐབས་བཅས་པའི་ལུང་རྣམས་ཐོས་སོ། ། ཐམས་ཅད་མཁྱེན་པ་ཉི་མའི་རྩ་ལག་ཆེན་པོའི་ལུང་རྟོགས་ཆོས་ཀྱི་ནོར་བུའི་གཅེས་མཛོད་མཐའ་དག་བཟུང་ནས། རིས་བྲལ་གདུལ་བྱ་རྣམས་ཀྱི་སྐལ་བར་འཚམ་པ་ལེགས་པར་འདོམས་པའི་རྒྱལ་བའི་ཕྲིན་ལས་སྐྱོང་བ་ཆེན་པོ་བཀའ་འགྱུར་རོ་ཅོག་གི་མངའ་བདག་ཆོས་རྗེ་བསོད་ནམས་བློ་གྲོས་པའི་ཞབས་ཀྱི་པདྨར་བསྙེན་ཏེ་སངས་རྒྱས་བཅོམ་ལྡན་འདས་ཀྱི་གསུང་རབ་རིན་པོ་ཆེ་ཐོས་པ་ལ། བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་ལས། འདུལ་བ་གཞི་ཤླཽ་ཀ་སུམ་ཁྲི་ཉིས་སྟོང་བདུན་བརྒྱ་དང་དགུ་བཞུགས་པ་དང༌། དགེ་སློང་ཕའི་སོ་སོར་ཐར་པའི་མདོ་ཤླཽ་ཀ་བརྒྱ་བམ་པོ་གཉིས་པ། དགེ་སློང་ཕའི་རྣམ་འབྱེད་ཤླཽ་ཀ་ཉི་ཁྲི་བཞི་སྟོང་དགུ་བརྒྱ་བམ་པོ་བརྒྱད་ཅུ་རྩ་གསུམ་པ། དགེ་སློང་མའི་སོ་སོར་ཐར་པ་ཤླཽ་ཀ་བརྒྱད་བརྒྱ་བམ་པོ་གཉིས་པ།
དགེ་སློང་མའི་རྣམ་འབྱེད་ཤླཽ་ཀ་བརྒྱད་སྟོང་བཞི་བརྒྱ་དང་བམ་པོ་ཉི་ཤུ་རྩ་བརྒྱད་པ། འདུལ་བ་ལུང་ཕྲན་ཚེགས་སྒོ་བརྒྱད་ཀ་རྫོགས་པ་ཤླཽ་ཀ་ཆིག་ཁྲི་བདུན་བརྒྱ་བམ་པོ་ལྔ་བཅུ་རྩ་དགུ་པ། འདུལ་བ་གཞུང་བླ་མའི་ཞུ་བ་མ་རྫོགས་པ་ཤླཽ་ཀ་སུམ་སྟོང་དྲུག་བརྒྱ་བམ་པོ་བཅུ་གཉིས་དང༌། ཞུ་བ་རྫོགས་པ་ཤླཽ་ཀ་ཆིག་ཁྲི་ལྔ་སྟོང་དགུ་བརྒྱ་བམ་པོ་ལྔ་བཅུ་རྩ་གསུམ་པ་རྣམས་སོ། ། བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་ལས་བྱུང་བ་ཤེས་རབ་ཀྱི་ཕ་རོལ་ཏུ་ཕྱིན་པ་ཡུམ་རྒྱས་པ་འབུམ་པ་ལ་ཏིང་ངེ་འཛིན་བརྒྱ་ཉེར་གཅིག སྒོ་གསུམ་རྣམ་གྲངས་བཅུ་གཅིག ཞུས་ལན་བརྒྱ་དང་ཉི་ཤུ། འགྲེས་རིང་བརྒྱ་ལྔ་བཅུ། ཕྱོགས་སྐོར་བདུན་ཅུ་རྩ་བཞི། མཚན་བྱེད་ཀྱི་ཆོས་བདུན་བཅུ།
འགྲེས་རྩ་བདུན། འགྲེས་ཐུང་བསྣན་པའི་འགྲེས་རྩ་ཁྲི་དང་བཞི་བརྒྱ་ཉེར་དགུ། བམ་པོ་སུམ་བརྒྱ་དང་ལེའུ་གོ་གཉིས་བྱུང་བ་དང༌། ཡུམ་འབྲིང་པོ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་ཉི་ཤུ་ལྔ་པ་བམ་པོ་བདུན་བཅུ་དོན་བརྒྱད་དང་ཤླཽ་ཀ་བརྒྱ་ལེའུ་དོན་དྲུག་པ་དང༌། ཡུམ་བསྡུས་པ་ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་ཕྲེང་ཅན་སྡེ་ཅན། བཟོ་སྦྱངས་ཞེས་པ་མིང་མི་གཅིག་པར་གསུངས་པ་གང་ཟག་གཅིག་ལ་མིང་མི་གཅིག་པ་སྣ་ཚོགས་འོང་བ་ལྟ་བུ་ལས་ཐ་དད་པ་མིན་ཞིང༌། འགྱུར་རྒྱས་འབྲིང་གི་ཁྱད་པར་ཙམ་ཡིན་ཞེས་བཞེད་པ་ཁུངས་བཙུན་པར་བཞེད་པ་ལྟར་ལགས་ཤིང༌། འོན་ཏེ་འགྱུར་རྒྱས་པ་ཕྲེང་ཅན་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཁྲི་བརྒྱ་སྟོང་པ་བམ་པོ་དྲུག་ཅུ་ལེའུ་བརྒྱད་ཅུ་རྩ་གཉིས་པ། ཤེས་རབ་ཀྱི་ཕ་རོལ་ཏུ་ཕྱིན་པ་ཁྲི་པ་བམ་པོ་སུམ་ཅུ་དང་ཤླཽ་ཀ་བརྒྱ་ལེའུ་སུམ་ཅུ་སོ་གསུམ་པ་རྣམས་དང༌།
ཤེས་རབ་ཀྱི་ཕ་རོལ་ཏུ་ཕྱིན་པ་སྣ་ཚོགས་པའི་སྐོར་ལ། འཕགས་པ་སྡུད་པ་ཚིགས་སུ་བཅད་པ་བམ་པོ་གཅིག་པ། ཤེས་རབ་ཀྱི་ཕ་རོལ་ཏུ་ཕྱིན་པ་རབ་རྩལ་གྱི་རྣམ་པར་གནོན་པས་ཞུས་པ། བམ་པོ་བདུན་དང་ཤླཽ་ཀ་དྲུག་ཅུ་པ། ཤེས་རབ་ཀྱི་ཕ་རོལ་ཏུ་ཕྱིན་པ་བདུན་བརྒྱ་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ལྔ་བརྒྱ་པ། ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་གཅོད་པ་སུམ་བརྒྱ་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལྔ་བཅུ་པ། ཤེར་ཕྱིན་ཚུལ་བརྒྱ་ལྔ་བཅུ་པ། ཤེར་ཕྱིན་སྒོ་ཉི་ཤུ་པ།
ཤེར་ཕྱིན་ཡི་གེ་གཅིག་མ། ཤེས་རབ་སྙིང་པོ་ཤླཽ་ཀ་ཉེར་ལྔ་པ། ཤེར་ཕྱིན་ཉི་མའི་སྙིང་པོ། ཤེར་ཕྱིན་ཟླ་བའི་སྙིང་པོ། ཤེར་ཕྱིན་ཀུན་ཏུ་བཟང་པོ། ཤེར་ཕྱིན་ལག་ན་རྡོ་རྗེ། ཤེར་ཕྱིན་རྡོ་རྗེ་རྒྱལ་མཚན་རྣམས་ལེགས་པར་ཐོབ་བོ། ། གསུམ་པ་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་ལས་བྱུང་བ་རྣམས་ཀྱང་དེ་སྔོན་མ་ཐོབ་ཀྱང་སླར་ཞུ་བའི་འདུན་པ་ནི་ཆུ་གཏེར་ཆེན་པོ་ཆུ་ཀླུང་བྱེ་བ་འབབ་ཀྱང་ནམ་ཡང་ངོམས་པ་མ་མཆིས་པ་ཡོད་ཅིང༌། ཡང་མདོ་རྒྱུད་རྣམས་ནས་འབྱུང་བའི་བཀའ་ཉེ་བར་མཁོ་བ་རྣམས་ཕྱོགས་གཅིག་ཏུ་བསྡེབས་པ་བཀའ་འདུས་རིན་པོ་ཆེ་ད་ལྟར་པར་དུ་འཁོད་པའི་ནང་ལྟར་ལས། ལུང་རྒྱུན་མེད་པའི་དམིགས་བསལ་གཞན་དུ་ཡོད་པ་འགའ་རེ་མིན་པ་རྫོགས་པའི་ཆོས་ཚན་རྣམ་གྲངས་རྣམས་ནི་གཞན་དུ་གསལ་ལོ། །
གཞན་ཡང་རྒྱལ་བ་གཉིས་པའི་ཕྲིན་ལས་ཀྱི་ཟླ་སྣང་དཀར་པོས་ཕྱོགས་ཀྱི་འཁོར་ལོ་འགེངས་པའི་མཁས་བཙུན་ཆོས་ཀྱི་རྗེ་ཚུལ་ཁྲིམས་དབང་ཕྱུག་པ་ལས། ཐུགས་རྗེ་ཆེན་པོ་བཅུ་གཅིག་ཞལ་ལྷ་མང་གི་དཀྱིལ་འཁོར་དུ་རས་བྲིས་ལ་བརྟེན་པའི་དབང་བསྐུར་བ་ལེགས་པར་ཐོབ་བོ། ། ཟབ་ཡངས་ཐོས་པ་རྒྱ་མཚོའི་ཕ་མཐར་སོན་ཅིང་གསང་ཆེན་སྔགས་ཀྱི་དངོས་གྲུབ་བརྙེས་པའི་རྡོ་རྗེ་འཛིན་དབང་ཀུན་དགའ་རྒྱ་མཚོ་པ་ལས། རྭ་ལོ་ཙཱ་བ་རྡོ་རྗེ་གྲགས་ཀྱིས་མཛད་པའི་མངོན་རྟོགས་དང་དཀྱིལ་འཁོར་གྱི་ཆོ་ག མཁས་གྲུབ་ཕྱི་མས་བྱས་པའི་ལྷན་ཐབས་ཟུར་འདེབས་རྣམས་ལ་བརྟེན་ནས་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་པའི་དཀྱིལ་འཁོར་རས་བྲིས་ལ་བརྟེན་པ་སྟ་གོན་དང་དངོས་གཞིའི་ཆོ་ག་གཉིས་ཀྱི་སྒོ་ནས་དབང་བསྐུར་བ་དང༌། རྟ་མགྲིན་ཡང་གསང་ཁྲོས་པ་ལྷ་དགུའི་དབང་བསྐུར་བ་ལྷ་དབང་ཆས་དབང་དང་བཅས་པ་ཤིན་ཏུ་རྒྱས་པ་དང༌། རྫོང་ཆུང་ལུགས་ཀྱི་ཚེ་དབང་དང་བཅས་པ། གུར་གྱི་མགོན་པོ་ལྷ་བཅུ་གཉིས་ཐུན་མོང་མ་ཡིན་པའི་རྗེས་གནང༌། དཔལ་མགོན་ཞལ་བཞི་པ་སྒྲུབ་དུས་ཐུན་མོང་མ་ཡིན་པའི་རྗེས་གནང༌། དཔལ་མགོན་ཞལ་བཞི་པའི་ཧ་ལ་ནག་པོའི་དཔེ་བུམ།
མཉམ་མེད་ཇོ་བོ་རྗེའི་ཐུགས་དམ་དུ་བཅང་བའི་ཆོས་ཆུང་བརྒྱ་རྩར་གྲགས་པ་དང༌། ཁྲོ་ཕུ་ལོ་ཙཱ་བའི་མན་ངག་བརྒྱ་རྩའི་ལུང༌། ཆོས་རྒྱལ་དགེ་བའི་དབང་པོ་ཡབ་སྲས་ཀྱིས་བྱས་པའི་རྫོགས་པའི་སངས་རྒྱས་ཀྱི་རྟོགས་བརྗོད་དཔག་བསམ་འཁྲི་ཤིང་གི་ལུང་རྣམས་ནོས། སྟོབས་བཅུ་མངའ་བ་གདུང་འཚོབ་ཀྱི་ཕྲེང་བ་ཇི་སྙེད་བྱོན་པའི་མདོ་སྔགས་ཆོས་ཀྱི་ཚུལ་མ་ལུས་པ་འཛིན་ཅིང༌། འཆད་པ་ལ་དབང་འབྱོར་བས་བསྟན་པའི་སྣང་བྱེད་དམ་པར་གྱུར་པ་སྐྱོར་མདའ་བ་བསོད་ནམས་དབང་ཕྱུག་པ་ལས། དཔལ་མགོན་ཁྱུང་ཞལ་ཅན་གྱི་རྗེས་སུ་གནང་བ་དང༌། དཀོན་མཆོག་སྤྱི་འདུས་ཀྱི་དབང་ཚེ་དབང་དང་བཅས་པ་ཐོབ། ཐར་ལམ་དགོན་གྱི་མཁས་དང་བཙུན་པའི་ཡོན་ཏན་དང་གཞུང་མང་ཐོས་པའི་ནོར་གྱིས་ཕྱུག་པ་རྡོ་རྗེ་འཛིན་པའི་དབང་ཕྱུག་ཀུན་དགའ་རྣམ་རྒྱལ་དང༌། གྲུབ་དབང་ནམ་མཁའ་ལེགས་པའི་དབོན་བརྒྱུད་དུ་འཁྲུངས་པའི་མཁས་བཙུན་གྱི་ཡོན་ཏན་འཛིན་པ་བསྟན་འཛིན་ཕུན་ཚོགས་གཉིས་ཀ་ལས། སྡེ་སྣོད་འཛིན་པ་ཆོས་རྣམ་རྒྱལ་གྱི་ཡི་གེའི་སྟེང་ནས་ཁྲོས་མ་ནག་མོ་ལྷ་ལྔའི་དབང་བསྐུར་ཆོས་ཀྱི་སྒོ་འབྱེད་དང༌།
བསོད་ནམས་མཆོག་གྲུབ་པའི་ཡིག་ཆའི་སྟེང་ནས་དྲུང་ལུགས་ཀྱི་དབང་བསྐུར་ཆོས་ཀྱི་སྒོ་འབྱེད་གཉིས་སྔོན་དུ་འགྲོ་བའི་ལུང་གི་སྐོར་ལ། གཅོད་ཟབ་དོན་ཐུགས་ཀྱི་སྙིང་པོ་སོགས་པྲཛྙཱའི་མཚན་ཅན་དང༌། དྲུང་ཀུན་དགའ་རིན་ཆེན་དང༌། བསོད་ནམས་མཆོག་གྲུབ་རྣམས་ཀྱིས་མཛད་པ་ཕྱོགས་གཅིག་ཏུ་བསྡོམས་པའི་དཔེ་བུམ་གྱི་ལུང་རྣམས་ཐོས་སོ། ། ཚེ་གཅིག་བསྙེན་སྒྲུབ་ཀྱི་རྣལ་འབྱོར་ལ་བརྩོན་པའི་གྲུབ་བརྙེས་སྒོམ་ཆེན་བསྟན་འཛིན་ཕུན་ཚོགས་པ་ལས། ནག་པོ་ཆེན་པོའི་ཆོས་སྐོར་ལས། སྙན་བརྒྱུད་ཡང་སྐོང་དུ་གྲགས་པའི་པོ་ཏིའི་ལུང་ལེགས་པར་ཐོས་སོ། ། གནས་ལྔ་རིག་པའི་ཡུལ་ལ་རྣམ་པར་དཔྱོད་པའི་མཁྱེན་རབ་ཉིན་མོར་བྱེད་པའི་དཀྱིལ་འཁོར་ལྟར་གསལ་ཞིང༌། གསར་རྙིང་རྡོ་རྗེ་ཐེག་པའི་གཞུང་ལུགས་ཀྱི་དབང་བསྐུར་བྱིན་རླབས་གདམས་པའི་ཆུ་ཀླུང་རབ་འབྱམས་ངོམས་པར་བཞེས་ནས། ལེགས་པར་འདོམས་པའི་ལེགས་བཤད་ཀྱི་དག་བྱེད་ཀྱི་ཀླུང་རྒྱུན་གྲངས་མེད་འགྱེད་པའི་སྨྲ་བའི་དབང་ཕྱུག་ཟེ་ཆེན་རབ་འབྱམས་པ་པདྨ་གསང་སྔགས་བསྟན་འཛིན་པ་ལས།
རིག་འཛིན་སྤྲུལ་པའི་སྐུ་གཏེར་བདག་གླིང་པ་འགྱུར་མེད་རྡོ་རྗེ། བཀའ་དང་གཏེར་བྱོན་ལུགས་ཀྱི་མཆོག་དང་ཐུན་མོང་གི་དངོས་གྲུབ་སྒྲུབ་པའི་ཐབས་རྩ་བ་གསུམ་གྱི་ལྷ་ཚོགས་རྣམས་ཀྱི་སྒྲུབ་སྐོར་ཉེ་བར་མཁོ་ཞིང༌། ཤིན་ཏུ་དཀོན་པ་རྣམས་ཀྱི་རྒྱུན་མི་ནུབ་པའི་ཕྱིར་ཕྱོགས་གཅིག་ཏུ་བསྡེབས་པ་སྒྲུབ་ཐབས་འདོད་འཇོའི་བུམ་བཟང་ཞེས་བྱ་བ་ནས་འབྱུང་བའི་དབང་བསྐུར་བྱིན་རླབས་རྗེས་སུ་གནང་བ་རིག་གཏད་བཟླས་ལུང་ལ་སོགས་པའི་བཀའ་སྲོལ་ཇི་སྙེད་བཞུགས་པ་རྣམས་ལེགས་པར་ཐོབ་པ་ལ། ཐོག་མར་བླ་མ་ཞི་བའི་སྐོར་ལ། བླ་མ་གསང་འདུས་ལས་ཐོད་ཕྲེང་རྩལ་སྒོས་སྒྲུབ་ཀྱི་ཟླུམ་པོ་བཞི་དབང༌། གསང་འདུས་གཏོར་དབང་གནད་ཀྱི་ཤོག་གཅིག་མར་གྲགས་པ། ཉང་གཏེར་བླ་མ་ཡོངས་རྫོགས་ཀྱི་གཏོར་དབང་རྣམས་སོ། ། བླ་མ་དྲག་པོའི་སྐོར་ལ། ཉང་གཏེར་དྲག་དམར་བདེ་འདུས་ཀྱི་དབང་བཀའ་རྡོ་རྗེ་སྤྱི་བླུགས། འབྲིང་པོ་མེའི་སྤུ་གྲིའི་དབང་ཆོག
ཆེ་འབྲིང་གཉིས་ཀ་དང་འབྲེལ་བའི་བྱིན་རླབས་ལུ་གུ་བརྒྱུད། དྲག་དམར་བཀའ་མ་འོ་བྲན་ལུགས། བྱང་གཏེར་དྲག་པོ་རྩལ་གྱི་བྱིན་རླབས་ཐུགས་རྗེའི་དབང་བསྐུར་རྣམས་སོ། ། ཚེ་དཔག་མེད་ཀྱི་སྐོར་ལ། ཚེ་དཔག་མེད་ལུང་ལུགས་སངས་རྒྱས་གསང་བའི་མན་ངག ཆོས་དབང་གི་གཏེར་མ་བླ་མ་ལོངས་སྐུའི་རྫོང་ཆེན་ཚེ་དབང༌། བྱང་གཏེར་ཚེ་སྒྲུབ་ལྕགས་སྡོང་མ། པད་གླིང་ཚེ་སྒྲུབ་རྡོ་རྗེ་ཕྲེང་བའི་ཚེ་དབང་སྒྲུབ་ཁོག་ལས་གསུང་རྒྱུན་བཞིན་ཕྱུངས་པ། གྲུབ་ཐོབ་ཐང་སྟོང་པའི་གདམས་པ་འཆི་མེད་དཔལ་སྟེར་གྱི་ཚེ་སྒྲུབ་རྣམས་སོ། ། སྤྱན་རས་གཟིགས་ཀྱི་སྐོར་ལ།
ཐུགས་རྗེ་ཆེན་པོ་རྒྱལ་པོ་ལུགས་ཕྱག་བཞི་པ། རྒྱལ་པོ་ལུགས་ཀྱི་བཅུ་གཅིག་ཞལ། རྒྱལ་བ་རྒྱ་མཚོ་བདེ་གཤེགས་བཞི་སྒྲིལ་གྱི་སྒྲུབ་ཐབས་རྣམས་སོ། ། འཇམ་དཔལ་ཚེ་བདག་ཡང་བཟློག་མེའི་སྤུ་གྲིའི་རྣོན་པོ་ནད་གཅོད་ཀྱི་དབང་བཀའོ། ། རྟ་མགྲིན་གྱི་སྐོར་ལ། རྟ་མགྲིན་གསང་སྒྲུབ་ཤངས་ལུགས། ཉང་གཏེར་རྟ་ནག་ལྕགས་རལ་ཅན། ཆོས་དབང་ལུགས་རྟ་ནག་གི་སྒྲུབ་ཐབས་རྣམས་སོ། ། ཕྱག་རྡོར་གྱི་སྐོར་ལ། ལས་འབྲེལ་རྩལ་གྱི་ཕྱག་རྡོར་དྲེགས་འདུལ་བུམ་པ་དང་གཏོར་མའི་ལས་ཚོགས་ལ་བརྟེན་པ།
བྱང་ཆུབ་གླིང་པའི་ཕྱག་རྡོར་གཏུམ་པོ་དྲག་པོ། གྲྭ་པའི་གཏོར་མ་ཕྱག་རྡོར་ཁང་བརྩེགས་ཀྱི་སྒྲུབ་ཐབས་རྣམས་སོ། ། ཕག་མོའི་སྐོར་ལ། ཉང་གཏེར་མཁའ་འགྲོ་ཆེན་མོར་གྲགས་པ་ཕག་མོ་ཞལ་གཉིས་མ། རྡོ་རྗེ་ཕག་མོ་དོན་གྲུབ་མ། ཕག་མོ་དབུ་བཅད་མ། ཁྲོས་ནག་གི་སྒྲུབ་ཐབས་རྣམས་སོ། ། ཤེས་རབ་ཀྱི་ལྷའི་སྐོར་ལ། མ་ཏི་ལུགས་ཀྱི་འཇམ་དཔལ་དཀར་པོ། དམ་པ་སངས་རྒྱས་ལུགས་ཀྱི་འཇམ་དཔལ་སྨྲ་སེང༌།
འཕགས་མ་དབྱངས་ཅན་མའི་སྒྲུབ་ཐབས་རྣམས་སོ། ། ཕྲིན་ལས་ཀྱི་ལྷའི་སྐོར་ལ། རྣམ་འཇོམས་སངས་རྒྱས་གསང་བའི་ལུགས། རྣམ་འཇོམས་བ་རི་ལུགས། ཆོས་དབང་ལུགས་གྱི་དྲང་སྲོང་ལོཀྟྲི་པཱ་ལ། རིན་ཆེན་གླིང་པའི་ནཱ་ག་རཀྴའི་སྒྲུབ་ཐབས་རྣམས་སོ། ། བསྟན་སྲུང་མགོན་པོའི་སྐོར་ལ། དཔལ་མགོན་ལེགས་ལྡན་ཚོགས་ཀྱི་བདག་པོ། ཉང་གཏེར་དཔལ་མགོན་ཕྱག་བཞི་པ། མགོན་པོ་དཀར་པོའི་ཚེ་དབང༌།
ཆོས་དབང་ལུགས་ཀྱི་མ་ནིང༌། གནུབས་ལུགས་ཀྱི་དཔལ་མགོན་སྟག་ཞོན། གནུབས་ལུགས་ཀྱི་མགོན་པོ་བེང་གི་སྒྲུབ་ཐབས་རྣམས་སོ། ། བསྟན་སྲུང་སྣ་ཚོགས་པའི་སྐོར་ལ། ཡེ་ཤེས་མ་མོ་ཨེ་ཀ་ཛ་ཊཱི་སྡེ་བདུན་གྱི་སྦགས་སྒྲུབ། སྙིང་ཐིག་མ་མོ་ཨེ་ཀ་ཛ་ཊཱི་གཙོ་རྐྱང༌། རེ་ཏི་རང་བྱུང་མ་བཀའ་གཏེར་གཉིས་ལྡན། ཉང་གཏེར་གཤོག་རྒོད་མ། ལས་འབྲེལ་ལུགས་ལྷ་མོ་སྲོག་སྒྲུབ་མ། ལས་འབྲེལ་ལུགས་གཟའ་རྒོད་དུག་གི་སྤུ་གྲི།
ལས་འབྲེལ་ལུགས་གནོད་སྦྱིན་བཤན་པ་དམར་ནག རྡོར་ལེགས་ཀྱི་སྒྲུབ་ཐབས་གཏེར་བརྒྱུད་གཉིས་ལྡན། རྒྱལ་སྲས་ལེགས་ལྡན་པའི་གཏེར་བྱོན་ཞིང་སྐྱོང་སེང་གདོང་ཅན། ཉང་གཏེར་དུར་ཁྲོད་མ་མོ། ཆོས་དབང་གི་བརྟན་མ་བཅུ་གཉིས། ཉང་གཏེར་དཀོར་བདག་པེ་ཧ་རའི་སྒྲུབ་ཐབས་རྣམས་སོ། ། ནོར་ལྷའི་སྐོར་ལ། རྣམ་སྲས་ཕྱི་སྒྲུབ་སེར་ཆེན་སྤྲིན་གསེབ་མ། ནང་སྒྲུབ་མདུང་དམར་ཅན་རྟ་སྔོན་མ། གསང་སྒྲུབ་དྲག་པོ་རྟ་སྔོན་མ།
ཡང་གསང་ཕྱག་མཚན་བཞི་པ། གནོད་སྦྱིན་ཞང་བློན་རྡོ་རྗེ་བདུད་འདུལ། ཛམ་དམར་ཆགས་པ་རྡོ་རྗེ། ལྷ་ཆེན་དབང་ཕྱུག་ཆེན་པོའི་སྒྲུབ་ཐབས་རྣམས་ཏེ། དེ་རྣམས་ལས་འཇམ་དཀར་དང༌། འཇམ་དཔལ་སྨྲ་སེང༌། དབྱངས་ཅན་མ། རྣམ་འཇོམས་རིགས་གཉིས་རྣམས་ནི་གསར་མ་ལས་བརྒྱུད་པ་ཡིན་ཅིང༌། དྲག་པོ་འོ་བྲན་ལུགས། ཚེ་དཔག་མེད་ལུང་ལུགས།
དཔལ་མགོན་ལེགས་ལྡན། རྣམ་སྲས་གསང་སྒྲུབ་དྲག་པོ་རྟ་སྔོན་མ་རྣམས་ནི་སྔ་འགྱུར་བཀའ་མ་དང༌། སྟག་ཞོན་དང་བེང་རང་བྱུང་མ་རྣམས་ནི་བཀའ་གཏེར་གཉིས་ལྡན་དང༌། གཞན་རྣམས་ནི་ཟབ་གཏེར་སྣ་ཚོགས་ལས་བྱུང་བའི་གདམས་པ་ཤ་སྟག་གོ ། དེ་ལྟར་ལེ་ཚན་ལྔ་བཅུ་རྩ་གསུམ་ལ་བརྒྱུད་པའི་བཀའ་སྲོལ་དང་ཆོ་གའི་ཁྱད་པར་ལས་ནང་གསེས་སུ་ཕྱེ་བས་དྲུག་ཅུ་རྩ་བདུན་རྣམས་ལེགས་པར་ཐོབ་བོ། ། རྗེ་བཙུན་ཨེ་ཝཾ་པའི་བསྟན་པའི་རྗེས་སུ་ཞུགས་ཤིང༌། བཀའ་གཏེར་ཆོས་ཚུལ་རྒྱ་མཚོའི་ཐོས་བསམ་བསྒོམ་པས་ཐུགས་རྒྱུད་ལེགས་པར་སྦྱངས་པའི་བླ་མ་བསོད་ནམས་ལྷུན་གྲུབ་པ་ལས། འཇམ་དཔལ་ཁྲོ་ཆུ་དུག་གདོང་གི་དབང་བསྐུར་བ་དང༌། དེའི་འདོན་ཆོག་པོ་ཏི་སྒྲུབ་སྐོར་དང་ཟིན་བྲིས་ཀྱི་སྐོར་ཕལ་ཆེ་བ་རྣམས་ལེགས་པར་ཐོབ་ཅིང༌། གཞན་ཡང་ཀློང་གསལ་ལུགས་ཀྱི་ཕྱག་རྡོར་དབང༌།
སྒྲུབ་ཐབས་ཀྱི་ལུང་དང་བཅས་པ། སེང་གདོང་དམར་མོའི་དབང༌། དེའི་སྒྲུབ་ཐབས་དབང་ཆོག་གཏོར་བཟློག་དང་བཅས་པའི་ལུང༌། འཇམ་དཔལ་གཤིན་རྗེ་ཚེ་བདག་ཡང་བཟློག་མེའི་སྤུ་གྲིའི་སྙིང་པོ་ནང་བཅུད་ཀྱི་དབང་སྙན་བརྒྱུད་ཀྱི་ཡི་གེ་དང༌། ཡང་བཟློག་མེའི་སྤུ་གྲིའི་རྒྱུན་འཁྱེར་གྱི་སྟེང་ནས་དབང་བསྐུར་ལུང་དང་བཅས་པ། རིན་ཆེན་གླིང་པའི་ལུགས་ཀྱི་རྟ་མགྲིན་ནག་པོ་ལྕགས་རལ་ཅན་གྱི་དབང་བསྐུར་བ། གཏེར་གཞུང་གི་ལས་བྱང་དང༌། ཆགས་མེད་པས་མཛད་པའི་དབང་ཆོག་གི་སྟེང་ནས་ཐོབ། རྡོ་རྗེ་གྲོ་ལོད་ཀྱི་དབང་དང་སྡེ་བརྒྱད་ཀྱི་སྲོག་དབང༌། རྡོ་རྗེ་གྲོ་ལོད་ཕུར་མཇུག་ཅན་གྱི་རྗེས་སུ་གནང་བ་དང༌།
དེ་ལ་དགོས་པའི་ཡི་གེ་རྣམས་ཀྱི་ལུང༌། རྡོ་རྗེ་འབར་བ་རྩལ་གྱི་བཀའ་གཏད་སྔོན་དུ་འགྲོ་བས། དེའི་ཞི་བའི་སྒྲུབ་སྐོར་ཆ་ཚང་བཀའ་གཏད་ཀྱི་ཡི་གེ་བཅས་དང༌། ཆགས་མེད་པས་མཛད་པའི་ཟིན་བྲིས་རྣམས་ཀྱི་ལུང༌། རིག་འཛིན་ཆེན་པོ་ལས་འབྲེལ་རྩལ་གྱི་གཏེར་མ་ལ། ཆགས་མེད་པས་གསལ་བྱེད་མཛད་པའི་ཡི་གེའི་སྟེང་ནས། གཟའ་མཆོག་ཆེན་པོའི་སྒོ་ནས་ནད་པ་རྗེས་སུ་འཛིན་པ་དང༌། དེའི་ཆོ་གའི་ལུང་དང་བཅས་པ། རིན་ཆེན་གླིང་པའི་ལུགས་ཀྱི་འཇམ་དཔལ་ནཱ་ག་རཀྴའི་རྗེས་སུ་གནང་བ་འདོད་འཇོའི་བུམ་བཟང་ལས་འབྱུང་བའི་ཡི་གེ་ལ་བརྟེན་ནས་ཐོབ་ཅིང༌། གནམ་ཆོས་ཐུགས་གཏེར་གྱི་འཇམ་དཔལ་ནཱ་ག་རཀྴའི་སྒོ་ནས་གཏད་ཁྲོལ་དང་ཀླུའི་གདོན་ཁྲོལ་ཁྱེར་བདེ།
ཆགས་མེད་པའི་ཡི་གེའི་སྟེང་ནས་གཏད་ཁྲོལ་ལུང་དང་བཅས་པ་ཐོབ། ལུང་རྐྱང་གི་སྐོར་ལ། གུ་རུ་ཆོས་དབང་ལུགས་ཀྱི་ཞི་བ་མགྲོན་དྲུག་ཅན། ས་ཆོག་རྒྱས་བསྡུས་གཉིས་དང་བཅས་པ། འཇམ་དཔལ་གཤིན་རྗེ་ཀིང་ཀང་རླུང་སྒྲུབ་དམར་ཆུང་གི་ལས་བྱང་རྒྱ་ཞང་ཁྲོམ་པའི་ལུགས་ལ་རིག་འཛིན་དབང་པོའི་སྡེས་བསྒྲིགས་པ། དམོད་བྱང་སྔགས་ཚན་རེའི་མཚམས་སུ་འདོན་བྱ། གཤིན་རྗེ་དམར་པོའི་སྒོ་ནས་དགྲ་མནན་ཟབ་པའི་མཐར་ཐུག་ཅེས་བྱ་བ་དང༌། འཇམ་དཔལ་ཡ་མནྟ་ཀ་ཀིང་ཀང་གི་དགྲ་མནན་རླུང་སྒྲུབ་ཟབ་མོའི་དོན་འདུས་མན་ངག་གིས་བརྒྱན་པ་ལག་ལེན་དུ་དྲིལ་བ་ཤིན་ཏུ་གསལ་བ་རྣམས་ཀྱི་ལུང་དང༌། ཆགས་མེད་ཀྱིས་མཛད་པའི་སྐོར་ལ། སྡོང་བརྒྱན་མདོས་ཀྱི་ནང་གསང་གསུམ་གཅིག་ཏུ་བསྡོམས་པ།
གནམ་ཆོས་ཐུགས་གཏེར་ལས། ཛམྦྷ་ལ་ཉེར་གཅིག་གི་གཡང་སྐྱབས་ཡིད་བཞིན་ནོར་བུ་དང༌། དགོངས་གཏེར་ལས་དབང་ཕྱུག་ཟོར་མདོས། གནམ་ཆོས་དང་དགོངས་གཏེར་ལས་བྱུང་བའི་ཀེག་བསྒྱུར་ལག་ལེན་གཏན་ལ་ཕབ་པ། གནམ་ཆོས་ལུགས་ཀྱི་ཞི་བ་དཀར་བླུགས། གནམ་ཆོས་ཐུགས་གཏེར་ནས་བསྒྲིགས་པའི་ལྷ་མོའི་གཏོར་འབུལ་ནད་རིམས་བཟློག་བྱེད། ཚེ་རིང་གཏོར་ཀུ། འུག་བཟློག གནམ་ཆོས་ཀྱི་ཁེངས་བཟློག ལས་ཧུར་དྲག་མོ།
གཟའ་འཇོག ས་བདག་འཁྲུགས་བཅོས་དང༌། ས་བདག་དབང་ཆེན་བསྡུས་པ། ས་བདག་སྙིང་གཏེར་དང་བུམ་གཏེར་སྦ་ཐབས། དགོངས་གཏེར་ལས་དབང་ཕྱུག་མའི་ཟོར་མདོས། མགོན་པོའི་དགྲ་ཆོས་ཉུང་ངུ༌། དགྲ་ཆོས་དང་དགྲ་བཟློག གནམ་ཆོས་དམེ་བརྩེགས་ལྗང་གུའི་ལས་ཚོགས། མ་ཧཱ་བ་ལའི་འདོན་འགྲིགས། ལས་གང་གི་ཐོག་མཐའ་བར་གསུམ་གྱི་སྔོན་འགྲོ་དཀར་གཏོར་འབུལ་བའི་འདོན་འགྲིགས།
སྲེག་ལོས། དུར་ལོས། ཀླུ་བསང༌། དགོངས་གཏེར་ཀླུའི་རྒྱལ་པོ་དགའ་བོའི་སྒྲུབ་ཐབས་ཀླུ་མཆོད་བསགས་ཐབས་ཁྱེར་བདེ། སྲིད་པའི་རྒྱལ་མོ་མུ་ཁ་ལེའི་སྒོ་ནས་གཟའ་གདོན་འགྲོལ་བ་བཀའ་གཏེར་ཟུང་འཇུག་འཁྱེར་བདེ་རྣམས་སྨད་མདོ་ཆགས་མེད་པར་གྲགས་པས་མཛད་པ་རྣམས་ཀྱི་ལུང་དང༌། གཞན་ཡང༌། ཟབ་མོ་སྔགས་ཀྱི་ཡང་སྡེབ་ཟབ་པའི་མཐར་ཐུག་སྙིང་གཟེར་ནག་པོ་ཞེས་བྱ་བ། ཨུ་རྒྱན་སྙིང་ཏིག་གུ་རུ་ཆོས་ཀྱི་དབང་ཕྱུག་གིས་ལྷོ་བྲག་གནམ་སྐས་ཅན་ནས་གདན་དྲངས་པ། དེའི་རྒྱས་བཤད། གཤིན་རྗེའི་གཤེད་ལ་ཕྱག་འཚལ་ལོ། །
སྔགས་བདག་དྲེགས་པའི་ཚོགས་ལ་འདུད། ། མན་ངག་སྙིང་པོ་ནག་པོའི་དོན། ། བཀྲོལ་ཞིང་རྒྱས་པར་བཤད་པ་ལ། ། ཞེས་པ་ནས་མཐར། སྡེབ་ཀྱི་ནང་ནས་ཡང་སྡེབ་འདི། ། ཡོངས་རྫོགས་བསྟན་སྲུང་མཐར་ཐུག་ཡིན། ། ཨོ་རྒྱན་སྙིང་ཏིག་འདི་ཁོ་ནའོ། ། ཨྀ་ཐི། རྗེ་འབངས་གྲོགས་གསུམ་བསྐུལ་ཕྱིར་བརྩམས། ། ཤེས་རབ་བློ་ལྡན་སྙིང་རྗེ་ཅན་དང་ཕྲད་པར་ཤོག །
ཅེས་ཡོད་པའི་ལུང༌། ཡང་མན་ངག་སྙིང་གཟེར་ནག་པོའི་ཡིག་ཆུང༌། ངན་སྔགས་གནད་ཀྱི་ལྡེ་མིག་ཅེས་པ། འགོར། ཞི་གྲོ་ཡོངས་རྫོགས་བླ་མ་ལ། ཞེས་དང་མཐར། གཞན་ལ་མི་སྤེལ་ཨི་དམ་རྒྱ། འཁོར་ལོ་ཅན་གྱི་དཀྲུགས་ཡིག་ཡིན་ཨཀྑ་ཁཀྔ་སོགས་དཀྲུགས་པའི་ཡི་གེ་འགའ་རེ་ཡོད་པ་རྣམས་ཀྱི་ལུང་ལེགས་པར་ཐོབ་བོ། ། འཇམ་དཔལ་གཞོན་ནུ་འགྲོ་བ་གདུལ་སླད་མཆོག་གི་རྡོ་རྗེ་སློབ་དཔོན་ཆེན་པོའི་སྐྱེ་བ་བཟུང་བ་དཔལ་ས་སྐྱ་པ་ངག་དབང་ཀུན་དགའ་བློ་གྲོས་བསྟན་པའི་རྒྱལ་མཚན་དཔལ་བཟང་པོ་པའི་ལེགས་གསུངས་ཀྱི་བདུད་རྩི་སྐལ་ལྡན་ཤིང་རྟའི་རྒྱུན་གྱི་དཔེ་ཟླར་ཐོས་པའི་ལང་ཚོ་རབ་ཏུ་རྒྱས་པའི་མདོ་སྔགས་རབ་འབྱམས་པ་སངས་རྒྱས་བཟང་པོ་པ་ཉིད། ལྷུན་གྲུབ་སྟེང་འདིར་རྡོ་རྗེ་ཕུར་པའི་སློབ་དཔོན་དང༌།
རྒྱུད་སྡེ་ཆེན་པོ་རྣམས་ནས་བསྟན་པའི་དབང་བསྐུར་བྱིན་རླབས་རྗེས་སུ་གནང་བ་ཁྲིད་ལུང་རྣམས་ཀྱི་བདུད་རྩིའི་རྒྱུན་སྤེལ་སླད་དུ་བྱོན་པ་དེ་ཉིད་ཞབས་ཀྱི་པདྨར་བསྟེན་པའི་སྐབས། ཐོག་མར་རྡོ་རྗེ་ཕུར་པ་ས་ལུགས་ཀྱི་སྨད་ལས་དྲག་པོ་དགྲ་བགེགས་བསྒྲལ་བའི་རྗེས་གནང༌། ས་སྐྱ་པ་ངག་དབང་ཀུན་དགའ་བློ་གྲོས་པས་བསྒྲིགས་པའི་ཡི་གེའི་སྟེང་ནས་བསྲུང་བ་ལྔའི་དཀྱིལ་འཁོར་རས་བྲིས་ལ་བརྟེན་པའི་རིག་པ་གཏད་པའི་དབང་དང༌། ཡིག་ཆ་དེ་ཉིད་ཀྱི་ལུང་དང་བཅས་པ། དེ་བཞིན་གཤེགས་པའི་རིགས་ཀྱི་གཙུག་ཏོར་གདུགས་དཀར་པོ་ཅན་ལྷ་བཅུ་བདུན་རས་བྲིས་ཀྱི་དཀྱིལ་འཁོར་ལ་བརྟེན་པའི་དབང་བསྐུར་བ། གུར་གྱི་མགོན་པོའི་ཆོས་སྐོར་ལས་སྙན་བརྒྱུད་པོ་ཏིའི་ལུང༌། དམར་པོ་སྐོར་གསུམ་གྱི་གདམས་ངག་པོ་ཏི་གསུམ་གྱི་ལུང་རྣམས་ལེགས་པར་ཐོས་པའི་བཅུད་ཀྱིས་རྣ་བའི་དབང་པོ་སྐལ་བ་ཅན་དུ་བསྒྲུབས་པའི་ཚུལ་རྣམས་གླེང་བ་ཆོས་ཐོས་པའི་རྣམ་གྲངས་འདི་དག་ངོར་སོགས་གྲྭ་སར་བསྡད་པ་ནས་བཟུང་སྟེ་ད་ལྟར་ཡན་ཆད་ཀྱི་དུས་དང་གནས་སྐབས་ཐ་དད་པ་ནས་ཐོབ་པ་ཡིན་ཡང༌། འདིར་སྔ་ཕྱི་ཐམས་ཅད་ཕྱོགས་གཅིག་ཏུ་བསྡོམས་ནས་སྨོས་པ་ཡིན་ནོ། ། འདིར་སྨྲས་པ། སྟོན་པའི་བསྟན་སྐྱོང་མཁན་སློབ་གསང་སྟོན་སོགས། །
དགེ་འདུན་དབུས་སུ་ཚིགས་གསུམ་རིམ་འབོགས་ཀྱིས། ། དགེ་སློང་དངོས་པོར་བཀས་གནང་བསླབ་པའི་གཞིར། ། སློབ་རུང་སྡོམ་པས་ཤཱཀྱའི་སྲས་སུ་བསྐྲུན། ། དུས་གསུམ་རྣམ་འདྲེན་ཀུན་བགྲོད་ལམ་པོ་ཆེ། ། གཞན་དོན་བླ་མེད་བྱང་ཆུབ་སེམས་བསྐྱེད་ཀྱི། ། ཆོ་གའི་བཀའ་སྲོལ་བརྒྱུད་པ་ཟུང་ལྡན་དང༌། ། དབུ་མ་ལུགས་བཅས་རྒྱལ་བའི་མྱུ་གུར་བསྐྱེད། ། བདེ་གཤེགས་རིགས་དང་དཀྱིལ་འཁོར་ཀུན་གྱི་གཙོ། ། ཐ་དད་མིན་པར་སྤྲུལ་པའི་ཟློས་གར་གྱིས། ། རྡོ་རྗེའི་ཐེག་སྒོར་འཁྲིད་བྱེད་མཁས་རྣམས་ལས། །
རིག་སྔགས་འཆང་གི་དམ་ཚིག་སྡོམ་པ་བླངས། ། མདོ་སྔགས་བསྟན་པའི་སྙིང་པོ་བི་རཱུ་པའི། ། སྲོལ་ཆེན་ས་སྐྱའི་དད་སྒྲོལ་ཐུགས་ཀྱི་བཅུད། ། གསུང་ངག་སྙན་བརྒྱུད་ཚད་མའི་ཉམས་ཁྲིད་རྒྱུན། ། ཆ་ལག་མ་ཚང་མེད་པས་ཡིད་འཚོར་སིམ། ། དགྱེས་པའི་རྡོ་རྗེ་གུར་དང་སཾ་པུ་ཊ། ། དུས་འཁོར་བདེ་མཆོག་ལུགས་བདུན་འདུས་པ་གསུམ། ། གཤིན་རྗེའི་གཤེད་གྱུར་དམར་ནག་འཇིགས་བྱེད་གཉིས། ། སྨིན་བྱེད་དབང་བཞིའི་བཀའ་སྲོལ་ཕལ་ཆེར་བཅས། ། རྣལ་འབྱོར་རྒྱུད་ཀྱི་ཐམས་ཅད་རིག་པས་མཚོན། །
སྐུ་དང་ཐུགས་གསུང་ཡོན་ཏན་ཕྲིན་ལས་དང༌། ། འདས་པར་འཇིག་རྟེན་སྐྱོང་བསྐོར་མཎྜ་ལ། ། བཅུ་གཉིས་དབང་བསྐུར་ཟུར་བཀའ་ཆེ་གཉིས་བཅས། ། སྤྱོད་རྒྱུད་མི་འཁྲུགས་ཨ་ར་པ་ཙ་ན། ། རྣམ་པར་འཇོམས་པ་བྱ་རྒྱུད་རིགས་གསུམ་དབང༌། ། ཚེ་དཔག་མེད་གཉིས་བསྲུང་ལྔ་དྲི་མེད་གཉིས། ། གཙུག་ཏོར་གདུགས་དཀར་རིགས་གཉིས་དབང་བསྐུར་དང༌། ། ས་སྐྱའི་གསེར་ཆོས་ཟབ་ཆོས་དམར་མོ་གསུམ། ། དམར་པོ་དམར་ཆུང་གསུམ་གསུམ་སེང་གེའི་གདོང༌། ། འཇམ་དཔལ་ཁྱུང་ཁྲ་བསྟན་སྲུང་རྣམ་གཉིས་སོགས། །
དབང་དང་བྱིན་རླབས་ཉམས་ཁྲིད་གདམས་པའི་ལུང༌། ། རྡོ་རྗེ་ཕུར་པ་གུར་དྲག་བདེ་གཤེགས་འདུས། ། རྟ་མགྲིན་ཡང་གསང་གཏུམ་པོ་གསང་བའི་བདག ། གཤིན་རྗེ་ཁྲོ་ཆུ་སྨན་གདོང་ཚེ་བདག་སོགས། ། བཀའ་གཏེར་ལུགས་ཀྱི་སྨིན་བྱེད་འགའ་ཡང་ནོས། ། དངོས་གྲུབ་ཟུང་གི་འབྱུང་གནས་ལྷག་པའི་ལྷའི། ། རྗེ་གནང་ཐུན་མོང་མིན་པའི་སྐོར་རྣམས་དང༌། ། ཐུན་མོང་བརྒྱ་རྩ་རྒྱ་མཚོ་སྣར་ཐང་ལུགས། ། གྲགས་པའི་བརྒྱ་རྩ་རྒྱ་བོད་གཞུང་དང་བཅས། ། བཀའ་དང་གཏེར་བྱོན་ལྷག་པའི་ལྷ་སྲུང་གི །
དབང་བསྐུར་རྗེས་སུ་གནང་དང་བཀའ་གཏད་རིགས། ། ཟབ་གཅེས་བསྡོམས་པའི་འདོད་འཇོའི་བུམ་པ་བཟང༌། ། སྒོས་བཀའི་རིགས་འགའ་ཐོས་པའི་རྣ་བ་ཡངས། ། ཡེ་ཤེས་མཁའ་འགྲོ་ནི་གུའི་ཐུགས་ཀྱི་བཅུད། ། སྒྱུ་ལུས་དབང་ཆེན་སྔོན་འགྲོའི་ཟབ་ཆོས་ཀྱི། ། ཉམས་ཁྲིད་རྗེས་འབྲེལ་བྱིན་རླབས་སྒོས་བཀའ་རྣམས། ། དལ་རྟེན་སྐྱེད་མའི་དྲིན་ལན་བསམས་ནས་མཉན། ། བསོད་ནམས་ཟོང་བརྒྱས་བསྒྲུབས་ཀྱང་ཐོབ་དཀའ་བའི། ། རྒྱལ་བའི་བཀའ་ལུང་ནོར་བུ་རིན་ཆེ་བ། ། བཤེས་གཉེན་བློ་གྲོས་དེད་དཔོན་གྱིས་དྲངས་པ། །
མི་དམན་སྐལ་བའི་མཛོད་དུ་འགའ་ཞིག་ཁུགས། ། བཀའ་ལུང་དགོངས་པ་འཕགས་བོད་ཡུལ་གྲུ་ཆེར། ། བྱོན་པའི་མཁས་གྲུབ་མཁྱེན་པའི་འོད་བརྒྱ་པས། ། ལེགས་ཕྱེ་བསྟན་བཅོས་པདྨའི་ཕྲེང་དངར་བ། ། ཉེར་མཁོའི་རིགས་ཅན་མགྲིན་པའི་རྒྱན་དུ་བསྲེལ། ། ཞེས་ཆོས་སྨྲ་བའི་བནྡེ་ཚུལ་ཁྲིམས་རིན་ཆེན་དུ་བོད་པས་སྐྱེ་བ་ཕལ་པའི་རྐང་འཐུང་དགེ་སྡིག་འདྲེས་མའི་ལས་ཀྱི་ཡལ་ག་ཕན་ཚུན་འཛིངས་པར་བདེ་སྡུག་གི་ལོ་འདབ་དུས་ཀྱི་རྒྱལ་མོས་རེ་མོས་སུ་བསྒྱུར་བའི་ཚུལ་མཆིད་པ་ལས། རྟེན་དེ་ལ་བརྟེན་ནས་ཐོས་བསམ་ཇི་ལྟར་བྱས་པའི་སརྒ་སྟེ་བཞི་པའོ།། །། ཐོས་དོན་ཕྱི་ནང་ཤེས་བྱའི་གནས། ། བཞུགས་ཚུལ་རྟོགས་ཙམ་རང་གཞན་དོན། ། བསྒྲུབ་པར་བཟོད་ཀྱི་སོམ་ཉིའི་འཕྲང༌། །
འཁྲིད་པའི་འཕྱོན་འདྲིད་དེས་ཅི་བྱ། ། ལྔ་པ་རང་གཞན་གྱི་དོན་གཉིས་སྤེལ་མར་སྒྲུབ་པའི་ཚུལ་ནི། དེའང་ཇི་སྐད་དུ་མགོན་པོ་བྱམས་པས། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་སྒོམ་པ་དོན་མེད་འགྱུར། གལ་ཏེ་མ་ཐོས་པར་ཡང་བསྒོམ་འཇུག་འགྱུར་ན་བསྟན་པ་དོན་མེད་འགྱུར། ཞེས་དང༌། ས་སྐྱ་པཎྜི་ཏས་ཀྱང༌། དེས་ན་སངས་རྒྱས་གསུང་རབ་དང༌། ། མཁས་པ་རྣམས་ཀྱི་བསྟན་བཅོས་ཀྱི། ། ཚིག་དོན་ལ་ནི་བྱིན་རླབས་ཡོད། །
འདི་འདྲ་ཉན་བཤད་བྱེད་པ་ལ། ། ཐོས་པ་ཞེས་ནི་བརྗོད་པ་ཡིན། ། དེ་དོན་དཔྱོད་པ་བསམ་པ་ཡིན། ། ནན་ཏན་གྱིས་ནི་དེ་སྒྲུབ་པ། ། སྒོམ་པ་ཡིན་པར་ཤེས་པར་བྱ། ། ཐོས་བསམ་སྒོམ་གསུམ་དེ་ལྟར་གྱིས། ། ཞེས་གསུངས་པ་ལྟར་ཇི་ལྟར་ཐོས་པའི་ཆོས་དེ་དག་ཀྱང་ཐོས་པ་ཙམ་གྱིས་ཆོག་པར་མི་བལྟ་བར་དེའི་དོན་ལ་དཔྱད་པའི་སྒོ་ནས་ལེགས་པར་གཏན་ལ་འབེབས་དགོས་པའང༌། སྟོན་པ་ཉིད་ཀྱིས་ཀྱང༌། བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། །
བླང་བར་བྱ་ཡི་གུས་ཕྱིར་མིན། ། ཞེས་གསུངས་པ་ལྟར་ཕྱི་ནང་ཤེས་བྱའི་གཞུང་གང་དུའང་མངོན་གྱུར་ལ་དཔྱོད་པ་ན་མངོན་སུམ་གྱིས་གནོད་པ་མེད་པ། ཅུང་ཟད་ལྐོག་གྱུར་ལ་དཔྱོད་པ་ན་དངོས་སྟོབས་རྗེས་དཔག་གིས་གནོད་པ་མེད་པ། ཤིན་ཏུ་ལྐོག་གྱུར་ལ་དཔྱོད་པ་ན་ལུང་རྣམ་དག་གིས་གནོད་པས་དབེན་པ་དང༌། དེའང་ཇི་སྐད་དུ། ལུང་ཡང་ངེས་དོན་ཚད་མ་བཟུང༌། ། དྲང་བའི་དོན་ལ་ཡིད་མ་རྟོན། ། རིགས་པའང་དངོས་པོ་སྟོབས་ཞུགས་གཟུང༌། ། རིགས་པ་ལྟར་སྣང་སྙིང་པོ་མེད། ། ཅེས་པ་ལྟར།
ལུང་དེའང་ལུང་གི་གནས་སྐབས་གང་ཡིན་དང་མཐུན་པར་གཏན་ལ་ཕབ་ནས་ཉམས་སུ་ལེན་པ་ལ་འཇུག་དགོས་ཀྱི། དེ་ལྟར་མ་ཡིན་ན་ནི། དེ་ཉིད་ཀྱིས། ཚེ་འདིའི་བྱ་བ་ཅུང་ཟད་ལའང༌། ། དེ་འདྲའི་འབད་པ་བྱེད་པ་མཐོང༌། ། སྐྱེ་བ་གཏན་གྱི་ལེགས་ཉེས་ནི། ། དམ་པའི་ཆོས་ལ་རག་ལས་ཀྱང༌། ། ཆོས་འདི་ཁྱི་ཡི་ཟས་བཞིན་དུ། ། བཟང་ངན་གང་དུའང་མི་དཔྱོད་པར། ། གང་འཕྲད་དེ་ལ་གུས་པར་འཛིན། །
ཞེས་སོགས་གསུངས་པ་ལྟ་བུའི་གྲལ་མཇུག་ཏུ་བརྟེན་མ་དགོས་ཙམ་ནི་གསུང་རབ་ཆེན་པོ་རྣམས་ཀྱི་དྲང་ངེས་ཀྱི་དགོངས་དོན་དཔྱོད་པར་བཟོད་པའི་བློ་ནུས་ནི་ཤིན་ཏུ་ཕྲ་མོད། འོན་ཏེ་རང་གཞན་དག་ལ་ཉེ་བར་མཁོ་བའི་རིགས་གྱུར་གང་དག་ཐོས་པ་རྣམས་ལ་རང་གི་བློ་གྲོས་ཀྱིས་རྟོག་དཔྱོད་ཅི་ནུས་དང༌། རྣམ་པར་དཔྱོད་ལྡན་རྣམས་ཀྱི་སྤྱན་སྔར་འདྲི་གཏུགས་ཀྱི་ཚུལ་གྱིས། རང་གཞན་གྱི་ཉམས་སུ་བླང་བའི་དབང་དུ་སོང་ན་ཐེ་ཚོམ་གྱི་གཡང་ཁ་ཆེན་པོར་མཆོངས་མ་དགོས་ཙམ་རེ་བགྱིད་པའི་ཟོལ་བགྱིས་ཤིང༌། དེ་ལ་བརྟེན་ནས་བསྒོམ་བྱུང་གི་ཤེས་རབ་ཀྱི་དབང་པོས་དཔྱད་པར་བྱ་བའི་ཡུལ་རྣམས་ཀྱང་རིམ་གྱིས་གྲོལ་བར་འགྱུར་བའང་རང་གི་རྟུན་པའི་གྲོགས་ཀྱིས་མ་བསླུས་ན། རྗེ་བཙུན་འཁྲུལ་པ་ཟད་པའི་དབང་པོ་རྣམས་ཀྱི་ཞལ་ལུང་གསུང་རབ་ཚད་མ་རྣམས་ཀྱིས་བསླུ་བར་མི་འགྱུར་སྙམ་པའི་ཡིད་རྟོན་འཆའ་བཏུབ་པ་ཙམ་དུ་རྟོགས་སོ། ། གནས་སྐབས་སུ་རྒྱལ་དང་རྒྱལ་བའི་གདུང་འཚོབ་ཆེན་པོ་རྣམས་ཀྱིས་ལེགས་པར་བཤད་པ་རྣམས་ཀྱི་ཚིག་དོན་གྱི་ཆ་ལ་དག་དང་མ་དག་གི་དཔྱད་བྱ་འགའ་ཞིག་ལ་དཔྱོད་དུ་བཏུབ་པ་ནི། ཡི་གེའི་བརྡའི་སྦྱོར་བ་ནས་བརྩམས་ཏེ། ཤེས་བྱ་རིག་པའི་གཞུང་ལུགས་ཆེ་ཕྲ་དག་ལ་བསླབ་སྦྱང་ཅུང་ཟད་བགྱིས་པའི་མཐུས། བརྡ་སྤྲོད་པའི་གནས་བརྒྱད་ཀྱི་སྒོ་ནས་བྱ་བྱེད་ལས་གསུམ་དང་སྦྱོར་ཚུལ་དང༌།
ཏི་ལ་སོགས་པ་བདག་གཞན་དོན་ཅན་གྱི་སྒོ་ནས་དུས་གསུམ་གྱི་དབྱེ་བའི་འཇུག་ཡུལ་རྣམས་ལ་གོ་རྟོགས་རགས་པ་ཙམ་སྐྱེས་པའི་སྟོབས་ཀྱིས། ད་ལྟར་དཔྱད་འོག་ཏུ་མ་ཆུད་པ་འགའ་རེ་མིན་པ་བརྡ་དག་བགྱིད་ཀྱིན་ཡོད་པ་འདི་དག་གིས་ཀྱང་བསམ་པས་སྒྲོ་འདོགས་དཔྱོད་པའི་གྲངས་སུ་མཆིའམ་སྙམ་མོ། ། དེ་ལྟར་དཔྱད་དོན་བསྒོམ་པའི་སྒོ་ནས་ཉམས་སུ་ལེན་པའང་ཆུ་ཤིང་གི་སྙིང་པོའི་རྗེས་སུ་མ་སོང་ཙམ་ཞིག་ནི། གོང་དུ་སྨོས་ལྟར་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གིས་མཚོན་ཏེ། ད་ལྟར་རང་ལུགས་ལ་དར་སྲོལ་གྱི་རྒྱུན་བཞུགས་པའི་ལམ་གྱི་རིམ་པ་ཟབ་པ་དང་རྒྱ་ཆེ་བའི་རིམ་པ་གང་དག་ཐོས་པ་རྣམས་ཀྱི་སྦྱང་གཞི། སྦྱོང་བྱེད། སྦྱང་ཚུལ། སྦྱངས་འབྲས་རྣམས་ལམ་བྱེད་རྣམ་པ་བཞི་དང་སྦྱོར་ཚུལ་རྣམས་ཀྱི་གོ་རྟོགས་རྒྱུད་ལ་བསྐྱེད་པའི་ཚུལ་རྣམས་བག་ཆགས་འཇོག་ལོར་བགྱིས་མོད། ཉམས་རྟོགས་རྒྱུད་ལ་མ་སྐྱེས་བར་དུ་སྦྱང་སྩོལ་མི་ནུས་པ་ནི། རང་ཉིད་ལེ་ལོའི་སྙིང་གྲོགས་དབང་གིས་བཙན་པ་འདིས་བཤོལ་བཏབ་པ་དང༌།
ཞུ་དག་ལ་སོགས་པའི་རྣམ་གཡེང་དྲི་བཞོན་གྱི་འཚུབས་མའི་གཞན་དབང་དུ་གྱུར་པའི་སྟབས་ཀྱིས། དཀར་ནག་ལས་ཀྱི་རྒྱུ་འབྲས་དག་ལ་བརྩི་འཇོག་མི་དགོས་པའི་ཉམས་རྟོགས་མཐོན་པོའི་རིགས་ནི་རྒྱུད་ལ་འཁྲུངས་མ་ཐུབ། དེའི་དབང་གིས་དུས་གསུམ་གྱི་མངོན་པར་ཤེས་པ་དང་རྫུ་འཕྲུལ་དང་གྲུབ་རྟགས་འཇོག་པ་རྣམས་ནི་ཅི་ཡང་བསྟན་དུ་མ་རྙེད་པར། དེང་དུས་ཐུན་མོང་བ་རྣམས་དང་ཆབས་ཅིག་འགྲོགས་ནས། སློབ་དཔོན་དབྱིག་གཉེན་གྱིས། ཡི་གེ་འདྲི་མཆོད་སྦྱིན་པ་དང༌། ། ཉན་དང་ཀློག་དང་འཛིན་པ་དང༌། ། འཆད་དང་ཁ་ཏོན་བྱེད་པ་དང༌། ། དེ་སེམས་པ་དང་སྒོམ་པ་སྟེ། ། སྤྱོད་པ་འདི་བཅུའི་བདག་ཉིད་ནི། །
བསོད་ནམས་ཕུང་པོ་དཔག་ཏུ་མེད། ། ཅེས་གསུངས་པའི་ཕན་ཡོན་ཙམ་རྗེས་སུ་ཐོས་ནས། ཡི་གེ་འདྲི་ཀློག་སོགས་ཀྱི་བགྱི་འོས་འགར་རྟུན་པ་བསྐྱེད་པ་ལས་འོས་ཅི་ཞིག དེ་མཐུན་མཆོག་དང་ཐུན་མོང་གི་དངོས་གྲུབ་ཀུན་གྱི་བྱུང་གནས་ལྷག་པའི་ལྷ་ཚོགས་རྣམས་ལ་ཚེ་རབས་ཀུན་དུ་ལས་འབྲེལ་གྱི་ས་བོན་འཇོག་པའི་ཕྱིར་དང༌། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། ཞེས་སོགས་ཀྱི་ལྟུང་བ་མི་འབྱུང་བའི་ཆེད་དུ་བསྙེན་པའི་རིགས་ཀྱང་ཀྱེ་རྡོ་རྗེ་དང༌། འཇིགས་བྱེད། བྲག་རྫོང་སོགས་སྔོན་དུ་སྨོས་ཟིན་པ་ལྟར་དང༌། ཁོ་བོའི་སྤུན་ཟླ་ཤ་ཉེ་བསོད་ནམས་བྱམས་པ་འདས་པའི་དགེ་བརྫོང་རྣམས་བསྒྲུབ།
ས་དཀར་དགོན་དུ་ཀྱེ་རྡོ་རྗེའི་དཀྱིལ་འཁོར་སྒྲུབ་མཆོད་ཀྱི་ཚོགས་གྲལ་དུ་འབོད་པར་ཡང་སོང༌། ཀུན་རིག་གི་བསྙེན་པ་ཟླ་བ་གསུམ་པ་སྦྱིན་སྲེག་དང་བཅས་པ་ཞིག་གྲུབ་ནས་ཟོས་དལ་དུ་བསྡད་ཡོད་པར། སྡེ་དགེའི་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པའི་སྐུ་མདུན་ནས་སྔ་ཐབས་འདིར་སླེབ་པར་བྱེད་དགོས་ཞེས་འཕྲིན་ཡིག་འབྱོར་བ་དང༌། མི་རིང་བར་བཏེག་འོངས་པར་ལྷུན་གྲུབ་སྟེང་གི་ཕན་བདེ་གླིང་བླ་བྲང་དུ་སོན་པར། འབོད་པའི་རྒྱུ་མཚན་སྐབས་དེར་མཁྱེན་བརྩེ་ནུས་པའི་བདག་ཉིད་མཁན་པོ་ཆེན་པོ་ཉིད་ནས། ས་སྐྱོང་བསྟན་པའི་སྦྱིན་བདག་བསྟན་པ་ཚེ་རིང་པ་ལ། ས་སྐྱོང་ཆོས་རྒྱལ་ཆེན་པོ་རང་གི་སྔོན་བསགས་བསོད་ནམས་ཀྱི་སྟོབས་དང་སྨོན་ལམ་དབང་གིས། རྒྱལ་བའི་བཀའ་ལུང་འགྱུར་རོ་འཚལ་པར་བསྒྲུབས་པ་ནི་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ་ལ་སྐུ་དྲིན་ཆེ་བའི་ངོ་མཚར་བསྔགས་པས་མི་ཟད་པའི་རང་བཞིན་ཆེ་ལ། ད་དུང་མཁོ་ཆེ་བ་བཀའ་ལུང་སྤྱི་དང་བྱེ་བྲག་གི་དགོངས་པ་འགྲེལ་བའི་བསྟན་བཅོས་ཀྱི་ཉིན་མོར་བྱེད་པ་ལྟ་བུར་གྱུར་པ་ནི། ས་སྐྱ་པའི་རྗེ་བཙུན་གོང་མ་ལྔའི་གསུང་རབ་འདི་རྣམས་ཡིན་མོད།
འདི་དག་གི་དཔེ་རྒྱུན་ཤིན་ཏུ་དཀོན་པས། རྗེས་སུ་འཇུག་པའི་སློབ་གྲྭའི་གང་ཟག་བློ་གསལ་ཞིང་དོན་དུ་གཉེར་བ་རྣམས་ཀྱང༌། བཀའ་འབུམ་གྱི་དཔེ་གྲས་མཐོང་ཐོས་དཀོན་པའི་དབང་གིས་ཉན་བཤད་ཀྱི་རྒྱུན་དང༌། ཀློག་འཛིན་བྱེད་པའི་དོན་གཉེར་ཉག་ཕྲར་སོང་བ་དང༌། འགྲོ་བ་སྐལ་བ་དམན་པ་ཁ་ཅིག་ནི་བསྟན་པ་རྣམ་དག་གི་རྗེས་སུ་དད་ཅིང་འཇུག་པའང་ཆེས་དཀོན་པ་དང༌། རྨོངས་དད་ཅན་ཆོས་ལ་དད་པ་འགའ་ཞིག་ལུང་དང་རིགས་པར་འབྲེལ་ཞིང་བརྒྱུད་རིམ་ཚད་མ་ལས་བྱུང་བའི་མན་ངག་མི་བསླུ་ངེས་པ་ཅན་དང་མི་ཕྲད་པར། གང་ཟག་སྤྱི་བརྟོལ་ཅན་གྱིས་བྱས་པའི་འཆལ་གཏམ་ཉན་སྒོམ་བྱེད་པའི་རྗེས་སུ། སྨིག་རྒྱུའི་ཆུ་ལ་རི་དྭགས་སྲེད་པས་རྒྱུག་པའི་རྣམ་ཐར་རྗེས་སུ་སྙེགས་པའི་ངལ་བ་སྙིང་པོས་དབེན་པའི་རིགས་ཅན་རྣམས་ལའང༌། ཆོས་དང་ཆོས་མིན་གྱི་དབྱེ་བའི་བསྟན་བཅོས་འདི་དག་མཐོང་ཐོས་ཀྱི་སྒོ་ནས་འཇུག་ལྡོག་བྱེད་པའི་རྒྱུར་ཡང་འགྲོ་སྲིད་པས། འདི་དག་པར་དུ་བསྒྲུབ་པའི་བཀའ་དྲིན་བྱུང་ན་དགོས་པ་དང་ཕན་ཡོན་ཤིན་ཏུ་ཆེ་བ་མཆི་ན་ཅི་གནང༌།
ཞེས་སྩལ་པ་ན། ས་སྐྱོང་ཉིད་ནས་ཇི་ལྟར་བཀའ་ལུང་གི་ནོར་བུ་རིན་པོ་ཆེ་གཙུག་ཏུ་སྩལ་བ་ལྟར། ཁོ་བོས་པར་དུ་འཁོད་པའི་ཞབས་འདེགས་བསྒྲུབ་པ་གོར་མ་ཆག་མོད། ས་སྐྱའི་བཀའ་འབུམ་འདི་རྣམས་སྔར་ཡང་དད་རྟེན་དུ་ཚར་གཅིག་རྟེན་བཞེངས་བྱས་པ་ཡིན་ཡང༌། དག་པོ་ཞིག་བྱུང་བ་ཡོད་པའི་ལོ་རྒྱུས་མ་མཆིས་པས། པར་དུ་བརྐོ་བ་ལ་ནི་ཤིན་ཏུ་དག་པ་ཞིག་མ་བྱུང་ན། ཕྱོགས་ཐམས་ཅད་དུ་ཁྱབ་པར་འགྱུར་བས་མཚང་ཆེ། དེས་ན་ཞུ་དག་ལ་རྗེ་བཙུན་དམ་པ་ཉིད་ནས་གཟིགས་པས་ཁྱབ་པ་ཞིག་ནི་གྲུབ་མི་འགྲོ་བས་ཇི་ལྟར་བགྱི་ཞེས་ཞུས་པ་ན། མཆོད་ཡོན་གཉིས་ཀ་ནས་སྔོན་དུས་ཀྱེ་རྡོ་རྗེའི་རྣམ་བཤད་ཟླ་ཟེར་ཞུས་དག་བགྱིས་པ་སོགས་ཀྱིས་བཀའ་བགྲོས་ཏེ། ཞུ་དག་པར་ཁྱོད་རང་གིས་དགོས་པ་བགྱིས་ཡོད་ཅེས་ཕེབས་པར།
ཁོ་བོས་གོང་མ་ལྔའི་བཀའ་འབུམ་གྱི་བསྒྲིགས་རིམ་ཙམ་ཞིག་ནི་སྔར་ལུང་ཞུས་སྐབས་རྩད་དཔྱད་བྱས་པས་ཤེས་པ་མིན་པ་སྔན་ཆད་གསུང་རབ་ཆེན་པོའི་ཞུ་དག་གི་འགོར་འདུག་མ་མྱོང་བ་དང༌། ལས་བྱེད་མང་པོའི་ཁ་ཏ་བྱེད་མི་ཤེས་པས་དེ་ལྟར་མི་གསུང་བ་ཞུ་ཞེས། ནན་ཆེར་ཞུས་ཀྱང་ཁྱོད་ཀྱིས་ཤེས་དགོས་གསུངས་ནས་དགོངས་གྲོལ་མ་བྱུང་བར་ཤེས་རློམ་བྱེད་པ་ལས་འོས་མ་བྱུང་བར་བསྡད། ཞུ་དག་གི་གྲོགས་ལྡན་པ་ནི། དཔལ་ལྡན་ཐུ་མི་ལོ་ཙཱ་བའི་གཞུང་གི་ལུགས་སྲོལ་ལ་རྣམ་པར་དཔྱོད་པའི་འདྲེན་བྱེད་གསལ་ལྡན་མགོན་པོ་བཀྲ་ཤིས་དང༌། སྤོ་ལུ་དྲུང་ཡིག་བློ་གྲོས་པ། རྨུགས་སངས་སྦྱིན་པ་རྒྱ་མཚོ་གསུམ་དང་བཅས་ཏེ། བཀའ་འབུམ་གྱི་ཕྱི་མོ་ནི། རྗེ་བཙུན་ས་སྐྱ་པའི་བསྟན་འཛིན་དམ་པ་མང་པོས་བྱོན་པའི་གདན་ས། སྐྱོར་མདའ་བསམ་གླིང་ནས་བཀའ་བུམ་ཤིན་ཏུ་དག་པ་ཚར་གཅིག
རྒ་ནས་ཨཱ་ནན་དམ་པའི་ཐུགས་དམ་རྟེན་དུ་བཞེངས་པ་ཆོས་རྗེ་ཁུ་དབོན་གྱི་བཀའ་འབུམ་གསེར་དངུལ་བཀྲ་མ་བཟོ་རྒྱུ་ཁྱད་པར་འཕགས་པའི་གླེགས་བམ་དྲུག ངོར་ཆེན་རྡོ་རྗེ་འཆང་གི་དངོས་སློབ་རབ་འབྱམས་པ་ཨཱ་ནནྡ་ཛྙཱ་ནའི་ཐུགས་དམ་རྟེན་ཡིན་པ་ཐར་ལམ་དགོན་དུ་བཞུགས་པ་དཔེ་ཁུངས་ལྡན་ཡོངས་རྫོགས་ཚར་གཅིག ལྷུན་གྲུབ་སྟེང་འདིར་སྔར་སྡེ་དགེ་གོང་མ་རྣམས་ཀྱིས་བཞེངས་པ་ཚང་རྒྱས་ཚར་གཅིག གཞན་ཡང་ལྕགས་ར་བསམ་འགྲུབ་རྩེ་དང༌། གླིང་མགོ་ཟི་ནས་སྤྱན་དྲངས་པ་ཚར་གཉིས་ཏེ། ཁྱོན་གོང་མ་ལྔ་ཀའི་གསུང་རབ་ཡོངས་རྫོགས་ཆ་ལྔ་དང༌། ཐོར་བུའི་རིགས་མཁན་ཆེན་སངས་རྒྱས་ཕུན་ཚོགས་པའི་ཕྱག་དཔེ་དངོས་མ་འགའ་རེ། གོང་དཀར་བའི་པར་མ་གང་འབྱོར་རྣམས་དང་བཅས་པར་གཏུགས་ཏེ། ཞུས་དག་བགྱིས་པར་སྐབས་འགའ་ནས་ཚིག་དོན་གྱི་ཆ་མི་འདྲ་བ་ཤས་ཆེར་བྱུང་བ་རྣམས་དཔྱད་པ་ན། རྗེ་བཙུན་དཀར་པོ་རྣམ་གསུམ་གྱི་དང་པོའི་གསུང་རྩོམ་མཛད་པའི་གཞི་མ་བརྩམས་ཟིན་འཕྲལ་ནས་སློབ་མ་སོ་སོས་ཕྱོགས་ཕྱོགས་སུ་བསྣམས་སོང་བ་རྣམས་ནི་ཚིག་སྡུད་ཤིན་ཏུ་ཆེ་བ་བྱུང་བ་དང༌།
རྩོམ་གཞི་འགའ་ཞིག་ལ་རྩོམ་པ་པོས་སླར་ཡང་གཟིགས་པས་གཏན་ལ་ཕབ་སྟེ་བཞག་པའི་དཔེ་རྒྱུན་ཡིན་པའི་རྟགས་སུ་ངེས་པ་དང༌། འགའ་ཞིག་ནི། ས་སྐྱ་པཎྜི་ཏས་དང་པོར་གསང་ཆེན་སྔགས་ཀྱི་བསྟན་བཅོས་ལོགས་སུ་མཛད་པའི་དགོངས་པ་ཉེ་བར་བཞག་པ་ནི། སྡོམ་པ་གསུམ་གྱི་རབ་ཏུ་དབྱེ་བ་སོགས་ཀྱི་མཇུག་ཏུ་བསྟན་པས་གསལ་མོད། ཕྱིས་སུ་གོང་མ་གསུམ་གྱི་གསུང་རབ་རྣམས་འགྲོ་དོན་ཤིན་ཏུ་རྒྱས་པ་བྱུང་ན་ལེགས་པར་འགྱུར་བའི་དགོངས་པས། སྔགས་ཀྱི་བསྟན་བཅོས་ཆེན་པོ་ལོགས་སུ་མ་མཛད་པར། གོང་མ་གསུམ་པོའི་གསུང་རབ་རྣམས་ལ་ཞུ་དག་གི་ཚུལ་གྱིས་གཏན་ལ་ཕབ་པའི་བྱི་དོར་བགྱིས་པའི་ཕྱག་རྗེས་སུ། སྐབས་འགའ་ནས་ཚིག་སྣ་ཅུང་ཟད་བསྲིང་བ་ལྟ་བུར་མཛད་པ་དང༌། བསྡུས་དོན་ཧ་ཅང་རྒྱས་པ་རྣམས་ཅུང་ཟད་ཉུང་ངུར་མཛད་པ་སོགས་ཀྱང་མང་དུ་མཐོང་བ་རྣམས་ནི་དེ་དག་གི་དབང་དུ་བཏང༌། རྡོ་རྗེའི་ཚིག་གི་དཀའ་གནས་འགའ་ཞིག་ལ་དོགས་གནས་བྱུང་བ་ཡིད་ལ་ངེས་པ་བྱུང་བ་རྣམས་ཁོ་བོས་ཞིབ་དཔྱོད་ཀྱི་སྒོ་ནས་གང་ངེས་ཀྱི་ཐད་སོར་བཟོ་བཅོས་བགྱིས།
དཀའ་འགྲེལ་འགའ་ཞིག་གི་ཚིག་དོན་དཔྱོད་དཀའ་བ་རྣམས་ནི། བཀའ་དང་བསྟན་བཅོས་གང་ཡིན་གྱི་རྩ་བ་དང་གཏུགས་ཏེ། དེ་དང་མཐུན་ཤས་གང་ཆེའི་དབང་དུ་བཏང་བ་སོགས་ཀྱིས་ཞུས་དག་ནན་ཆེར་སླན་ཆད་ཡིད་རྟོན་བྱར་རུང་བའི་ཁུལ་དུ་བགྱིས་སོ། ། དེ་འཕྲལ་ཡིག་མཁན་མང་པོའི་ཁྲོད་ནས་བཀྲབས་པ་བཅུ་དྲུག་དང༌། དབུ་ལྷ་འདྲི་མཁན་ལྷ་རིས་པ་གཅིག་དང༌། པར་བརྐོས་མཁས་བཏུས་བརྒྱ་ལྔ་བཅུ་ཙམ་བཀྲབས་ཏེ། ཀུན་དགའ་ཞེས་པ་ཆུ་སྟག་གི་ལོའི་ཧོར་ཟླ་བཞི་པའི་ཚེས་ལྔ་གཟའ་སྐར་དགེ་བའི་ཉིན་པར་གཞི་འདྲི་བའི་འགོ་ཚུགས་པ་ནས་བརྩམས་ཏེ་ཤིང་ཡོས་ཁྲུམས་སྟོད་ཀྱིས་ཉ་བའི་ཞག་གི་ཕུང་པོའི་ཚེས་བཅུ་བཞིའི་ཉིན་ཡིག་མཁན་རྣམས་ཀྱིས་རྫོགས་པར་བྲིས་གྲུབ་པ་དང༌། མེ་འབྲུག་གི་གནམ་ལོའི་ཟླ་ཚེས་དགེ་བར་པར་གྱི་ཞུ་དག་དང་བཅས་ཡོངས་སུ་གྲུབ་པ་བྱུང་ངོ༌། ། དེ་འཕྲལ་ས་སྐྱོང་ཆེན་པོ་ཉིད་ནས་པར་དུ་བཀོད་པའི་དཀར་ཆག་མཁན་ཆེན་སྐུ་ཞབས་ཉིད་ནས་བཀའ་རྩོམ་གནང་དགོས་པར་བསྐུལ་མོད། འདི་དག་གི་སྐབས་ཀུན་དུ་དགུན་ཟླ་རྣམས་སུ་ཁོ་བོ་ཅག་ལས་བྱེད་གྲོགས་ལྡན་པ་རྣམས་དང་བཅས་པ་རང་ཡུལ་དུ་བཏང་ནས།
ལོ་གསར་ནས་བརྩམས་ཏེ་ཧོར་ཟླ་དགུ་པའི་ནང་བར་དུ་འདྲི་ཞུས་སོགས་ཀྱི་ལས་ཚན་ཐམས་ཅད་འཛོམ་དགོས་སྲོལ་ཡོད་པས། འདི་སྐབས་ཀྱང་ནམ་ཟླ་ཧོར་ལུགས་ཀྱི་ཟླ་བ་དགུ་པ་རྫོགས་ནས་བཅུ་པའི་འགོ་ཟིན་ཏེ། ཟླ་བཞིན་དགུན་གྱི་རྒྱལ་མོས་ཚ་བའི་གདུང་བས་ཉེན་པའི་འགྲོ་བ་རྣམས་ལ་ཕན་བྱེད་ཨུཏྤལ་དཀར་པོ་ལྟ་བུའི་ཁ་བའི་ཕྱེ་མས་ཕྱོགས་ཀྱི་ས་འཛིན་དབང་པོའི་ཕྲེང་བ་དག་ཀྱང་རབ་དཀར་ཀཱ་ཤི་ཀའི་རས་ཀྱིས་ཐོད་བཅིང་བྱས་པ་ལྟ་བུའི་རེག་བྱས་བསྐུལ་ཏེ། ལས་བྱེད་རྣམས་ཀྱང་ངལ་གསོའི་བདུད་རྩིའི་དགའ་སྟོན་སྤྱད་ཕྱིར་སོ་སོར་གྱེས་པ་དང༌། མཉམ་དུ་རང་ཉིད་ཀྱང་ཕ་ཡུལ་དུ་བཏེག་ཅིང་དེར་སླེབས་འཕྲལ་ནས། སྔོན་དུས་རྡོ་རྗེ་འཛིན་དབང་ཆེན་པོ་དབང་བླ་ཀུན་དགའ་བསྟན་འཛིན་པས་དབང་བསྐུར་གྱི་སྐབས་སུ། ཁྱོད་ཀྱིས་འདིའི་བསྙེན་སྒྲུབ་བགྱིས་ན་ལེགས་པ་འོང་ཚུལ་ཕེབས་པ་ལྟར། རྡོ་རྗེ་ཚེའི་རས་བྲིས་ཉིན་གང་གིས་ཚར་ཕྱིན་པ་ཞིག་སུག་བྲིས་སུ་བགྱིས་ཏེ། ཕྱག་ན་རྡོ་རྗེ་འཆི་བདག་འཇོམས་པའི་བསྙེན་པ་དང་རྡོ་རྗེ་ཚེའི་སྒྲུབ་པ་བཅས་ལ་ཟླ་བ་གསུམ་པ་ཞིག་བསྡད། དེ་གྲོལ་ནས་མི་རིང་བར་ས་སྐྱོང་ཆེན་པོ་ནས་བསུ་མཁན་གྱིས་སོན་པ་དང་མཉམ་དུ་བཏེག་ནས་འོངས་པ་ལྷུན་གྲུབ་སྟེང་དུ་བདེ་བར་སོན་པ་ན།
སྐབས་དེར་མཁན་ཆེན་ཉིད་ཞབས་འབམ་གྱིས་སྙུན་ནས་མཆིས་པར། སྔོན་མར་ཁྱོད་ཀྱིས་བཀའ་འབུམ་གྱི་དཀར་ཆག་རྩོམ་པའི་གཞི་ཁོད་དང་དེ་རྗེས་ངེད་ཀྱིས་བཟོ་བཅོས་གང་འོས་བྱེད་ན་མིན་པ་ས་སྐྱོང་ཐུགས་རྩོལ་ཆེ་བས་མ་འགྱང་བར་བྱེད་པ་ལེགས་ཞེས་ཁོ་བོར་བཀའ་སྩལ་གནང་བ་ལྟར། བདག་གིས་དེ་འཕྲལ་དུ་བརྩམས་ནས་མཁན་ཆེན་ཐམས་ཅད་མཁྱེན་པ་ཆོག་གི་སྤྱན་སྔར་གཟིགས་སུ་ཕུལ་བར་བཟོ་བཅོས་ཅུང་ཟད་རེ་མཛད་པ་མ་གཏོགས་ཡང་བཟོ་མ་དགོས་པར། མང་ཉུང་འཚམ་པ་སོགས་གང་ཅི་ནས་འདི་ཁོ་ནས་ཆོག་པར་འདུག་ཅེས་ཐུགས་དགྱེས་པ་དང་བཅས་ཏེ། དེ་འཕྲལ་ཉིད་དུ་ས་སྐྱོང་ཆོས་ཀྱི་སྦྱིན་བདག་ཉིད་ལ་གཟིགས་འབུལ་དུ་བཏང་བར། ཐུགས་དགྱེས་ནང་བའི་ཚུལ་གྱིས་དེ་འཕྲལ་ཉིད་དུ་པར་ལ་འཁོད་པ་མཛད་སོང་ངོ༌། ། དེའི་རྗེས་སུ་ངོར་ལུགས་དཀྱིལ་འཁོར་བདུན་དུ་གྲགས་པས་མཚོན་པའི་ཚོགས་འདོན་ཆོ་ག་དང་ཆོས་བརྗོད་ཀྱི་པར་སྔོན་ནས་བཞུགས་པ་རྣམས་ནི་འགྲོ་དོན་ཧ་ཅང་ཆེས་པས་པར་གྱི་ངོ་བརྡར་བས་གསལ་པོར་མ་བྱུང་བ་དང༌། སྔོན་གྱི་པར་རྙིངས་འགའ་རེ་ནི་དག་པོ་མ་བྱུང་བས་བསླད་པ་རྣམས་བཅས་གསར་བསྐྲུན་གྱིས་ཞེས་གསུངས་པ་རྣམས་བསྡོམས་པ་པོ་ཏི་བདུན་ཙམ་གསར་དུ་ཞུས་དག་དང་འདྲི་རྐོས་བྱེད་པའི་འགོ་ཚུགས་ནས་པོ་ཏི་གསུམ་གྱི་དོད་ཙམ་བྲིས་ཟིན་པ་བྱུང་ངོ༌། ། དེ་མཚམས་དགུན་ཟླ་དང་པོར་རང་གི་ཕ་ཡུལ་དུ་བཏེག ལྡན་ས་དཀར་དགོན་དེར་སྔོན་མར་ཀྱེ་རྡོ་རྗེའི་བསྙེན་པའི་ཁ་གསོས་ཞག་པོ་ཉེར་གཅིག་ཙམ་དང༌།
དེའི་མཐར་ལས་བཞིའི་སྦྱིན་སྲེག་དུ་བཅས་པ་བྱས། དེ་མཐར་འཇམ་དཔལ་ཨ་ར་པ་ཙ་ན་དམར་སེར་གྱི་བསྙེན་པ་ཟླ་བ་གཅིག་བསྡད་པར་རྨི་ལམ་ལ་དགེ་བའི་ལྟས་འདྲ་བ་བྱུང༌། དེའི་སྐབས་མཁན་ཆེན་འཇམ་པའི་དབྱངས་སངས་རྒྱས་དཔལ་བཟང་པའི་སྐུ་དབོན་མཁས་བཙུན་བླ་མ་ཚུལ་ཁྲིམས་དབང་ཕྱུག་པས་བྱོན་ནས། ད་ལམ་ཁོང་ལ་བ་རི་ལུགས་ཀྱི་སྒྲུབ་ཐབས་བརྒྱ་རྩའི་རྗེས་གནང་དགོས་ཚུལ་གསུང་བྱུང་བར། ཁོ་བོས་དེ་སྔོན་ཕན་ཆད་ལུང་རྐྱང་ཙམ་མིན་པ། དབང་བསྐུར་དང་རྗེས་གནང་སོགས་ཆོས་འཆད་ཀྱི་རྩོལ་བ་ཅི་ཡང་མ་བྱས་ཀྱང༌། མཁན་ཆེན་སངས་རྒྱས་དཔལ་བཟང་པོས་དབུས་གཙང་ཕྱོགས་སུ་ཆིབས་ཀྱི་གདོང་བསྒྱུར་ཉེ་བ་ན། ངའི་ནུ་བོ་ཚུལ་ཁྲིམས་དབང་ཕྱུག་འདི་ལ་ཆོས་དང་འཇིག་རྟེན་གྱི་བསླབ་སྟོན་གང་འཚམ་ཁྱོད་ཀྱིས་མི་འཕྱུགས་པར་གྱིས་ཞེས་བཀའ་ལུང་གསེར་གྱི་འཕྲིན་ཡིག་སྤྱི་བོར་སྩལ་བ་རྗེས་སུ་དྲན་པ་དང༌། གཅིག་ཏུ་ན་དེང་འདིར་དམ་པའི་ཆོས་སྟོན་དགོས་ཞེས་ཞུ་བ་པོ་བྱུང་བའི་ཞུ་ངོ་བཟློག་ན་རྟེན་འབྲེལ་མི་ལེགས་པའི་རྒྱུར་ཡང་འགྲོ་སྙམ་ནས། སྔོན་ཆད་རྗེས་གནང་གི་གོང་བཤད་ཀྱི་དཔེ་ཙམ་ཡང་ཉེར་བསྡོགས་བསྒྲུབས་པ་མེད་མོད།
གསུང་ངག་སྣང་བ་གསུམ་གྱི་ཁྲིད་ཡིག་ལས་འབྱུང་བའི་དལ་འབྱོར་རྙེད་དཀའ་དང་འཆི་བ་མི་རྟག་པའི་བཤད་པ་སོགས་ལ་བལྟས་ཤིང་བསྒྲིགས་པ་དང་བཅས་ཏེ། ཕྱི་ཉིན་གཟའ་སྐར་དགེ་བ་ཞིག་ཀྱང་འཛོམ་པར་བརྟེན། སྒྲུབ་ཐབས་རང་གཞུང་ན་རྗེས་གནང་གི་ཐོག་མར་ཐུབ་པ་རྡོ་རྗེ་གདན་པ་གཙོ་འཁོར་བཞུགས་ནའང༌། ཆོས་བཤད་ཐོག་མའི་རྟེན་འབྲེལ་དུ་ཆོས་སྒོ་དབྱེ་བའི་ཤིས་པར་བརྗོད་པའི་སྒོ་ལྟ་བུར་འཇམ་དཔལ་གྱིས་བྱས་ན་ལེགས་སྙམ་པས། འཇམ་དཔལ་བརྟན་པའི་འཁོར་ལོའི་རྗེས་གནང་ཉིད་སྔོན་དུ་བླངས་པ་ནས་བརྩམས་ཏེ་རྗེས་སུ་གནང་བ་རྒྱ་བོད་ཀྱི་གཞུང་གི་ལུང་དང་བཅས་པ་རྫོགས་པར་ཕུལ། གཞན་ཡང་སེང་གདོང་སྔོན་མོ་ལ་སོགས་པའི་རྗེས་སུ་གནང་བ་ཟུར་པ་འགའ་རེའང་བྱས་ཏེ། འདི་དག་ནི་བདག་གི་གཞན་དོན་ཆོས་བཤད་ཕྲིན་ལས་ཀུན་གྱི་སྔོན་མ་ཉིད་ཡིན་ནོ། ། དེའི་ཚེ་གོང་བཤད་དེ་ཉིད་ཀྱང་ཡི་གེར་འགོད་དགོས་ཞེས་ཞུ་བ་པོ་དེ་ཉིད་ཀྱིས་གསུངས་པའི་ངོར། དབང་དང་རྗེས་གནང་སོགས་ཀྱི་གོང་དུ་སྤྲོ་བར་འོས་པའི་ཆོས་གཏམ་དབྱར་གྱི་རྔ་གསང་ཞེས་བྱ་བ་དེ་དུས་སུ་བསྐྲུན་པ་ཡིན། དེ་མཚམས་ནས་སླར་མཚམས་བཅད་དེ་བླ་མའི་རྣལ་འབྱོར་གྱི་མཎྜལ་འབུལ་བ་དང༌།
འཇམ་དཔལ་དཀར་པོ་པཎྜི་ཏ་མ་ཏིའི་ལུགས་ཀྱི་བསྙེན་པའང་ཞག་ཤས་བྱས། དགོན་དེར་དགེ་སློང་ལྷུན་གྲུབ་བཟང་པོ་ཞེས་མཁས་བཙུན་བཟང་པོའི་ཡོན་ཏན་ལྡན་པ་ཞིག་བཞུགས་པ་དེས་དགོས་ཞེས་བསྐུལ་བའི་ངོར། བསིལ་ལྡན་ལྗོངས་ཀྱི་གྲུབ་ཆེན་གཉེན་ཚེམ་བུ་པའི་ལུགས་ཀྱི་ཐུགས་རྗེ་ཆེན་པོའི་དམར་ཁྲིད་རྒྱས་པ་ཉིན་དགུར་རྫོགས་པ་ཞིག་དང༌། བདག་གི་དྲིན་ཆེན་སྐྱེད་བྱེད་མ་བོ་ཆོག་ཅན་ལ་ཀུན་རིག་དབང་ཚར་ལྔ་ཙམ་བྱས། སླར་ཡང་དེའི་རྗེས་སུ་མགོན་བླ་བགྲེས་པོ་དང་དགེ་སློང་བསོད་ནམས་ལེགས་གྲུབ་སོགས་དོན་གཉེར་གྱི་སློབ་བུ་བཅུ་གསུམ་ཙམ་དང་རང་གི་མ་རྒན་བཅས་ལ་དམར་ཁྲིད་རྒྱས་པ་ཚར་གཅིག་འདོན་ཁུལ་བགྱིས། དོན་གཉེར་ཉུང་ཤས་ལ་ལམ་འབྲས་ལུགས་ཀྱི་ལུས་སྦྱངས་བྱས་བསྡུས་དང་ཕྲིན་ལས་སུམ་ཅུ་རྩ་གཉིས་ཀྱི་འཁྲུལ་འཁོར་རྣམས་བསླབ་གྲོགས་བགྱིས། དམར་སེར་ཞེས་པ་མེ་སྦྲུལ་གྱི་གནམ་ལོ་གསར་ཚེས་ནང་ལྷུན་གྲུབ་སྟེང་དུ་འོངས་ནས་སྔར་གྱི་ལས་འཕྲོ་ལུས་པ་རྣམས་འདྲི་ཞུས་དང་དབུ་ལྷ་པར་བྱང་ལཉྩ་ན་ཝརྟུ་ལའི་རིགས་སུག་བྲིས་དགོས་པ་རྣམས་འདྲི་རྩོལ་བགྱིས་སོ། ། དེ་མཚམས་ནས་བརྒྱ་ཕྲག་རིགས་ཀྱི་ཅོད་པཎ་རྣམ་འདྲེན་བསྟན་པའི་སྣང་བྱེད་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པའི་ཞལ་སྔ་ནས། ཕྱག་མཛོད་གུ་རུ་བཀྲ་ཤིས་ཅན་བརྒྱུད་དེ་ས་སྐྱོང་རྒྱལ་བའི་སྲས་ཆེན་གང་དེར། འདི་སྐད་དུ་གསོལ་བ་རྗེས་སུ་ཐོས་ཏེ།
བསྟན་པའི་སྦྱིན་བདག་ཆེན་པོ་ཉིད་ནས་པར་དུ་བསྒྲུབ་དགོས་ཀྱི་ཆོས་སྦྱིན་སྔོན་ཆད་བརྩམས་པ་ཐམས་ཅད་ལེགས་པར་གྲུབ་པའི་མཚམས་ཡིན་འདུག་པར། སླར་ཡང་ཐུབ་པའི་བཀའ་ལུང་གི་དགོངས་འགྲེལ་བོད་དུ་འགྱུར་རོ་འཚལ་འདི་རྣམས་ནི། ཇི་སྐད་དུ། མགོན་པོ་བྱམས་པས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུ། ། ལེགས་པར་གསུངས་དང་དེ་ཡི་དགོངས་འགྲེལ་བཅས། ། དེ་ཡི་དབང་གིས་ཤཱཀྱའི་བསྟན་པ་ནི། ། འཇིག་རྟེན་ཁམས་སུ་ཡུན་རིང་གནས་པར་འགྱུར། ། ཞེས་གསུངས་པས། རྒྱལ་བའི་བཀའ་ལུང་རིན་པོ་ཆེ་དགོངས་འགྲེལ་དུ་བཅས་པ་གང་དུ་བཞུགས་པ་དེ་ན་སངས་རྒྱས་བཅོམ་ལྡན་འདས་ཀྱི་བསྟན་པ་ཡོངས་སུ་རྫོགས་པར་བཞུགས་པ་ཡིན་པ་དང༌།
མདོ་སྔགས་ཀྱི་ཆོས་ཐམས་ཅད་ཀྱང་སངས་རྒྱས་ཀྱི་དགོངས་དོན་དང་མཐུན་ནམ་མི་མཐུན་དཔྱོད་པའི་འདྲེན་བྱེད་ལྟ་བུ་མེད་དུ་མི་རུང་བའི་བསྟན་བཅོས་ཡིན་པས་དགོངས་འགྲེལ་འདི་དག་པར་བསྒྲུབས་པ་ཞིག་བྱུང་ན་སྔོན་ཆད་མ་གྲགས་པའི་བསྟན་པའི་སྦྱིན་བདག་མཆོག་གི་མཛད་པར་འགྲོ་བས་དེ་ལྟར་སྒྲུབ་པ་ཅི་གནང་ཞེས་བསྐུལ་བ་ན། ས་སྐྱོང་ཆེན་པོ་ནས་དེ་སྐད་བསྐུལ་བ་སྙན་དབང་དུ་དེངས་པའི་འཕྲལ་ཉིད་དུ་ཐུགས་དགྱེས་བླ་ན་མེད་པའི་འཛུམ་དཀར་གྱི་ཕྲེང་བ་བརྒྱ་ཕྲག་གྲོལ་བ་ནི། སྤྲིན་བྲལ་ཉི་མ་འཆར་ཀའི་འོད་ཟེར་ཕོག་པའི་ཆུ་སྐྱེས་གཞོན་ནུའི་ཚལ་གྱི་འདབ་སྟོང་ལྷན་ཅིག་འཛུམ་པ་ལྟ་བུའི་ཇི་ལྟར་ཕེབས་དོན་ཅིས་ཀྱང་བསྒྲུབ་མོད། དགོངས་འགྲེལ་འདི་དག་ཆོས་ཚན་ཤིན་ཏུ་ཆེ་བས་ང་རང་ཁོ་ནས་འགྲུབ་དཀའ་བསམས་ཀྱང་འདི་ལོར་འགོ་བརྩམས་བྱས་ན་རྗེས་འཛིན་ཁོང་ཚོའི་སྐུ་རིང་ཚུན་ལ་མི་འགྲུབ་པའི་དོན་ཅི་ལ་ཡོད་ལགས་པས་དེ་ལྟར་བགྱིའོ་ཞེས་ཞལ་གྱིས་བཞེས་ནས། ཧོར་ཟླ་ལྔ་པའི་དཀར་ཕྱོགས་ཀྱི་རྫོགས་པ་གསུམ་པའི་གྲལ་ཚེས་གཟའ་སྐར་དགེ་བའི་དུས་སྦྱོར་འཛོམ་པར་མགོ་བརྩམས་པའི་ཉེར་བསྡོགས་སུ། མདོ་སྡུད་པར་ཇི་སྐད་དུ། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བ་མང༌། ། ཞེས་ཆོས་སྒྲུབ་པ་ལ་ནག་ཕྱོགས་བདུད་རིས་རྣམས་ཀྱིས་ཐོ་བཙམས་ཤིང་བར་ཆད་མང་བར་བཤད་པ་ལྟར་གེགས་རྐྱེན་སེལ་བྱེད་དུ། མགོན་ཁང་ཆེན་པོར་མཁན་ཆེན་རྡོ་རྗེ་འཆང་ཉིད་ཚོགས་དབུར་སྤྱན་དྲངས་པའི་དགེ་འདུན་འདུས་པའི་ཚོགས་ཀྱིས་བསྐང་གསོ་དང༌། རྟེན་བཞེངས་ཀྱི་གནང་བ་ཞུ་བ་དང་བར་ཆད་མི་འབྱུང་བའི་འཕྲིན་ལས་བཅོལ།
མགོན་ཁང་ཤར་དུ་དེ་བཞིན་དུ་བསྐང་གསོ་དང་འཕྲིན་ལས་བཅོལ་བ་མཛད་དེ། པར་གྱི་གཞི་མའི་ཞུ་དག་དང་འདྲི་བའི་ལས་ཚན་གྱི་འགོ་དཔོན་དང༌། ཞུ་དག་པ། ཡིག་མཁན་རྣམས་འདི་ལོར་སྔ་མཁོར་གནས་པ་རྣམས་དང༌། ད་གཟོད་ནས་ཡིག་མཁན་སོགས་ལས་ཚན་གྲོགས་ལྡན་ཁ་བསབས་རྒྱུའི་བཀོད་པ་བཅས་ལེགས་པར་སྩལ་ཏོ། ། དེ་ལ་ཁོ་བོ་ཅག་ནི་འདི་སྙམ་དུ་སེམས་ཏེ། ཇི་ལྟར་བཀའ་ལུང་ཕེབས་པ་ལྟར་ཐམས་ཅད་ནས་བསྒྲུབ་པའི་ནུས་པ་རང་རང་ལ་འབྱུང་བར་གྱུར་ན། མི་བདག་ཆེན་པོས་སྔ་ན་མེད་པའི་བྱང་ཆུབ་ཀྱི་སྤྱད་པ་རྨད་དུ་བྱུང་བ་སྤྱོད་པ་ལ་ཞུགས་པའི་བཞེད་པ་སྒྲུབ་པའི་ཞར་ལ་རང་རང་ནས་ཀྱང་བསྟན་པ་ལ་ལས་བཟང་བྱས་པའི་དམ་པ་དམ་པ་ཞེས་བྱ་བའི་གྲངས་སུ་འགྲོ་བ་དང༌། ས་སྐྱོང་ཆེན་པོས་ལེགས་བྱས་ཆུ་གཏེར་ཆེན་པོའི་སྤུན་ཟླར་བསྐྲུན་པ་དེར། རང་རེའི་ལས་བཟང་ཆུ་ཐིགས་ཙམ་རེས་ལྷུང་བའི་རྒྱུན་ཡང་དེ་སྲིད་ཀྱི་བར་དུ་འཛད་པར་མི་འགྱུར་བའི་ཕན་ཡོན་དང༌།
ཆོས་ལྡན་རྒྱལ་པོ་ཡབ་སྲས་ཀྱིས་ཀུན་མཁྱེན་ཉི་མའི་རྩ་ལག་ཆེན་པོ་སྲས་སློབ་བཅས་པའི་བསྟན་པ་ཡིད་བཞིན་གྱི་ནོར་བུ་ལྟར་སྲིད་ཞིའི་དགོས་འདོད་མ་ལུས་པའི་འབྱུང་གནས་གང་དེ་མི་ནུབ་པར་རིང་དུ་གནས་པའི་སྙིང་སྟོབས་ཀྱི་ཁུར་ཆེན་བསྐྱེད་པ་ལ། རང་རེས་ཀྱང་ལས་བཟང་གི་འབྲེལ་པ་བཞག་པའི་སྐལ་བ་མཆོག་ཏུ་སྦོམ་པ། དལ་འབྱོར་གྱི་མི་ལུས་རྙེད་པས་སངས་རྒྱས་བཅོམ་ལྡན་འདས་ཀྱི་བསྟན་པ་དང་མཇལ་ཞིང་དམ་པའི་ཆོས་ལ་བྱ་བ་བྱས་པ་ཞེས་བྱ་བའི་གྲངས་སུ་འགྲོ་བར་འགྱུར་བ་སོགས་ཚུལ་འདི་ལ་བསམས་ན། ལས་བྱེད་པ་ཀུན་ཀྱང་སྤྲོ་བ་མཆོག་ཏུ་བརྟས་པ་ནི། དཔེར་ན་ཆུ་འཛིན་སྟུག་པོར་འཁྲིགས་པའི་ཁྲོད་ནས་དབྱར་གྱི་རྔ་གསང་ལྷོད་པོར་དགོད་པའི་སྒྲ་དབྱངས་ཐོས་པའི་གཙུག་ཕུད་ཅན་བཞིན་ཀུན་དགའ་སར་པའི་ཟློས་གར་བསྒྱུར་པའི་རང་བཞིན་དུ་མཆིས་མོད། མ་ལ་ཤེས་བྱའི་གནས་ཐམས་ཅད་ལ་ཆོས་ཀྱི་འདྲེན་བྱེད་དྲི་བྲལ་བརྙེས་པས་སྟོབས་བཅུ་མངའ་བའི་ལེགས་གསུངས་མཐའ་དག་རང་དབང་འགྲེལ་པ་ལ་གཞན་དྲིང་མི་འཇོག་པའི་སྨྲ་བའི་དབང་ཕྱུག་ཆེན་པོ་རྣམས་ཀྱི་བསྟན་བཅོས་ཀྱི་ཕུང་པོ་རྣམས་ཤིན་ཏུ་ཟབ་ཅིང་ཆེས་བརླིང་བ་དག་གི་ཚིག་དོན་ལ་དག་དང་མ་དག་སོ་སོར་དཔྱོད་པའི་དཔང་པོར་བྱེད་པའི་ནུས་པ་མེད་བཞིན་དུ་ཤེས་རློམ་མགྲིན་བཟང་གི་ལུས་ལ་གཟིག་ལྤགས་ཀྱིས་བཀླུབས་པའི་གཡོ་ཐབས་ལྟ་བུར་བགྱིད་པ་བས། ད་ལམ་སྐབས་འདིར་དགོངས་པ་ཞུས་ཏེ་གྱི་ནར་བསྡད་པ་ལེགས་ཆེ་ཞིང༌། སྡེ་དགེ་བསྟན་པའི་སྦྱིན་བདག་ཆེན་པོ་འདི་ལྟ་བུ་ལ་ཞུས་དག་བྱེད་པའི་དཔང་པོས་ཐབས་ཆག་འོང་མི་འགྲོ་སྙམ་སྟེ། གནས་ཚུལ་ཞིབ་པར་ཞུ་འབུལ་བྱེད་དུ་བཅུག་མོད། དེང་རྟེན་བཞེངས་འདིའི་ཞུ་དག་ལ་ལས་ཚན་གཟིང་རྩོད་མི་འབྱུང་བ་སོགས་གང་ཅི་ནས་ཁྱེད་དགེ་ལམ་ཆེ་བ་བྱུང་བས་ཁྱེད་མེད་པས་མི་ཆོག་པར་མཁན་ཆེན་བསྟན་པའི་བདག་པོ་ཉིད་དང༌།
མི་བདག་བསྟན་པའི་སྦྱིན་བདག་སྟེ་མཆོད་ཡོན་ཆེན་པོ་ཉི་ཟླ་ཟུང་དུ་འབྲེལ་བ་ལྟ་བུ་གཉིས་ཀ་ནས་བཀོད་སྦྱར་བྱས་པ་ཡིན་པས་འདི་ལའང་ཅིས་ཀྱང་ལྟ་གྲོགས་བྱེད་དགོས་ཞེས་བཀའ་ནན་བཟླས་ཏེ་ཕེབས་པ། དེ་ཉིད་ལས་བརྒལ་བར་མ་ནུས་པར་ཁས་འཆེས་ནས་བསྡད་པ་ཡིན་ནོ། ། དེ་ལྟར་བྱ་བ་ལས་ཀྱི་འཁོར་ལོའི་ཉེར་བསྡོགས་ཀྱི་བཀོད་པ་སྩལ་ནས། དུས་ཚེས་དགེ་བའི་ཉིན་དེ་ཉིད་ནས་འདྲི་ཞུས་ཀྱི་འགོ་བརྩམས་ཏེ། དགོངས་འགྲེལ་གྱི་བཞུགས་ཚུལ་ལྟར་ན་མཆོག་དམན་གྱི་རིམ་པས་ཐོག་མར་རྒྱུད་ཀྱི་འགྲེལ་པ་ནས་འདྲི་བར་འོས་ནའང༌། དེ་ཉིད་བཀའ་གཉན་ཅིང་མཁའ་འགྲོ་ཆོས་སྐྱོང་གི་འཁུ་ལྡོག་ཆེ་བར་བསམས་ནས། སྔོན་དུ་མཚན་ཉིད་ཐེག་པའི་འདྲི་འདོན་གྱི་འགོ་བརྩམས་སོ། ། དེ་ལའང་སྤྱིར་སངས་རྒྱས་དང་རྒྱལ་སྲས་བྱང་ཆུབ་སེམས་དཔའ་རྣམས་སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར། དེ་དག་གི་བསམ་པ་སྣ་ཚོགས་པ་དག་མཁྱེན་ནས་རྣམ་པར་འཕྲུལ་པའང་སྣ་ཚོགས་པ་བསྟན་པ་ལས། འདིར་མཐའ་འཁོབ་ཀྱི་སེམས་ཅན་རྣམས་ཆོས་ལ་གཟུད་པའི་ཕྱིར་བྷོ་ཊའི་ཡུལ་དུ་རྒྱལ་བློན་བྱང་ཆུབ་སེམས་དཔའི་སྐྱེ་བར་བཞེས་པ་རྣམས་ཀྱི་ཐུགས་བསྐྱེད་དང༌།
དེ་དག་གིས་འཕགས་བལ་ཀསྨི་ར་ལ་སོགས་པའི་ཡུལ་ནས་སྤྱན་དྲངས་པའི་པཎྜི་ཏ་དང་གྲུབ་པའི་ས་ལ་གནས་པའི་སྐྱེས་བུ་དམ་པ་མང་པོ་སྤྱན་དྲངས་པ་དང༌། སྐད་གཉིས་སྨྲ་བའི་དབང་པོ་འཇིག་རྟེན་ཀུན་གྱི་མིག་ཏུ་གྱུར་པ་ཇི་སྙེད་བྱོན་པ་རྣམས་ཀྱི་ཐུགས་བསྐྱེད་དང་བརྩོན་པ་ཆེན་པོས་རྒྱ་གར་གྱི་ཡུལ་གྲུ་ཐ་དད་པ་གང་དག་ཏུ་བཞུགས་པའི་བཀའ་དང་བསྟན་བཅོས་ཇི་སྙེད་པ་ཕལ་ཆེར་གངས་ཅན་པའི་བརྡའི་ལམ་དུ་བསྒྱུར་བ་དང༌། བཤད་པ་དང༌། དཔྱད་པ་གསུམ་གྱིས་གཏན་ལ་ཕབ། ཁྱད་པར་རྒྱལ་པོ་སད་ན་ལེགས་མཇིང་ཡོན་གྱི་སྐུ་རིང་ལ་བནྡེ་དཔལ་བརྩེགས་རཀྵི་ཏ་ལ་སོགས་པ་འཕང་ཐང་ཀ་མེད་ན་བཞུགས་པའི་གསུང་རབ་རྣམས་བམ་པོའི་ཚད་བྱས་ཏེ་ཆོས་ཚན་གྱི་རྣམ་གྲངས་སོ་སོར་བཀོད་པ་ལ་དཀར་ཆག་འཕང་ཐང་མ་གྲགས་པ་བརྩམས། དེའི་རྗེས་སུ་བནྡེ་དཔལ་བརྩེགས་དང༌། འཁོན་ཀླུའི་དབང་པོས་བསྲུངས་པ་ལ་སོགས་པས་སྟོང་ཐང་ལྡན་དཀར་གྱི་ཕོ་བྲང་ན་བཞུགས་པའི་བཀའ་དང་བསྟན་བཅོས་འགྱུར་རོ་འཚལ་རྣམས་ཤླཽ་ཀ་དང་བམ་པོའི་གྲངས་ཚད་ངེས་པར་གཏན་ལ་ཕབ་པ་རྣམས་ཀྱི་མཚན་བྱང་བཏབ་པ་ལ་དཀར་ཆག་ལྡན་དཀར་མར་གྲགས་པ་བརྩམས། དེའི་རྗེས་སུ་བཙད་པོ་ཁྲི་ལྡེ་སྲོང་བཙན་ཕོ་བྲང་འོན་ཅང་གི་རྡོར་བཞུགས་པ་ན། ཉི་འོག་གི་མཁན་པོ་ཨཱ་ཙརྻ་ཛི་ན་མི་ཏྲ་དང༌། སུ་རནྡྲ་བོདྡྷི་ལ་སོགས་པར་རྒྱལ་བའི་གསུང་རབ་དང་བསྟན་བཅོས་ཀྱི་རིགས་སྔར་བསྒྱུར་བ་རྣམས་སྐད་གསར་བཅད་ཀྱིས་གཏན་ལ་ཕབ།
མ་བསྒྱུར་བ་རྣམས་གསར་དུ་བསྒྱུར་དུ་བཅུག བསྟན་པ་ཕྱི་དར་གྱི་སྐབས་སུའང་ཆོས་རྒྱལ་བྱང་ཆུབ་སེམས་དཔའ་རྣམས་ཀྱི་ཐུགས་བསྐྱེད་དང༌། རིག་པའི་གནས་ལྔ་སྨྲ་བའི་དབང་ཕྱུག་རྒྱ་གར་གྱི་པཎྜི་ཏ་དང་བོད་ཀྱི་ལོ་ཙཱ་བ་ཆེན་པོ་རྣམས་ཀྱི་སྐུ་དྲིན་གྱིས་དམ་པའི་ཆོས་སྔར་མ་བསྒྱུར་བ་རྣམས་བསྒྱུར་བ་དང་བཤད་པ་ལ་སོགས་པས་དར་རྒྱས་སུ་བྱས་སོ། ། ཕྱི་དུས་ཤིག་ནས་སྣར་ཐང་གི་འཇམ་དབྱངས་རལ་གྲི་དང་འཇམ་སྒེག་པཀྴི་གཉིས་ཀའི་སློབ་མ་དབུས་པ་བློ་གསལ་བྱང་ཆུབ་ཡེ་ཤེས་ཀྱིས། བཀའ་དང་བསྟན་བཅོས་ལ་བམ་ཚད་དང་འགྱུར་བྱང་ངེས་པའི་དཀར་ཆག་བརྩམས། འཇམ་སྒེག་ཧོར་རྒྱལ་བུ་ཡན་དུའི་བླ་མར་དབང་བསྐུར་བ་དེས་རྒྱ་ནག་ནས་ཡོ་བྱད་མང་པོ་གནང་སྟེ། ལོ་ཙཱ་བ་བསོད་ནམས་འོད་ཟེར་དང་དབུས་པ་བློ་གསལ་སངས་རྒྱས་འབུམ། རྒྱང་རོ་བྱང་ཆུབ་འབུམ་གསུམ་གྱིས་འབད་པ་ཆེན་པོས་དབུས་གཙང་ཐམས་ཅད་ནས་ཕྱི་མོ་བཙལ་ཏེ། བཀའ་དང་བསྟན་བཅོས་བོད་དུ་འགྱུར་རོ་འཚལ་བཞེངས་པ་ལ་སྣར་ཐང་གི་བཀའ་འགྱུར་དང་བསྟན་འགྱུར་ཞེས་གྲགས་པ་བྱུང་སྟེ། དེ་ལས་རིམ་གྱིས་མཆེད་ཅིང་འཕེལ་ལོ། །
བསྟན་བཅོས་འགྱུར་རོ་འཚལ་ནི། སྐུ་ཞང་ཆེན་པོ་གྲགས་པ་རྒྱལ་མཚན་པའི་སྲས་ཀྱི་ཐུ་བོ་གཙུག་ལག་ཟུང་ལ་མཁྱེན་དཔྱོད་ཉི་ཟླ་ལྟར་གསལ་བ་དཔོན་ཆེན་ཀུན་དགའ་དོན་གྲུབ་པས་རྟེན་བཞེང་གི་ཕྱི་མོར་སྣར་ཐང་ན་བཞུགས་པ་གཞིར་བཞག དེར་མ་བཞུགས་པའི་དཔེ་ཚན་གྱི་རིགས་དབུས་གཙང་ཕྱོགས་གང་རྙེད་བསྡོམས་ཏེ་བཞེངས་པ་ན། སྐད་གཉིས་སྨྲ་བའི་དབང་པོ་མཁས་གྲུབ་བུ་སྟོན་གྱིས། ཆོས་རྣམས་ཀྱི་མཚན་བྱང་དང་མཛད་འགྱུར་མཐའ་དཔྱད་དང་བཅས་པས་གཏན་ལ་ཕབ་པའི་དཀར་ཆག་ནོར་བུ་རིན་པོ་ཆེ་དབང་གི་རྒྱལ་པོའི་ཕྲེང་བ་ཞེས་བྱ་བ་བརྩམས་སོ། ། དེ་རྗེས་ཚལ་པ་སི་ཏུ་དགེ་བའི་བློ་གྲོས་ཀྱིས་སྐྱིད་ཤོད་ཚལ་གུང་ཐང་དུ། ཞྭ་ལུའི་གཙུག་ལག་ཁང་ན་བཞུགས་པའི་དགོངས་འགྲེལ་རྣམས་ཕྱི་མོར་བཟུང༌། དེར་མ་ཆུད་པ་ཕྱིས་སུ་རྙེད་པ་དང༌། གསར་དུ་འགྱུར་བ་བཅས་བསྣན་པའི་གླེགས་བམ་གྱི་ཚོགས་རྣམས་བཞེངས་ཏེ། ཀུན་མཁྱེན་བུ་སྟོན་ཆེན་པོས་སླར་བསྣན་པ་རྣམས་བཅས་པའི་དཀར་ཆག་ཡིད་བཞིན་ནོར་བུ་རིན་པོ་ཆེའི་ཟ་མ་ཏོག་ཅེས་པ་བརྩམས་སོ། །
དུས་ཕྱིས་ཤེས་བྱའི་གཞུང་ལུགས་མཐའ་དག་གི་བཞེད་དོན་ངོ་མཚར་གཟུགས་ཀྱི་སྣང་བ་ཇི་སྙེད་མཁྱེན་དཔྱོད་ཀྱི་ཀུན་མཐོང་གཅིག་ཏུ་རྣམ་པར་བཀྲ་ཞིང༌། ཚུལ་བཞིན་ལེགས་པར་འདོམས་པའི་དབང་ཕྱུག་མི་རྗེ་སངས་རྒྱས་རྒྱ་མཚོས། གསར་རྙིང་རིས་བྲལ་གྱི་བསྟན་པའི་སྣང་བྱེད་རྒྱལ་དབང་ཐམས་ཅད་མཁྱེན་པ་ལྔ་པ་ངག་དབང་བློ་བཟང་རྒྱ་མཚོ་ཞེས་ཡོངས་སུ་གྲགས་པ་གང་དེའི་ཞབས་ཀྱི་ཆུ་སྐྱེས་མི་འགྱུར་རྡོ་རྗེའི་ཁྲི་འཕང་དུ་བརྟན་ཕྱིར། འཕྱིང་བར་སྟག་རྩེའི་ཕོ་བྲང་དུ་དགོངས་འགྲེལ་འགྱུར་རོ་འཚལ་བཞེངས་པའི་ཚེ་བུ་སྟོན་གྱིས་བསྒྲིགས་པའི་དཀར་ཆག་སོར་གནས་ཀྱི་ཁར། དབུས་ཕྱོགས་ཀུན་དུ་བཙལ་ནས་འབྱོར་བ་དང༌། གསར་འགྱུར་གྱི་རིགས་མདོ་སྔགས་རིག་གནས་ཀྱི་རིགས་དཔེ་ཁུངས་བཙུན་པ་བསབས་པ་དཔེ་ཚན་བདུན་བརྒྱ་བརྒྱད་ཅུ་ཙམ་བསྣན་ཏེ་བཞེངས་པའི་ཚེ། ཕྱི་མོའི་སྡེབ་ཀྱི་ཞུ་ཆེན་རྣམ་གླིང་པཎ་ཆེན་དཀོན་མཆོག་ཆོས་གྲགས་ཀྱིས་གཙོས་པའི་བརྡ་དག་རིག་གནས་ལ་སྦྱངས་པ་མང་པོས་དག་པར་བྱས་ཏེ་བཞེངས་པ། དེའི་དཀར་ཆག་འཇིག་རྟེན་གསུམ་གྱི་བདེ་སྐྱིད་པད་ཚལ་བཞད་པའི་ཉིན་བྱེད་ཅེས་བྱ་བ་རྒྱལ་དབང་ལྔ་པ་ཆེན་པོས་བརྩམས་ཏེ། དེ་དག་ལས་མཆེད་པའི་དགོངས་འགྲེལ་གྱི་དཔེ་རྒྱུན་དབུས་གཙང་ཕྱོགས་ཀྱི་གདན་ས་ཆེན་པོ་རྣམས་སུ་དར་རྒྱས་ཆེ་བ་བཞུགས་པ་གོར་མ་ཆག འོན་ཏེ་མདོ་སྨད་ཀྱི་ལྗོངས་འདིར་འཐོར་བུའི་རིགས་མང་བ་ཙམ་ལས།
ཡོངས་སུ་ཚང་བ་དཀར་ཆག་རྒྱས་པས་ཟིན་པ་ཞིག་འདྲི་སྲོལ་ཆེར་མ་བྱུང་བར་ཕྱི་མོར་བཏུབ་པའི་དཔེ་མ་འཚལ་ཞིང༌། རྒ་སྟོད་ཕྱོགས་ན་ཨཱ་གཉན་དམ་པ་ཞེས། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་ལས་སྐྱེས་པའི་སློབ་མའི་ཐུ་བོར་གྱུར་ཅིང་དངོས་གྲུབ་བརྙེས་པའི་སློབ་དཔོན་ཆེན་པོ་གང་དེ། ཆེན་པོ་ཧོར་གྱི་རྒྱལ་ཁམས་སུའང་ཨཱ་གཉེན་པཀྴི་ཞེས་ཡོངས་སུ་གྲགས་པ་གང་དེའི་རིགས་ཀྱི་དབོན་དུ་གྱུར་པ་ཞིག་གིས་ཞྭ་ལུ་གསེར་ཁང་ན་བཞུགས་པའི་དགོངས་འགྲེལ་འགྱུར་རོ་འཚལ་ལ་ཕྱི་མོར་བགྱིས་ཏེ་བཞེངས་པའི་གླེགས་བམ་གྱི་ཚོགས་ཚར་གཅིག དུས་ཕྱིས་སི་ཏུ་སྤྲུལ་པའི་སྐུ་ཀརྨ་ཆོས་ཀྱི་འབྱུང་གནས་པས། འཕྱིང་བར་སྟག་རྩེའི་ཕོ་བྲང་ན་བཞུགས་པའི་དཔེ་རྒྱུན་ལྟར་ལས། སྡེ་སྲིད་སངས་རྒྱས་རྒྱ་མཚོའི་སྐབས་ཀྱི་ཁ་བསྐང་བྱས་པ་རྣམས་མ་རྫོགས་པ་མ་གཏོགས་བསྟན་བཅོས་འགྱུར་རོ་འཚལ་གྱི་ཕྱི་མོ་ཁུངས་ཐུབ་ཚར་གཅིག་དང༌། དུས་གསུམ་གཟིགས་པའི་དབང་པོ་ཀརྨ་པ་མཐོན་མཐིང་ཅོད་པཎ་འཆང་བ་རིམ་པར་བྱོན་པ་ནས། ཀརྨ་པ་ཡེ་ཤེས་རྡོ་རྗེའི་བར་བྱོན་པ་རྣམས་ཀྱི་ཐུགས་དམ་རྟེན་དུ་བཞུགས་པ། དུས་ཕྱིས་ས་སྐྱོང་ཆོས་རྒྱལ་ཆེན་པོ་བསྟན་པ་ཚེ་རིང་པ་ལ་བསོད་ནམས་ཚོགས་བསགས་ཀྱི་རྟེན་དུ་སྩལ་བ་ཚར་གཅིག་དང༌།
ས་སྐྱོང་བསྟན་པ་ཚེ་རིང་པས། ཀརྨ་སི་ཏུ་པས་བཞེངས་པ་ལ་ཕྱི་མོར་བཟུང་སྟེ་མཐིང་ཤོག་གི་གཞི་ལ་རིན་པོ་ཆེ་དངུལ་དཀར་གྱིས་བྲིས་པ་ཚར་གཅིག གཞན་ཡང་ས་སྐྱ་པའི་མཁས་པ་གཡག་རོང་སོགས་ཀྱི་སྐུ་རིང་ལ། ཚད་མ་མདོ་དང་རྣམ་འགྲེལ་ཚད་མའི་སྐོར། ། འདུལ་བ་མདོ་དང་མདོ་རྩ་འདུལ་བའི་སྐོར། ། ཀུན་ལས་བཏུས་དང་མཛོད་གཉིས་མངོན་པའི་སྐོར། ། བྱམས་ཆོས་ལྔ་དང་སྤྱོད་འཇུག་ཕར་ཕྱིན་སྐོར། ། དབུ་མ་རྩ་འཇུག་གཞི་གསུམ་དབུ་མའི་སྐོར། ། རིག་གཏེར་སྡོམ་གསུམ་ཚད་མ་སྤྱི་ཡི་སྐོར། ། ཞེས་པོ་ཏི་གྲགས་ཆེན་བཅོ་བརྒྱད་ཞེས་བྱ་བའི་ཐ་སྙད་བྱུང་བ་རྣམས་དབུས་གཙང་ཕྱོགས་སུ་དར་རྒྱས་ཆེ་བས་པར་ལ་འཁོད་པ་རྣམས་ཀྱི་ཕྱི་མོའང་བསགས།
དེ་རྣམས་ཀྱི་ནང་ནས། རྒ་ཨཱ་གཉན་པ་ནས་བྱུང་བའི་བསྟན་བཅོས་ནི་མདོ་ཕྱོགས་ཀྱི་སྐོར་དང༌། རྒྱུད་འགྲེལ་ཉུང་ཤས་ཤིག་ནི་སྐབས་རེ་ནས་འགྱུར་ཁྱད་མི་འདྲ་ཙམ་མ་གཏོགས་ཤིན་ཏུ་དག་པ་ཡིད་རྟོན་རུང་བ་མཆིས་མོད། དེ་ལས་གཞན་པའི་རྒྱུད་འགྲེལ་རྣམས་དང༌། བརྡ་སྤྲོད་རིག་པའི་སྐོར་དང༌། ཚད་མ་རིག་པའི་སྐོར་ནས་ཕྱིས་སུ་ཕལ་ཆེར་འཐོར་གོད་སོང་བས་ཡིན་ནམ་སྙམ་པ་མ་ཚང་བ་མང༌། དེར་མ་ཚང་བ་འགའ་ཞིག་ནི་རྗེས་མ་འགས་ཁ་སྐོང་ཐོན་ལོ་བྱས་པའང༌། ཡིག་མཁན་མཁས་པོ་མ་བྱུང་བ་དང་ཆད་ལྷག་མང་བ་སོགས་ཡིད་བརྟན་འཆར་མ་བཏུབ་མོད། སྐབས་རེ་ནས་ཆད་མཐུད་ཅུང་ཟད་རེས་ཕན་ཐོགས་པ་བྱུང་ངོ༌། ། དེ་བཞིན་དུ་ཀརྨ་པ་ནས་སྩལ་བའི་གླེགས་བམ་གྱི་ཚོགས་རྣམས་གླེགས་ཐག་གླེགས་ཤིང་ཕྱི་ནང་གི་ན་བཟའ་རྣམས་ནི་ངོ་མཚར་མིག་གི་བདུད་རྩིར་མཆིས་རུང༌།
ཡིག་མཁན་སུ་བྱུང་གང་བྱུང་གིས་བྲིས་པ་དང༌། བྲིས་ཟིན་འཕྲལ་ནས་ཞུས་དག་སོང་བའི་རྗེས་ཙམ་ཡང་མེད་པའི་མ་དག་པ་ཤིན་ཏུ་མང་བ་དང༌། རིག་གནས་ཀྱི་བསྟན་བཅོས་སྐོར་ནི་ཉུང་ཙམ་མིན་པ་གཞན་ལྟར་རྒྱས་པའང་མ་བཞུགས། འོན་ཀྱང་སྔ་མོ་ནས་གྱེས་པའི་དཔེ་རྒྱུན་ལས་མཆེད་པ་ཡིན་ནམ་སྙམ་པས་བཅད་འཁྲུགས་པའི་མཚམས་དང༌། སྐབས་རེ་ནས་ཅུང་ཟད་ཕན་འདོགས་ནུས་པ་བྱུང༌། ས་སྐྱོང་ཉིད་ཀྱིས་བཞེངས་པ་ནི། ཕྱི་མོ་དངོས་དང་མ་བུར་སྣང་བས་ལྷག་ཆད་མཉམ་པོར་བྱུང་བས་ཕན་འདོགས་ནུས་པ་མ་བྱུང་ངོ༌། ། ཕྱི་མོ་དེ་ཐམས་ཅད་ཀྱི་ནང་ནས། སི་ཏུ་པས་དབུས་འགྱུར་འཆང་ནས་བཞེངས་པའི་བསྟན་བཅོས་འགྱུར་རོ་འཚལ་ཉིད་ནི་ཚང་ཞིང་རྒྱས་པ་དང༌། ཁྱད་པར་མཚན་ཉིད་ཐེག་པའི་སྐོར་དང་སྔགས་ཀྱི་ཐེག་པའི་སྐབས་འགའ་ནས་ཤིན་ཏུ་དག་ཆེ་བ་བྱུང་བས་འདི་ཉིད་གཙོ་བོར་བཟུང༌།
འདིའི་ནང་ནས་ཀྱང་ཚད་མའི་སྐོར་ལ་སོགས་འགའ་ཞིག་ནས་ཡིག་མཁན་གྱིས་བསླད་སྐྱོན་ཆད་ལྷག་དང་བྲི་ནོར་བྱས་པ་བརྟག་དཀའ་བ་མ་ཉུང་ཙམ་དུ་མཆིས་པར་ཕྱི་མོ་གཞན་ལ་ཡོད་པ་ནས་ཅུང་ཟད་རེ་ལས་ཕན་སྐྱེད་ཆེར་མ་བྱུང་ཡང༌། དེ་ལས་གཞན་པའི་དཔེ་རྒྱུན་ནི་མ་རྙེད་པར་སོར་བཞག དེའང་ཕྱིས་སུ་ས་སྐྱོང་བསྟན་པ་ཚེ་རིང་པའི་སྐུ་རིང་ལ་དངུལ་བྲིས་ཅན་བྲི་བའི་སྐབས་རྒ་ཨཱ་གཉན་པ་ནས་བཞེངས་པའི་དགོངས་འགྲེལ་གཡར་ནས་དེ་དང་ཞུ་དག་བྱས་ཚེ། གང་ཟག་རང་སྟོབས་ཀྱི་གོ་ཚུལ་མི་འདྲ་བའི་དབང་གིས་བཟོ་བཅོས་ཆེས་སོང་བས་ལན་ནམ། དེ་སྐབས་ཞུ་དག་གནོན་མཁན་མཁས་འཕྲིང་མང་པོ་བསྐོས་ནས། སོ་སོའི་ཞུས་དག་བྱས་པའི་ལག་རྗེས། ལ་ལས་སེམས་བྱིང་རྒོད་དབང་གིས་མ་མཐོང་བ་དང༌། འགའ་ཞིག་གིས་གོ་བ་དཔྱིས་ཕྱིན་མ་བྱུང་ཡང་བཟོ་བཅོས་ཅི་རིགས་པ་རེ་བྱས་པ་དང༌། ཁ་ཅིག་གིས་གཞན་ལ་དྲི་གཏུགས་བྱས་ན་རང་ཉིད་མ་ཤེས་པའི་གྲལ་དུ་ལྷུང་བའི་དོགས་པས་ཤེས་རློམ་ལྟ་བུས་བཟོ་བཅོས་ཅི་རིགས་པ་རེ་བྱས། བཟོ་བཅོས་བྱས་པའི་རྗེས་དེ་སླད་ནས་ཞུ་དག་མཁན་རྗེས་མས་བལྟས་ཚེ།
གལ་ཏེ་བཅོས་ནོར་བྱས་པ་ཤེས་ནས་སླར་ཡང་བཟོ་དགོས་པ་བྱུང་བ་ན། དེ་སྐབས་ཚེ་རིང་འཕེལ་དང་ཀརྨ་དཔལ་གྲུབ་པ་སོགས་འགོ་པ་རྣམས་ཀྱི་བཅའ་ཁྲིམས་ཧ་ཅང་དམ་ཆེས་པས་ཡི་གེ་པས་བྲི་ནོར་དང༌། ཞུས་དག་པས་བཅོས་ནོར་ལན་རེ་བྱུང་བ་ལ་ནས་འདོང་གང་རེ།

ལན་གཉིས་བྱུང་བ་འདོང་དོ་སོགས་ཉེས་པའི་ཆད་ལས་མཇལ་དགོས་བྱུང་བའི་རྒྱུ་མཚན་གྱིས། གལ་ཏེ་སླར་བཅོས་ནོར་བྱས་པའི་རྗེས་མཐོང་དུ་ཤོར་ན་ཆད་པས་ཕོག་པ་སོགས་ཀྱི་དོགས་པས། དཔེ་ཆ་བཅོས་གཞི་གང་ལ་ཕྱི་མོ་གཞན་གྱི་ནང་ལྟར་བཟོ་བཅོས་བྱས། དེའང་མཆན་བུ་ལྟ་བུའང་མ་བྱས་པར། སྔོན་མར་ཅི་ཡོད་གྲི་སོ་རྣོན་པོས་རྗེས་མི་མངོན་པར་བཞར་ནས། དེའི་མལ་དུ་གསར་པ་བྲིས་ནས་བསྣན་པའི་རྗེས་ཤིན་ཏུ་མང་བས་འགའ་རེ་ཡིན་ལོས་ཡོད་ཀྱང༌། འགའ་རེ་ནི་འབྲེལ་མ་ཆགས་སྙམ་པའི་ལག་རྗེས་ཀྱིས་མང་དུ་བསླད་འདུག་པར། བཟོ་བཅོས་མ་བྱས་པའི་སྔོན་མའི་རྗེས་ཅི་ཡོད་ཀྱང་ཤིན་ཏུ་དཔྱོད་དཀའ་བ་སྣང་ཞིང༌། གསར་དུ་བྲིས་པ་ཉིད་ནི་འབྲེལ་མ་ཆགས་པ་མཆིས་སྙམ་པ་རྣམས། རང་དང་འདོན་གྲོགས་རྣམས་ཀྱིས་གང་ཤེས་དཔྱད་པར་ཕལ་ཆེར་གོ་བའི་ཤུགས་ཀྱིས་ཤེས་པར་འགྱུར་མོད། འགའ་རེ་ནས་ནི་ཚིག་བར་བཅུ་ཉི་ཤུ་ལྟ་བུ་ཡལ་སོང་བའི་རྗེས་ཤུལ་དཔྱོད་དཀའ་བ་འགའ་ཞིག་ནས་ལོ་ཙཱ་བའི་འགྱུར་སྔ་ཕྱིའི་ཁྱད་པར་ཡོད་པ་རྣམས་དང་གཏུགས་ནས།
ཚིག་སྔ་ཕྱི་འཇོག་ཚུལ་མི་འདྲ་བར་ཡོད་པ་རྣམས་རང་རང་གི་ལུགས་སོར་བཞག་ལ། ཚིག་ཟློས་པ་དང༌། མ་ཚང་བར་མི་འགྲོ་བར་དབྲི་བསྣན་བྱ་བའི་ཚུལ་གྱིས་བཟོ་ཚུལ་དང༌། འགའ་ཞིག་ནི་འགྲེལ་བྱའི་མདོ་རྒྱུད་གང་ཡིན་ནམ་གཞུང་གི་རྩ་བ་དང་དཀའ་འགྲེལ་གང་ཡིན་ལ་གཏུགས་ནས་དེ་དང་འགྲོས་མཐུན་གྱི་བཤད་པའི་བཟོ་ཚུལ་དང༌། འགའ་ཞིག་ཏུ་ས་བཅད་གོང་འོག་འཁྲུགས་པའི་མཚམས་མཐོང་བ་རྣམས་ལའང་དཔྱོད་ཅིང་འཁྲུགས་པ་གོ་རིམས་སུ་བསྡེབས་པའི་སྒོ་ནས་བཟོ་ཚུལ་བགྱིས་ཤིང༌། སྔགས་ཀྱི་ཚིག་འབྲུ་རྣམས་ལའང་ལེགས་སྦྱར་ཡིན་ངེས་ཀྱི་སྔགས་རྣམས་ལ་ཕྱི་མོ་འདྲ་མིན་བྱུང་བའི་ཐད་ནས་དང༌། དག་དང་མ་དག་བྱུང་བའི་ཐད་ནས་འགའ་རེ་མིན་པ་ཅུང་ཟད་དཔྱོད་པར་སླ་མོད། ཟུར་ཆག་གི་སྐད་དང༌། རང་བཞིན་པའི་སྐད་དང༌། ཤ་ཟའི་སྐད་ཀྱིས་བཞུགས་པ་རྣམས་ནི་གཟུ་ལུམས་ཀྱིས་བཅོས་ལྷད་ཅི་ཡང་མ་སོང་བར་ཕྱི་མོ་སོར་བཞག་བགྱིས།
ཚུལ་དེ་དག་གིས་ཀྱང་དོགས་སེལ་མ་བཟོད་པ་རྣམས་ལ་རྟགས་དང་མཆན་བུས་མཚན་པར་བྱས་ཏེ་ཞུ་དག་བགྱིས་པའི་ཁུལ་དུ་བགྱིས་སོ། ། དེ་ལྟ་ནའང་སངས་རྒྱས་ཀྱི་རྟོགས་བརྗོད་དཔག་བསམ་འཁྲི་ཤིང་འདི་ཉིད་ནི་འབྲས་སྤུངས་ཀྱི་པར་ཡིག་ལ་ཕྱི་མོ་བགྱིས་ནས་སྔོན་མ་ཉིད་ནས་བྲི་རྒྱུར་བྱས་པར། དེར་སྔོན་དུ་ཞྭ་ལུ་ལོ་ཆེན་སོགས་ཀྱིས་འགྱུར་བཅོས་ནན་ཏན་མཛད་པ་ལ། སླར་ཡང་པར་དུ་འཁོད་པར་གནང་སྐབས་ཀྱང་རྒྱལ་དབང་ཐམས་ཅད་མཁྱེན་པ་ཉིད་དང་འདར་ལོ་ངག་དབང་ཕུན་ཚོགས་པ་རྣམ་གཉིས་ཀྱིས་རྒྱ་དཔེར་ལེགས་སྦྱར་གྱི་སྐད་ལ་ཡོད་པ་བོད་སྐད་ལ་མེད་པ་དང༌། བོད་སྐད་ཡོད་པ་ལེགས་སྦྱར་གྱི་སྐད་ལ་མེད་པ་རྣམས་ཀྱང་སྐད་དོད་བསྒྲིགས་ནས་ཁ་སྐོང་བ་དང་བཅས་ཏེ་སྐད་གཉིས་ཤན་སྦྱར་དུ་བཀོད་པའི་བསྟན་བཅོས་དཔྱོད་ལྡན་ཡོངས་ཀྱི་འདྲེན་བྱེད་དབང་པོའི་དགའ་སྟོན་བླ་ན་མེད་པ་ཉིད་དུ་བཞུགས་ཚུལ་ཤིན་ཏུ་ལེགས་པ་མཆིས་མོད། པར་དུ་འཁོད་སྐབས་ཀྱི་ཕྱི་མོ་དེ་གཤར་ཡིག་ཞིག་ལ་བརྟེན་ནས་བྲིས་པའི་རྟགས་སུ། ཡིག་མཁན་རྣམས་ཀྱིས་པ་དང་ས། ར་དང་ཏ། ལ་དང་མ། རའི་མགོ་ཅན་རྟ་ཡིག་བརྩེགས་མ་སོགས་ཕན་ཚུན་འཛོལ་ཏེ་བྲིས་པ་ནི།
དཔེར་ན་དོན་མཐུན་གྱི་སྐད་དོད་སཱརྠ་ལ། པཏྠ། རི་བོའི་སྐད་དོད་པརྦ་ཏ་ལ་སརྦ་ཏ། སྦྲུལ་གྱི་སྐད་དོད་སརྤ་ལ་སརྦ། དེ་བཞིན་དུ་ཀལྤ་ལ་ཀམྤ། དཎྜ་ལ་དརྟ། ཨཏྨ་ལ་ཨརྨ་བྲིས་པ་ལྟ་བུ་མང་དུ་མཆིས་པར། ཁོ་བོས་བཟོ་བཅོས་གང་ངེས་རྣམས་ནས་ཞུ་དག་བྱས་པ་ཡིག་སྡེབ་ལྔ་བཅུའམ་དྲུག་ཅུ་ཙམ་ཚར་བའི་སྐབས་ནས། ནང་བློན་མདུན་ན་འདོན་གཉེར་ཨ་སྲུང་ཅན་དེ་དུས་ཁྱིམ་བདག་ཡིན་པས་ཁོང་ལ་གྲུབ་མཐའི་ཕྱོགས་རིས་ཡོད་དགོས་ཅི་ལ་ཡོད་ཀྱང༌། གྲུབ་མཐའི་ཕྱོགས་ལྷུང་ལྟ་བུ་ཡིན་ནམ།
རང་ཉིད་མི་ཐབས་ལ་མ་མཁས་པས་ལེན་ནམ། གང་གིས་ཡིན་ཤེས་དཀའ་བ་ཞིག་གིས། ཁོ་བོས་ཇི་ལྟར་བགྱིས་ཀྱང་ཐུགས་དགྱེས་བསྐྱེད་མི་བཟོད་པ་ལྟ་བུའི་ཚིག་ཟུར་རྟག་ཏུ་འབྱོན་པ་ཞིག་བཞུགས་པའི་ཞལ་ནས་ཆོས་སྲིད་ཐམས་ཅད་གཅིག་ཤེས་ཀུན་གྲོལ་ལྟ་བུའི་དགོངས་པས་རྟོགས་བརྗོད་འཁྲི་ཤིང་ལ་ཞུ་དག་བྱེད་པ་མི་འཐད་པ་དང༌། ཞུ་དག་གིས་བཅོས་ཆེ་བ་མི་ལེགས་པའི་ཚུལ་གྱི་གསུང་སྒྲོས་གཞན་འགའ་ལ་བཏང་གིན་ཡོད་པ་ཐོས་མོད། བདེན་ངེས་མེད་དམ་སྙམ་ནས་རང་གིས་གང་ཤེས་ཕྱོགས་ནས་ཞུ་དག་བྱེད་པའི་སྐབས་ཡིན་ནའང༌། ཐུགས་རྒྱུད་སྙིང་རྗེས་ཤིན་ཏུ་མཉེན་པར་གྱུར་པའི་དམ་པ་རྣམས་ནི་ཡིད་འོང་དར་གྱི་སྲད་བུ་ཁབ་རྗེས་སུ་མི་འབྲང་བ་མེད་པ་ལྟར། གཞན་གྱིས་བསྒྱུར་བ་ལ་དཀའ་ལས་ཅི་ཞིག་ཡོད་དེ། མི་རིང་བར་ས་སྐྱོང་ཆོས་རྒྱལ་བྱང་ཆུབ་སེམས་དཔའི་མདུན་དུ་ཁོ་བོ་ལས་ཚན་བཅས་པའི་བཞུགས་གྲལ་སྟོན་མོའི་སྐབས་ནས། ཁོ་བོ་ལ་འདི་སྐད་དུ་གླེང་བ་ཐོས་ཏེ། ཁྱོད་ཀྱིས་དེང་དུས་ཅི་ཞུ་དག་བྱེད་ཀྱིན་ཡོད་ཅེས་ཕེབས་པར།
བདག་གིས་རྟོགས་བརྗོད་དཔག་བསམ་འཁྲི་ཤིང་གི་ལེགས་སྦྱར་གྱི་སྐད་ལ་ཞུས་དག་བྱེད་སྐབས་ལགས་ཞུས་པར། དཔག་བསམ་འཁྲི་ཤིང་སྡེ་པ་གཞུང་གིས་ཞུས་དག་ཡང་ཡང་བྱས་པ་ལ་ད་ཞུ་དག་བྱེད་རྒྱུ་ཅི་ཡོད། ལར་ཞུ་དག་གིས་བཅོས་ཆེ་བ་འདི་རྣམས་མི་དགའ་དུ་ཞེས་ཕེབས་བྱུང་བར། འཕྲལ་དུ་མི་ཆེན་ལ་གསུང་ལེན་བཟླས་ན་མི་དགྱེས་པར་འགྱུར་སྲིད་སྙམ་ནས་ཅི་ཡང་མ་ཞུས་པར་བཞག སྟོད་ཆ་ཅུང་ཟད་བཅོས་ཟིན་པ་མ་གཏོགས་པ་དེ་ཕྱིན་ནས་ལེགས་སྦྱར་སྐད་སྔ་མ་སོར་བཞག་ནས་བྲིས་ནོར་བྱུང་བ་མངོན་སུམ་མཐོང་བ་རྣམས་ཀྱང་སྦྱིན་བདག་གི་དགོངས་པ་དང་མཐུན་པར་བཞག་དགོས་བྱུང་ཡོད་པར། སླད་ཆར་བརྡ་སྤྲོད་གཞུང་ལ་སྦྱངས་པ་དག་གིས་བལྟས་ན་ཤེས་པར་འགྱུར་སྲིད་སྙམ་པ་ལས་ཅི་བྱར་ཡོད་དེ། ཇི་སྐད་དུ་ས་སྐྱ་པཎྜི་ཏས། མ་བསླབས་པ་ལ་ཀུན་མཁྱེན་ཞིག ། བྱུང་ན་རྒྱུ་འབྲས་ག་ལ་བདེན། ། རྒྱུ་འབྲས་བསླུ་བ་མེད་པ་འདི། །
ཐམས་ཅད་མཁྱེན་པའི་ཁྱད་ཆོས་ཡིན། ། ཞེས་གསུངས་པའི་སྐབས་སུ་བབ་པས་སོ། ། དེ་མཚམས་ནས་ཁོ་བོས་ཆོས་ཚན་གཞན་རྣམས་ནས་ཞུ་དག་དང་ཡིན་མིན་དཔྱོད་པའི་གྲོགས་ལྡན་ཅི་ནུས་བགྱིས། སྐབས་དེར་ལྡན་ཡུལ་ནས་རང་གི་དལ་འབྱོར་གྱི་རྟེན་སྐྱེད་པའི་དྲིན་མཐའ་གཞལ་དུ་མེད་པའི་མ་རྒན་དུས་ཀྱི་ཆོས་སུ་ཡོལ་བའི་བྱ་མ་རྟས་སླེབས་བྱུང་བར། འདའ་ཀར་ཕྲད་པ་ཞིག་མ་བྱུང་སྙམ་པས་འགྱོད་ཅིང་སྐྱོ་སེམས་དྲག་པོ་སྐྱེས་ཀྱང༌། འདི་ནས་རྟེན་བཞེངས་ཆེན་པོའི་ལས་ཚན་གྱི་འགོ་པར་སོང་བས་དགོངས་པ་ཞུ་འོས་མ་མཆིས། འོན་ཀྱང་འདི་ཉིད་ནས་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་པར་རྗེས་སུ་འཛིན་པར་གསོལ་བ་བཏབ་པས་ངན་སོང་སྦྱོང་བ་ཀུན་རིག་གི་དཀྱིལ་འཁོར་ཆེན་པོར་སྒྲུབ་མཆོད་དང་དབང་བསྐུར་བྱང་ཞུས་དང་བཅས་པ་རྒྱས་པར་མཛད་པའི་བཀའ་དྲིན་གྱིས་བསྐྱང༌། གཞན་དུ་ཕན་ཐོགས་འབྱུང་མིན་ཇི་ལྟར་ཡིན་རུང་རང་གིས་དྲིན་ལན་བསབས་པའི་ཆེད་དུ་དགུང་བདུན་གྱི་བར་ཆོ་ག་འདོན་པ་ཞིག་བྱུང་ན་དགོས་པ་ཆེ་བ་གོ་མོད། རང་གིས་ཀུན་རིག་ཚར་གསུམ་ཙམ་དང༌། སྡེ་དགེ་གྲྭ་ཚང་རྣམས་སུ་སྨོན་ལམ་རྣམ་བཞི་འདོན་རྟེན་ཕུལ་བ་ཙམ་ལས་གཞན་དགེ་བསྐུལ་འགྲུབ་པའི་སྟབས་འགྲིགས་མ་བྱུང༌།
ས་དཀར་རང་དུ་ཚོགས་པར་ཀུན་རིག་སྟོང་ཚར་དང་དགུང་ཞག་མི་གྲངས་བགྲངས་ནས་འདོན་པའི་ལུགས་དང༌། ང་རང་གིས་འདོན་པའི་ཚབ་ཏུ་དགེ་སློང་བསོད་ནམས་ལེགས་གྲུབ་ཅེས་པ་རང་གི་བུ་སློབ་བྱ་བ་ཚད་ལྡན་བྱེད་པ་ཞིག་ཡོད་པ་དེ་ལ་དགུང་ཞེ་དགུའི་བར་དུ་ཀུན་རིག་གི་ཆོ་ག་ཁྲུས་དབང་དང་བཅས་པ་བྱེད་དུ་བཅུག ངོར་བླ་བྲང་མཁན་ཆེན་དཔལ་ལྡན་ཆོས་སྐྱོང་པ་ཁྲིར་བཞུགས་པའི་སྐབས་ཡིན་པ། དེ་ཉིད་སྔར་ཁམས་སུ་བྱོན་པའི་སྐབས་ཀྱང་དབང་ཆོས་ཀྱི་འབྲེལ་པ་མང་དུ་ཐོབ་པ་དང༌། མཁན་ཆེན་སངས་རྒྱས་དཔལ་བཟང་པ་ལས་ཀྱེ་རྡོ་རྗེའི་རྒྱུ་དབང༌། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་དང༌། རྡོ་རྗེ་ཕྲེང་བའི་དཀྱིལ་འཁོར་ཡོངས་རྫོགས་ཀྱི་དབང་ཀྲཱི་ཡ་ས་མུཙྪ་བཅས་པས་མཚོན་པའི་དབང་དང་རྗེས་སུ་གནང་བའི་ཆོས་ཀྱི་འབྲེལ་པ་མང་དུ་ཐོས་པ་སྟེ། རྩ་བའི་བླ་མ་རྣམ་གཉིས་ཀྱི་དྲུང་དུ་ཚོགས་བསྔོ་གསུང་རྟེན་བཅས་ཕུལ། དེ་ལྟར་དགོངས་འགྲེལ་གྱི་ཞུ་དག་བྱེད་པའི་ཞར་ལ། སྤོ་ལུ་དྲུང་ཡིག་དང༌།
རྨུགས་སངས་བླ་མ་སྦྱིན་པ་རྒྱ་མཚོ་སོགས་དོན་གཉེར་འགའི་ངོར་གསེར་ཆོས་རྡོ་རྗེ་ཁྱུང་ཁྲའི་རྗེས་སུ་གནང་བ་མན་ངག་ལས་ཚོགས་རྣམས་ཀྱི་ལུང་བཅས་དང༌། པཎྜི་ཏ་ས་མནྟ་ཤྲཱི་ནས་བརྒྱུད་པའི་དབྱངས་ཅན་དཀར་མོའི་རྗེས་སུ་གནང་བ་ལུང་བཅས་དང༌། གསེར་ཆོས་ཀྱི་སེང་གེའི་གདོང་ཅན་སྔོན་མོའི་རྗེས་གནང་སོགས་དགོས་པ་འགས་རེ་བའང་བསྐང༌། ལོ་དེར་གླེགས་བམ་ཕྱེད་དང་བཞི་ཙམ་གྱི་འདྲི་ཞུས་ཟིན། དེ་ཙམ་ནས་མཚར་སྡུག་དུས་ཀྱི་རྒྱལ་མོས་ཀྱང་ག་པུར་ཚོས་སུ་བཙོས་པའི་བགོ་བས་ཕྱོགས་ཀྱི་ས་འཛིན་ཕལ་ཆེར་སྟོད་གཡོགས་སུ་མཛེས་པར་བཀླུབས་ཏེ། སྐྱེ་འགྲོ་ཀུན་ཀྱང་རྟ་བདུན་བདག་པོས་ཐུགས་རྗེའི་འོད་ཟེར་དྲོད་ཀྱི་རེག་པ་ཅན་སྤྲོས་པ་ལ་བདག་གིར་བགྱིད་པར་གྱུར་པས། ལས་བྱེད་པ་རྣམས་རང་ཡུལ་དུ་དེས་པ་དང་མཉམ་དུ་རང་ཉིད་ཀྱང་བཏེག་ནས་སྒ་ལེན་སྟེང་དུ་ཞག་མལ་བབས་ནས་དེར་བླ་མ་བསོད་ནམས་དབང་ཕྱུག་པ་དང༌། བཀྲ་ཤིས་དཔལ་བཟང་པ་སོགས་གྲྭ་པ་བཅུ་གཅིག་ཙམ་ལ་དཔལ་མགོན་ཏྲག་ཤད་ཀྱི་རྗེས་གནང་བྱས། རང་ཡུལ་དུ་སླེབས་འཕྲལ་ནས་རང་གི་རྐྱེན་སེལ་དུ་སེང་གདོང་ཅན་སྔོན་མོའི་བསྙེན་པ་ཞིག་བསྡད། དེ་གྲོལ་མཚམས་ནས་ས་དཀར་གྱི་དགེ་སློང་རྣམས་དང༌།
རབ་བཀྲམ་དྲུང་པ་བསྟན་འཛིན་ཕུན་ཚོགས་པ་དང༌། རག་ཆུ་དགོན་གྱི་དགེ་སློང་འགའ་ཞིག་ལ་རྡོ་རྗེ་གུར་རིགས་བསྡུས་པ་རས་བྲིས་ཀྱི་དཀྱིལ་འཁོར་ལ་བརྟེན་པའི་དབང་ཚན་པ་གསུམ་ཙམ་དང༌། མཁའ་སྤྱོད་སྐོར་གསུམ་གྱི་བྱིན་རླབས་གུར་མགོན་ལྷ་དགུ་གསང་ཁྲིད་ཀྱི་སྔོན་འགྲོའི་རྗེས་གནང་དང༌། བཀྲག་ལུང་སོགས་དོན་གཉེར་གྱི་རེ་བ་བསྐང༌། དགེ་སློང་བསོད་ནམས་ལེགས་གྲུབ་པས་རང་བསྟོད་དགོས་ཞེས་བསྐུལ་ངོར། རྒྱལ་བ་ཀུན་གྱི་ཕྲིན་ལས་གདུལ་བྱའི་ངོར། ། ཞེས་སོགས་ཚིགས་བཅད་གསུམ་པ་ཞིག་དང༌། རྡོ་རྗེ་འཆང་ཀུན་དགའ་བཟང་པོའི་བླ་མའི་རྣལ་འབྱོར་དགོས་ཞེས་པའི་ངོར། ཨ་ཕྲེང་དང་ཀ་ཕྲེང་ལ་སྤེལ་བའི་བླ་མའི་རྣལ་འབྱོར་བྱིན་རླབས་བདུད་རྩི་འབྱུང་བའི་ཟླ་བ་ཞེས་བྱ་བ་བྲིས་བྱིན། དེ་དག་གི་སྐབས་མཚམས་ཀུན་དུ་ཆོས་འཁོར་ཆོས་རྗེ་རབ་འབྱམས་འཕགས་པ་ཡེ་ཤེས་པའི་དངོས་སློབ་དགེ་སློང་ཡེ་ཤེས་རྒྱ་མཚོ་བས་བརྡ་སྤྲོད་པའི་གཞུང་ཀ་ལཱ་པ་བྱཱ་ཀ་ར་ཎའི་རི་མོ་བསླབ་གྲོགས་དགོས་ཞེས་བྱུང་བར།
ཞྭ་ལུ་ལོ་ཆེན་གྱིས་མཛད་པའི་ཆ་བསགས་མདོའི་བཤད་སྦྱར་གྱི་འགྲེལ་པ་ཀ་ར་ཊཱིཀ་གི་སྟེང་ནས་ཚར་གཅིག་དང༌། སློབ་དཔོན་ཤཱནྟི་པས་མཛད་པའི་སྡེབ་སྦྱོར་རིན་ཆེན་འབྱུང་གནས་ཀྱི་རི་མོ་དང་བཅས་པ་བསླབ་པའི་གྲོགས་བགྱིས་སོ། ། གནམ་ལོ་གསར་ཚེས་ཀྱི་དགའ་བ་དང་པོར་བསུ་མིས་སླེབས། འབྲི་ཀླུང་གསེར་ལྡན་མའི་རྒྱུན་ཆེན་འབབ་པའི་ཕ་རོལ་སིང་ནས་མཁས་བཙུན་དགེ་བའི་བཤེས་གཉེན་དཔལ་ལྡན་འཇམ་དབྱངས་པས་འབོད་དུ་བཏང་བྱུང་བར་སོང༌། དེར་ཚེ་དཔག་མེད་ལྷ་དགུ་པའི་དབང་དང༌། ཀུ་རུ་ཀུལླེའི་རྗེས་གནང༌། གུར་མགོན་ལྕམ་དྲལ་ལྷ་བརྒྱད་དང༌། གསང་ཁྲིད་ལྷ་དགུ་པའི་རྗེས་གནང༌། དེའི་གསང་ཁྲིད་དགོས་གསུངས་ཀྱང༌། འགྲོ་དགོས་སྟབས་ཀྱི་བྲེལ་བས་ལུང་ཁྲིད་ཀྱི་སྒོ་ནས་བརྡ་འཕྲོད་པ་ཞིག་བྱས།
དེ་ལས་ཁོམ་སྐབས་མ་བྱུང༌། ཚུར་སླེབས་པའི་འཕྲལ་དུ་བཏེག་ནས་འོང༌། སྒ་ལེན་སྟེང་བླ་མ་བཀྲ་ཤིས་དཔལ་བཟང་པས་མར་ལམ་གསང་བ་འདུས་པ་འཇམ་པའི་རྡོ་རྗེའི་དབང་བསྐུར་དགོས་ཞེས་གསུངས་པ་བསུ་མཁན་ལའང་ནན་ཏན་གནང་མཆིས་པ་ལྟར་ལམ་བར་ཀུན་དུ་སྒྲུབ་ཐབས་དང་དཀྱིལ་འཁོར་ཆོ་ག་སོགས་དཔེ་ཆ་བལྟས་ཤིང་རྟ་ཐོག་ནས་བློ་གཤར་བྱེད་ཀྱིན་འོངས་པས། སྒ་ལེན་སྟེང་དུ་སླེབས་པའི་ཕྱི་ཉིན་ནས་འདོན་རུང་ཙམ་བྱུང་བས། བླ་མ་གྲྭ་པ་ཉེར་གསུམ་ཙམ་ལ་སྟ་གོན་བཏང་ནས་ཕྱི་ཉིན་དངོས་གཞིའི་དབང་བསྐུར་ཚར་གཅིག་གྲུབ་པར་བྱས། དེས་རྒྱུ་རྐྱེན་བྱས་ཏེ་བླ་མ་བཀྲ་ཤིས་དཔལ་བཟང་སོགས་འགྲོགས་བཤེས་འགའ་ལྷན་ཅིག་བྱེད་རྒྱུས་དགོན་དེར་གསང་འདུས་འཇམ་པའི་རྡོ་རྗེའི་དཀྱིལ་འཁོར་གྱི་སྒྲུབ་མཆོད་ལོ་དུས་བཞིན་རྒྱུན་གནས་འཛུགས་པ་ཞིག་ཀྱང་བྱུང་སོང་ངོ༌། ། ལྷུན་གྲུབ་སྟེང་སླེབས་པར་ལས་ཚན་གཞན་རྣམས་ཀྱང་མི་རིང་བར་རིམ་གྱིས་འཛོམ་བྱུང་ཞིང༌། ཞག་གི་ཕུང་པོ་དེ་ཉིད་ཀྱི་གྲལ་ཚེས་བཅུ་དྲུག་ཉིན་ས་སྐྱོང་ཆེན་པོ་བསྟན་པ་ཚེ་རིང་པའི་སྐུ་ལ་བྲོ་འཚལ་བར་གྲུབ་མཐའ་རིས་བྲལ་ཀུན་གྱིས་བསྒྲུབས་པའི་ཞབས་བརྟན་རྐྱེན་རྩི་གང་གིས་ཀྱང་འཚོ་ཐབས་མ་རྙེད་པར་རིང་ཞིག་ནས་གནས་སྐབས་སྔ་པའི་དུས་ཀྱིས་བགྲོད་བྱ་གང་ཡིན་པ་དེར་དལ་གྱིས་ཞུགས་པར་གྱུར་ཏོ། ། དེ་ལྟ་ནའང་བཀའ་ལུང་གི་དགོངས་འགྲེལ་ཆེན་པོའི་ཆོས་སྦྱིན་པར་གྱི་འཕྲུལ་སྒོ་བསྐྲུན་པའི་ཐོག་མཐའ་བར་གྱི་འགན་བཞེས་ཐམས་ཅད་ཀྱི་གཙོ་བོ་ཁྲི་ཆེན་བླ་མ་ཕུན་ཚོགས་བསྟན་པའམ་ཀུན་དགའ་ཕྲིན་ལས་རྒྱ་མཚོའི་སྡེ་ཞེས་བྱ་བ་ཉིད་ནས་གནང༌། མི་རིང་བར་ལྷ་བཙུན་ཕུན་ཚོགས་བསྟན་པ་ཉིད་ལྷ་ས་དང་ས་སྐྱ་དང་ངོར་སོགས་ཀྱི་གྲྭ་སར་རྟེན་མཇལ་དང་ཆོས་ཞུར་བཏེག
དེའི་དུས་ཀྱི་དྲུང་ཡིག་ཤེས་རབ་གྲགས་པས་བསྐུལ་ངོར། གཞུང་ས་མཆོད་ཡོན་དང༌། བཀྲ་ཤིས་ལྷུན་པོའི་པཎ་ཆེན་དང༌། ས་སྐྱ་གོང་མ་རིན་པོ་ཆེ་དང༌། ངོར་བླ་བྲང་ཁག་རྣམས་སུ་འབུལ་ཆེན་སྟོབས་པའི་གོང་བརྗོད་དང༌། བཤད་པ་མདོར་བསྡུས་དགོས་ཚུལ་གླེང་བ་རྣམས་བྲིས་ནས་བསྐུར། དགུན་ངོ་དེར་ལྡན་ཡུལ་ས་དཀར་དུ་ཕྱིན་ནས་དགོན་དེར་ཚེ་སྒྲུབ་ཀྱི་བསྙེན་མཚམས་བཅད་ཅིང་བསྡད། རག་ཆུ་རྣམ་རྒྱལ་དགོན་གྱི་དཀྱིལ་འཁོར་གྱི་རྡོ་རྗེ་སློབ་དཔོན་པ་སོགས་སྒྲུབ་མཆོད་པ་རྣམས་ཀྱི་ངོར་གསང་བ་འདུས་པ་འཕགས་ལུགས་ཀྱི་དབང་བསྐུར་ཉེར་ལྔའི་ཚན་གཅིག་དང༌། དཔལ་མགོན་ཞལ་བཞི་བསྙེན་དུས་ཀྱི་རྗེས་གནང་དང༌། གནོད་སྦྱིན་བེག་ཙེ་ལྷ་མང་གི་རྗེས་གནང་རྣམས་ཕུལ།
ས་དཀར་གྱི་གྲྭ་རིགས་དང་ཡུལ་པ་ཕོ་མོ་ཕལ་ཆེར་ལ་ཇོ་བོ་ལུགས་ཀྱི་སྒྲོལ་མ་ཉེར་གཅིག་གི་རྗེས་སུ་གནང་བ་དང༌། གཙུག་ལག་ཁང་དུ་དབུ་མ་ལུགས་ཀྱི་སེམས་བསྐྱེད་ཀྱི་ཆོ་གས་སྡོམ་པ་འབོགས་ཚུལ་བྱས། སླར་ཡང་བསུ་མཁན་གྱིས་འབྱོར་བ་དང་མཉམ་དུ་བཏེག་ཅིང་འོངས་ནས་སྒ་ལེན་སྟེང་དུ་ཉེ་ཕྱོགས་ཀྱི་སེར་སྐྱ་ཕལ་ཆེར་འདུས་པར་གཙུག་ལག་ཁང་དུ་དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་ཚར་གཅིག་ཕུལ། ལྷུན་གྲུབ་སྟེང་དུ་འོངས་པར་བསྟན་པའི་གེགས་ཆགས་སྟོབས་སུ་བདོ་བའི་སྟབས་ཀྱིས་མཁན་ཆེན་རྡོ་རྗེ་འཆང་བཀྲ་ཤིས་ལྷུན་གྲུབ་གྲགས་པའི་རྒྱལ་མཚན་དཔལ་བཟང་པོ་པ་ཉིད་སྙུན་གྱིས་ཟིན་ནས། མི་རིང་བར་ངུར་སྨྲིག་འཆང་ཆེན་པོའི་གཟུགས་སྐུར་ཟློས་པའི་གར་གྱིས་ལྗོངས་འདིའི་གདུལ་བར་བྱའི་འགྲོ་དོན་རེ་ཞིག་རྫོགས་ནས་མཁའ་སྤྱོད་ཀྱི་དཔའ་བོ་དཔའ་མོའི་སྤྲུལ་པའི་ངོ་མཚར་ལྟས་བཟང་དུ་མའི་བསུ་བ་དང་ལྷན་ཅིག་ཏུ་འདི་ནས་མི་སྣང་བར་གཤེགས་པའི་ཚུལ་བསྟན་པས་བདག་སོགས་གདུལ་དཀའི་འགྲོ་བ་རྣམས་ཀྱི་རྒྱུད་ལ་འདུས་བྱས་ཐམས་ཅད་མི་རྟག་པར་དངོས་སུ་བསྟན་པའི་སྒོ་ནས་སྐྱོ་བ་བསྐྱེད་པའི་མཛད་པ་ཐ་མ་ཉིད་བསྟན་ནོ། ། དགོངས་འགྲེལ་རིན་པོ་ཆེའི་འདྲི་ཞུས་ནི། ལོ་ངོ་ཕྱེད་གསུམ་གྱི་ཧོར་ཟླ་བདུན་པའི་ནང་མཚན་ཉིད་ཐེག་པ་དང་རིག་གནས་སྐོར་གྱི་བསྟན་བཅོས་གླེགས་བམ་བརྒྱ་དང་ཉེར་བརྒྱད་བཞུགས་པ་རྣམས་བྲིས་ཟིན་པ་བྱུང་ངོ༌། ། དེ་མཚམས་ནས་གསང་ཆེན་རྡོ་རྗེ་ཐེག་པའི་རྒྱུད་འགྲེལ་རྣམས་འདྲི་བའི་ཉེར་བསྡོགས་སུ་མཁའ་འགྲོ་ཆོས་སྐྱོང་རྣམས་ལ་གནང་བ་ནོད་པ་དང་བར་ཆད་མི་བྱུང་བར་ཕྲིན་ལས་གཞོལ་བའི་ཕྱིར། མགོན་ཁང་ནུབ་ཤར་གཉིས་སུ་བླ་མ་དགེ་འདུན་ཞིབ་འཚོགས་སུ་བགྱིས་པས་བསྐང་གསོ་ཕྲིན་ལས་འཆོལ་བ་བཅས་མཛད་དུ་བསྐུལ་བ་ལྟར་གེགས་སེལ་གྱི་བསྐང་གསོ་རྒྱས་པ་དང༌། མགོན་ཁང་གཉིས་སུ་དགེ་སློང་གསུམ་རེ་གསར་འཕར་གྱི་རྟག་འདོན་དང༌།
ཟླ་རེ་བཞིན་རྣམ་འཇོམས་གཏོར་ཆེན་གཉིས་རེ་རྟེན་བཞེངས་མཐར་ཕྱིན་གྱི་བར་དེ་སྲིད་དུ་མཛད་སོང༌། དེའི་ཚེ་བསྟན་སྲུང་དབང་པོ་རྣམས་ལ་གནང་བ་ཞུ་བ་དང་འདོད་དོན་གསོལ་བ་ཚིགས་སུ་བཅད་པའི་ཕྲེང་བ་སྙན་ཤལ་དུ་བྲིས་ནས་ཕུལ། ལས་བྱེད་རྣམས་ལའང་རྒྱུད་འགྲེལ་གཉེན་པོ་འདྲི་འདོན་བྱེད་དུ་འཇུག་པའི་གསང་སྒྲོགས་ཀྱི་ཉེས་ལྟུང་དང་བར་ཆད་མི་འབྱུང་བའི་ཆེད་དུ་དམིགས་ནས། གསང་བའི་བདག་པོ་ཕྱག་ན་རྡོ་རྗེའི་རྗེས་སུ་གནང་བ་ཞིག་བྱས་ནས་རྒྱུད་འགྲེལ་འདྲི་ཞུས་བྱེད་པའི་འགོ་ཚུགས་སོ། ། ཆོས་ཚན་གྱི་དབུ་ལྷར་ཡུམ་ཤེས་ཕྱིན་དང༌། པང་སྐོང་ཕྱག་བརྒྱ་པ་ནས་འབྱུང་བའི་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་དང༌། ཕུང་པོ་གསུམ་པའི་མདོ་ལས་འབྱུང་བའི་ལྟུང་བ་བཤགས་པའི་སངས་རྒྱས་སུམ་ཅུ་རྩ་ལྔ་དང༌། བྱམས་པ་ལུང་བསྟན་གྱི་མདོ་སོགས་ལས་འབྱུང་བའི་འཕགས་པ་གནས་བརྟན་བཅུ་དྲུག་དང༌། མེ་ཏོག་བཀོད་པའི་མདོ་ལས་འབྱུང་བའི་ཕྱོགས་བཅུའི་སངས་རྒྱས་ཀྱི་རིགས་མང་པོ་དང༌། རྒྱུད་འགྲེལ་རྣམས་ལ་འགྲེལ་བྱེད་ཀྱི་སློབ་དཔོན་རགས་རིམ་དང༌།
ཡི་དམ་ཆོས་སྲུང་གི་རིགས་ཀྱི་སྐུ་བརྙན་རྣམས་བྲིས་ནས། དེ་རྣམས་ཀྱི་མཚན་བྱང་ལ་མི་མཆོག་སྲས་དང་བཅས་པའི་མཚན་གྱི་ཕྲེང་བ་ཞེས་བྱ་བ་ལྟར་བྲིས། དེ་དག་གི་དགོངས་མོ་རྣམས་སུ་ལྷུན་གྲུབ་སྟེང་གི་བླ་མ་གྲྭ་རིགས་སོགས་དོན་གཉེར་འགའ་ཞིག་གི་ངོར་ཚེ་དཔག་མེད་ལྷ་དགུ། ཀུན་རིག་རྩ་བའི་དཀྱིལ་འཁོར་གྱི་དབང༌། འཆི་བདག་འཇོམས་པའི་ལྷ་བཅུ་གསུམ་གྱི་དབང༌། ནཱ་རོ་མཁའ་སྤྱོད་དང་ཕག་མོ་དཀར་མོ། གུ་རུ་དྲག་དམར་ཆེན་པོ་མངའ་བདག་ཉང་ལུགས་རྣམས་ཀྱི་བྱིན་རླབས་དང་དེའི་རྗེས་སུ་གནང་བ། རྟ་མགྲིན་སྐྱེར་སྒང་པའི་ལུགས། ཇོ་བོ་རྗེའི་ལུགས་ཀྱི་སྒྲོལ་མ་ཉེར་གཅིག ཛམྦྷ་ལ་འབྲུག་ཞོན་ལྷ་ལྔ།
བཀའ་གདམས་ལྷ་བཞི། དམ་པ་སངས་རྒྱས་ནས་བརྒྱུད་པའི་འཇམ་དཔལ་སྨྲ་བའི་སེང་གེ མ་ཏིའི་ལུགས་ཀྱི་འཇམ་དཔལ་དཀར་པོ། ས་སྐྱ་པའི་ལུགས་ཀྱི་འཇམ་དཔལ་དམར་སེར་ཨ་ར་པ་ཙ་ན། གསེར་ཆོས་ལུགས་ཀྱི་འཇམ་དཔལ་ནག་པོ། འཇམ་དབྱངས་ཀུན་དགའ་བསོད་ནམས་པའི་ཡིག་ཆ་ལྟར་དང༌། རྨོར་ཆེན་པའི་ཡི་གེ་ལྟར་རྗེས་གནང་སྒོམ་ལུང་འབོགས་པ་དང༌། ཡེ་ཤེས་ཡོན་ཏན་བཟང་པོའི་བསྟོད་སྒྲུབ་ཀྱི་རིག་གཏད། རྡོ་རྗེ་རྣམ་འཇོམས་བ་རི་ལུགས། དམེ་བརྩེགས་ལྗང་ནག་འོད་ཟེར་ཅན་སེར་མོ་ཟུར་པ།
གཉེན་སྒྲོལ་ཡན་ལག་དྲུག་པ། སྒྲོལ་མ་དཀར་མོ་ཡིད་བཞིན་འཁོར་ལོའི་རྗེས་གནང༌། ཕྱག་ན་རྡོ་རྗེ་འབྱུང་པོ་འདུལ་བྱེད། སེམས་དཔའ་སུམ་བརྩེགས་མེ་དབང་ཅན། ཨུ་ཙརྻ། ཁང་བུ་བརྩེགས་པ། ཕྱག་རྡོར་གཏུམ་པོ་ཁྱུང་ལྔ། ཡེ་ཤེས་ཁྱུང་དམར་པོ། དུས་ཀྱི་འཁོར་ལོ་ནས་གསུངས་པའི་ཁྲོ་བོ་རྡོ་རྗེ་ཤུགས། བརྟན་གཡོའི་དུག་ཞི་བར་བྱེད་པ་གསེར་ཆོས་རྡོ་རྗེ་ཁྱུང༌།
ཆུ་བུར་གྱི་ནད་ཞི་བར་བྱེད་པའི་ལྷ་མོ་སྣ་ཚོགས་ཡུམ། ཡང་ཆོས་རྒྱལ་རིགས་ལྡན་ནས་བརྒྱུད་པའི་ཁྱུང་ཁྲ། གསེར་ཆོས་ལུགས་ཀྱི་ཁྱུང་ནག རྟོག་པ་ལས་གསུངས་པའི་གཟའ་ཡུམ་གཙོ་འཁོར་རྣམས་ཀྱི་རྗེས་སུ་གནང་བའི་རིགས་རྣམས་དོན་དུ་གཉེར་བའི་རིགས་སོ་སོའི་ངོར་རེ་རེ་ལའང་ལན་མང་དུ་བགྱིས། རྡོ་རྗེ་འཆང་བླ་མ་བཀྲ་ཤིས་བཟང་པོ་པ་དང༌། ནམ་མཁའ་དཔལ་བཟང་པ་སོགས་ཀྱི་ངོར་ལས་ཀྱི་གཤིན་རྗེ་རིགས་གསུམ་དང་དམག་ཟོར་རྒྱལ་མོའི་རྗེས་གནང༌། གཞན་ཡང་གུར་མགོན་ལྷ་བརྒྱད། ལྷ་བཅུ་གཉིས་པ་དང༌། ཐང་སྟོང་རྒྱལ་པོ་ལ་ཞལ་གཟིགས་པའི་སྤྲིན་གསེབ་མ། མགོན་པོ་ཁྲོ་བཅུ།
དུར་ཁྲོད་བདག་པོ་ཡབ་ཡུམ། ལས་ཀྱི་གཤིན་རྗེ་རྣམས་ཀྱི་རྗེས་སུ་གནང་བ་རྣམས་ཀྱང་བསྙེན་པ་བསྐྱལ་མཁན་སོགས་ཀྱི་དོན་དུ་ལན་གྲངས་མང་དུ་བྱས། རྡོ་རྗེ་གུར་གྱི་སྒྲུབ་མཆོད་པ་རྣམས་ལ་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་གྱི་དབང་བསྐུར་བ་རས་བྲིས་ལ་བརྟེན་པ་ཉེར་ལྔའི་ཚན་གཉིས་དང༌། བླ་མ་རབ་འབྱམས་པ་སོགས་བླ་མ་གྲྭ་རིགས་འགར་ནཱ་རོ་མཁའ་སྤྱོད་ཀྱི་ཉམས་ཁྲིད་རྒྱས་པ་ཉིན་བདུན་པ་ཞིག་དང༌། ཁྲིད་ཡིག་རྣམ་བཤད་སྐོར་གྱི་ལུང་ཕལ་ཆེར་དང༌། ངོར་ཆེན་དཀོན་མཆོག་ལྷུན་གྲུབ་པའི་བཀའ་འབུམ་པོ་ཏི་གསུམ་གྱི་ལུང་དང༌། གཞན་ཡང་ཀྱེ་རྡོ་རྗེའི་རྣམ་བཤད་ཟླ་ཟེར་རྣམ་བཤད་ཀྱི་རིགས་དང་བསྙེན་ཐབས་སྐོར་སོགས་ཉེ་བར་མཁོ་བའི་ལུང་གི་རིགས་རྣམས་དང་ཐུགས་རྗེ་ཆེན་པོའི་དམར་ཁྲིད་ཚེམ་བུ་པའི་ལུགས་སྔ་ཕྱི་ཚར་གསུམ་རྣམས་དགོངས་མོ་དང་སྐབས་གསིང་རྣམས་ནས་དོན་གཉེར་སོ་སོའི་ངོར་བགྱིས། བླ་མ་ ་་་་་ག་ཟིའི་ཕྱོགས་ནས། རྣམ་རྒྱལ་བཟང་པོ་པས་བྱོན་པར་གུར་མགོན་ལྷ་བརྒྱད་དང༌། ཞལ་བཞི་པ།
མགོན་པོ་ཁྲོ་བཅུ་རྣམས་ཀྱི་རྗེས་གནང་སོགས་འདོད་ཆོས་འགའ་རེ་བཤད། དབོན་པོ་སྟོད་ནས་མཁས་བཙུན་གྱི་ཡོན་ཏན་དང་ལྡན་པ་བླ་མ་དཀོན་མཆོག་དཔལ་བཟང་པས་བྱོན་ཏེ་གསང་བ་འདུས་པ་འཇམ་པའི་རྡོ་རྗེའི་དབང་དང་ནཱ་རོ་མཁའ་སྤྱོད་ཀྱི་བྱིན་རླབས་དང་ཁྲིད་བཅས་གསན་དུ་བྱོན་པར་དགོངས་བཞེད་ལྟར་དབང་ཚན་གཅིག་དང་ཁྲིད་རྒྱས་པ་དང་དབུ་མ་ལུགས་ཀྱི་སེམས་བསྐྱེད་སྡོམ་པ་བཅས་ཕུལ། འཛོམ་ཐོག་དགོན་ནས་མཁས་བཙུན་གྱི་ཡོན་ཏན་རྒྱ་མཚོའི་བདག་ཉིད་ཆོས་རྗེ་བསྟན་འཛིན་རྡོ་རྗེ་བྱོན་པ་ལ་སྒྲ་མཚམས་སྤྱོད་ལྔ་པའི་རི་མོ་དང༌། གཤིན་རྗེའི་གཤེད་དམར་ལྷ་ལྔའི་དབང་བསྐུར་ཕུལ་བ་དང་མཉམ་དུ་ལྷུན་གྲུབ་སྟེང་གི་བླ་མ་གྲྭ་རིགས་བཅས་ལ་དབང་ཚན་པ་གསུམ་བགྱིས། མཁན་ཆེན་སྐུ་དབོན་འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས་པ་དང་བླ་མ་བཀྲ་ཤིས་དཔལ་བཟང་པོ་སོགས་ལ། གསང་བ་འདུས་པ་འཕགས་ལུགས་དང་ཀུ་རུ་ཀུལླེ་ལྷ་ལྔའི་དབང༌། གུར་གྱི་མགོན་པོ་བྲག་རྫོང་གི་རྗེས་གནང་དང༌། ཕྱི་ཁྲིད་བསྲུང་བཟློག་བསད་གསུམ་གྱི་ཁྲིད་རྒྱས་པ་དང༌། ནང་དང་གསང་བའི་བྲག་རྫོང་བཅས་དང༌། ཐུགས་རྗེ་ཆེན་པོའི་རྗེས་གནང་དང་འབྲེལ་པའི་དམར་ཁྲིད་རྒྱས་པར་ཕུལ་ནས།
དེའི་དམར་ཁྲིད་འཆད་པའི་ཚུལ་གྱི་ཐོ་ཡིག་ཞིབ་པར་ཡི་གེར་འགོད་དགོས་ཞེས་གསུངས་པ་ལྟར་བྲིས་ནས་ཕུལ། གཞན་ཡང་སྔར་མ་གསན་པའི་རྗེས་གནང་ཟུར་པ་དགོས་གསུངས་པ་རྣམས་ཀྱང་ཕུལ། དེ་ཉིད་ལ་མཁན་ཆེན་པའི་བཀའ་ནན་ཕེབས་ལྟར། སྒྲ་མདོ་ཀ་ལཱ་པ་བྱཱ་ཀ་ར་ཎའི་རི་མོ་ཀར་ཊཱིཀ་གི་སྟེང་ནས་ཡོངས་རྫོགས་དང༌། སྡེབ་སྦྱོར་རིན་ཆེན་འབྱུང་གནས་ཀྱི་གཞུང་པྲཱསྟཱ་ར། ནཥྚ། ཨུ་དྷིཥྚ། ཡང་བ་རྟོགས་བྱེད་གྲངས་རྟོགས་བྱེད་ཨ་དྷྭ་བཅས་བསླབ་གྲོགས་ཞུས། སློབ་དཔོན་དབྱུག་པ་ཅན་གྱིས་མཛད་པའི་གཞུང་དང༌། འགྲེལ་པ་དབྱངས་ཅན་དགྱེས་པའི་གླུ་དབྱངས་ཀྱི་སྟེང་ནས་སྙན་དངགས་མེ་ལོང་གཞུང་གི་ཁྲིད་ཞིབ་རྒྱས་རྩོམ་རྒྱུག་དང་བཅས་ཏེ་བསླབ་པའི་གྲོགས་བགྱིས་པ་སྙན་དངགས་ལ་གསུང་རྩོམ་རེ་ལེགས་ཞིག་བྱུང་སོང་ཞིང༌།
སྒྲ་གཞུང་གི་གོ་བབ་བཟང་ཙམ་ལས་སྦྱང་བསྟར་ཆེན་པོ་མཛད་རྒྱུ་མ་བྱུང་བ་འདྲ་སྙམ། བསྐུལ་བ་པོ་དག་གི་ངོར་དུར་ཁྲོད་བདག་པོའི་བསྙེན་སྒྲུབ་བྱ་ཚུལ་ལུང་གི་རྒྱུད་མང་ཞེས་བྱ་བ་དང༌། སེང་གེའི་གདོང་ཅན་མའི་སྒྲུབ་མཆོད་ཀྱི་ཆོ་ག་ཕྲིན་ལས་ཟླ་འོད་སར་པའི་ཕོ་ཉ། ཀུན་རིག་རས་བྲིས་ལ་བརྟེན་པའི་བསྙེན་སྒྲུབ་གསལ་བར་བྱེད་པ་གཏམ་གྱི་རྒྱུད་མངས། བསྟོད་པ། འདོད་གསོལ། བསྔོ་བྱང་འབུལ་ཡིག་གི་རིགས་སོགས་སོ་སོའི་བློ་དང་འཚམ་པ་ཅི་རིགས་པའང་བྲིས། བར་སྐབས་དེ་དག་ཏུ་རང་གཞན་ལ་ཕ་རོལ་གྱིས་བྱད་གཏད་ཡོད་པ་ལྟ་བུའི་རྨི་ལམ་གྱི་ལྟས་འགའ་ཞིག་བྱུང་བར་མགོན་ཁང་དུ་བསྐང་གསོ་བརྒྱ་ཚར་དང༌། རང་གིས་ཀྱང་སེང་གདོང་གི་བསྲུང་བཟློག་གི་ཁ་ཏོན་གཟབས་ཚུལ་བྱས་ཤིང༌། དེ་ལ་བསྟོད་པ་བདུད་ལས་རྒྱལ་བའི་རྔ་སྒྲ་ཞེས་བྱ་བ་འདོད་གསོལ་དང་བཅས་པ་ཞིག་ཀྱང་བྲིས་ཤིང༌།
སྤྲེལ་ལོ་དེར། སྡོམ་བརྩོན་ས་སྐྱོང་བླ་མ་སྐུ་མཆེད་རྣམས་ཀྱི་ལྷས་བསྐོས་གསེར་གྱི་ཤིང་རྟའི་འཕྲུལ་གྱིས། ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོ་ནས། སྡོམ་གསུམ་བསྟན་པའི་སྣང་བྱེད་ཆེན་པོ། ཟླ་བྲལ་མཁྱེན་བརྩེ་ནུས་པའི་བདག་ཉིད་མཁན་པོ་ཆེན་པོ་དཔལ་ལྡན་ཆོས་སྐྱོང་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཉིད་མདོ་ཁམས་ལྗོངས་ཀྱི་སྐྱེ་འགྲོའི་སྐྱབས་གནས་སུ་སྤྱན་དྲངས་ནས་མཆོད་ཡོན་བསྟན་སྲིད་ཉི་ཟླ་ཟུང་གི་སྣང་བ་ཆེན་པོས་ཕྱོགས་བྲལ་དུ་ཁྱབ་པའི་དགེ་མཚན་ལེགས་པ་བྱུང་བ་གང་གི་ཚེ། མཁན་ཆེན་དེ་ཉིད་ཀྱི་དུས་གསུམ་མཁྱེན་པའི་ཡེ་ཤེས་ཀྱི་མེ་ལོང་དུ་གང་དག་ཤར་བའི་ལུང་གིས་བསྟན་པ་རིན་པོ་ཆེ་སྤྱི་དང༌། སྒོས་སུ་སྡེ་དགེའི་འདྲི་མཚོ་བསྟན་ཇུས་རྒྱས་པར་འགྱུར་བའི་གེགས་སེལ་དང༌། ས་སྐྱོང་བླ་མ་ཆེན་པོ་སྐུ་མཆེད་རྣམས་ཀྱི་སྐུའི་རྐྱེན་སེལ་དང༌། རྟེན་བཞེངས་ཆེན་པོའི་བྱ་བ་མཐར་ཕྱིན་འགྱུར་གྱི་གེགས་སེལ་དུ། མངའ་འོག་ཏུ་གཏོགས་པའི་གྲུབ་མཐའ་རིས་བྲལ་གྱི་དགོན་སྡེ་མཐའ་དག་ལ་སྐུ་རིམ་གྱི་གཏོང་སྒོ་རྒྱ་ཆེ་བ་ལན་གཉིས་སུ་དགྲམ་པ་དང༌།
ལྷུན་གྲུབ་སྟེང་གི་ཆོས་གྲྭ་འདི་ཉིད་དུའང་ཟླ་བ་བྱུང་ངོ་ཅོག་ཏུ་གཏོར་བཟློག་གཏོར་ཆེན་ལ་སོགས་པའི་རྐྱེན་སེལ་རིམ་གྲོ་མང་དུ་བསྒྲུབས་སོང༌། དོན་གྲུབ་ཅེས་པའི་གནམ་ལོར་སྡེ་དགེ་བླ་མ་ཕུན་ཚོགས་བསྟན་པ་ཉིད་སྡེ་དགེ་གོང་མའི་བསྟན་སྲིད་ཀྱི་ཁྲི་འཕང་མཐོན་པོ་རྒྱལ་ཕྲན་ལ་སོགས་པ་སྟོབས་འབྱོར་ཆེ་དགུ་ཀུན་གྱི་ཡན་ལག་མཆོག་གི་ལན་བརྒྱར་བཏུད་པའི་གནས་ག་ལ་བ་དེར། འཁོར་འདས་ཀྱི་ཡོན་ཏན་ཆེ་ལྡན་འདུས་པའི་ཚོགས་ཀྱིས། བཀྲ་ཤིས་པའི་ཆོ་ག་རྫས་རྟགས་དང༌། ལྷ་མིའི་ཡུལ་གྱི་དཔལ་འབྱོར་ཕུན་སུམ་ཚོགས་པ་དག་གི་མདུན་བདར་ཏེ་མངའ་གསོལ་ཏོ། ། ལོ་དེ་ཉིད་དུ་སྔགས་སྐོར་གྱི་དགོངས་འགྲེལ་རྣམས་འདྲི་བརྐོས་བགྱིས་པས་ཁྱི་ལོའི་སྟོན་མཇུག་ནས་པོ་ཏི་ལྔ་དྲུག་མ་གཏོགས་ཕལ་ཆེར་པར་དུ་བསྒྲུབས་ཟིན་པ་ཡང༌། དེ་དག་གི་བར་སྐབས་རྣམས་ནས་མཁན་ཆེན་ཐམས་ཅད་མཁྱེན་པ་ཉིད་དང༌། སྡེ་དགེའི་བསྟན་ཇུས་ཀྱི་རིམ་གྲོ་དང་ལུས་ཅན་སྤྱིའི་བསོད་ནམས་གསོག་པའི་རྟེན་དུ། བྱང་རྡོ་ཁོ་མར་ལྷ་ཁང་བཞེངས་པའི་ནང་དུ་འཇོག་རྒྱུའི་གནས་བརྟན་བཅུ་དྲུག་སོགས་ཀྱི་སྐུ་བརྙན་རྣམས་དབུས་ཕྱོགས་ནས་ལྷ་བཟོ་བ་རྣམས་ཀྱི་བཟོ་བའི་ཁ་བཀོད་དང་བཟོ་བཅོས་རྣམས་ཀྱང་ཁྱོད་ཀྱིས་བྱོས་ཞེས་སྩལ་བ་རྣམས་ཀྱི་ངག་བཀོད་གང་ལྕོག་བགྱིས། འོན་ཀྱང་གཙོ་བོ་ཐུབ་ཆེན་ཉིད་བཟོ་བའི་སྐབས་དེར།
ངོད་རང་ན་བའི་སྐབས་སུ་སོང་བས་བལྟ་རྒྱུ་མ་བྱུང་བར་གསེར་སྐུ་ཞིག་སྐུའི་དབྱིབས་བལྟ་ཡུལ་བསྐུར་བ་ཡིན་ཡང་དེས་ཀྱང་མ་ཕན་པར་ཕྱིས་སུ་གྲུབ་ཟིན་པར་བལྟས་པ་ན་ཡིད་འགྲོ་འབྱོན་ལེགས་ཞིག་མ་བྱུང་ཡང་སོར་བཞག་ལས་བྱ་ཐབས་མ་བྱུང་བ་འདི་ལྟར་ལགས་སོ། ། དགུན་པོ་དེར་སྡེ་དགེའི་ཕོ་བྲང་དུ་མཚམས་དམ་པར་བྱས་ནས་བསྡད། ས་སྐྱོང་བླ་མ་ཆེན་པོ་ཉིད་ནས་རབ་བྱུང་ཉི་མའི་ཆུ་ཕག་གསར་ཚེས་ཀྱི་གཟའ་སྐར་དགེ་བའི་ཉིན། བཀའ་ལུང་གི་དགོངས་འགྲེལ་ཆེན་པོའི་ཐོག་མཐའ་བར་གསུམ་གྱི་ལས་ཀྱི་འགན་འདེགས་མཐར་སོན་བྱུང་བ། དེ་བཞིན་ད་ལམ་དཀར་ཆག་འདིའང༌། བསྟན་པའི་བྱུང་ཚུལ་ནས་བརྩམས་ཏེ་མཇུག་བསྔོ་བའི་བར་རྒྱས་ཙམ་དང༌། ཁྱད་པར་སྡེ་དགེ་ཡབ་མེས་གོང་མ་རྣམས་ནས་བརྩམས་ཏེ་ད་ལྟའི་བར་གྱི་ལོ་རྒྱུས་རྣམས་རྒྱས་ཙམ་དང་བཅས་ཏེ་ཁྱོད་ཀྱིས་བརྩམས་དགོས་ཞེས་པའི་བཀའ་མཆིད་གསེར་གྱི་ཅོད་པཎ་ལྟར་ལྗི་བ་བཀྲ་ཤིས་པའི་ལྷ་དར་གྱི་གནང་སྦྱིན་བཅས་སྤྱི་བོར་བཅིངས་པ་ཡར་བཟློག་མ་སྤོབས་པར་ཇི་ལྟར་ཕེབས་དོན་བཞིན་རང་གིས་གང་ཤེས་འདྲི་བའི་ཁུལ་བྱས་ཤིང་ཐུགས་དགོངས་ལ་འབབ་མི་འབབ་སྤྱན་འབེབས་ཞུ་གན་བགྱིད་ཅེས་གསོལ་ཏོ། ། དེ་ཉིད་གཟའ་སྐར་ལེགས་པ་ནས་ཤིས་བརྗོད་ཀྱི་ཐོག་དྲངས་པར་འདྲི་བའི་འགོ་ཚུགས། དེ་ནས་བཟུང་སྟེ་འདྲི་བའི་ཁུལ་བགྱིས་པར། དཀར་ཆག་གི་སྟོད་ཆ་ཙམ་གྲུབ་པའི་སྐབས་དེར།
རང་གཞན་དག་གི་རྨི་ལམ་དུ་བྱད་གཏད་ཡོད་པ་འདྲ་བ་འགའ་ཞིག་བྱུང་བ་དང༌། མི་རིང་བར་གྲིབ་གདོན་གྱི་གནོད་པས་རྐྱེན་པའི་ནད་གཞི་ཆེ་ཙམ་བྱུང་བར། མཁན་ཆེན་ཐམས་ཅད་མཁྱེན་པ་དཔལ་ལྡན་ཆོས་སྐྱོང་བར་ཅིར་འགྱུར་ཞུས་པར། རྗེ་བཙུན་དམ་པ་དེ་ཉིད་ནས་དབང་ཁྲུས་ཀྱི་རིམ་པ་མང་དུ་སྩལ་བ་དང༌། ས་སྐྱོང་བླ་མ་ཆེན་པོར་ཞུ་དག་བླ་མ་བྲོ་འཚལ་གྱི་གཞི་ཆེ་བ་དང༌། བརྟག་པ་བགྱི་བའི་ཚུལ་སོགས་ཀྱི་གསུང་བཀོད་སྩལ་འཕྲལ་ཉིད་ནས། པར་ཁང་ནས་ཇ་ཁོར་དྲུག་བརྒྱད་ཅུ་བླངས་ནས་ལྕགས་ར་དགོན་དང༌། དཔལ་སྤུངས་དང༌། དཔལ་ཡུལ། ཀ་ཐོག
སྣ་འབྲང་མགོ ཟུལ་རྒྱུད་དགོན་ཁག་གསུམ་སོགས་སུ་ཚེ་ཆོག ཚེ་སྒྲུབ། བཛྲ་གུ་རུ་དང༌། སེང་གདོང་མའི་བསྙེན་པ་དུང་ཕྱུར་སོགས་ཀྱི་རྟེན་དུ་བསྐུར། དགོན་ཆེན་འདི་ཉིད་དུའང་སྦྱིན་སྲེག་བཅུ་ཚར་ཙམ། བསྐང་གསོ། འཇིགས་བྱེད་དྲུག་ཅུའི་གཏོར་བཟློག་སོགས་ཀྱི་རྐྱེན་སེལ་མང་དུ་བསྒྲུབས་སོང་བ། འཚོ་བྱེད་པ་འགྲུ་ཚེ་བྷྲཱུྃ་པའི་སློབ་རྒྱུད་འཛིན་པའི་གསང་སྔགས་ཟབ་མོའི་བཟླས་བརྗོད་ལྷུར་ལེན་པ་གཟུངས་སྐྱབས་ཞེས་སྨན་དཔྱད་གང་ཟབ་མཛད་པ་བཅས་རིམ་གྱིས་ཇེ་བདེར་སོང་བས། དཀར་ཆག་བྲི་འཕྲོ་རྣམས་ཀྱང་འདྲི་བའི་ཚུལ་བགྱིས་པས།
ཤིང་བྱིའི་ཧོར་ལུགས་ཀྱི་ཞག་གི་ཕུང་པོ་བདུན་པའི་མཐའ་ཙམ་ནས་བྲིས་གྲུབ་པ་དང༌། ས་སྐྱོང་བླ་མ་ཉིད་ལ་གཟིགས་འབུལ་དུ་བཏང་བར། དེ་ཉིད་ཡོན་མཆོད་ནས་ཀྱང་ཞིབ་གཟིགས་གནང་མཐར་རང་གིས་ཡིད་ལ་གང་བསམ་ལྟར་ཚང་བའི་ཤིན་ཏུ་ལེགས་པ་ཞིག་བྱུང་འདུག་པས། པར་གཞི་མྱུར་དུ་འདྲི་ཆོག་པར་བཀའ་སྩལ། སླར་པར་མཁན་རྣམས་ལ་དགྲམ་དུ་ཉེ་བའི་སྐབས་དེར། ལྔ་རིག་ཆོས་ཀྱི་སྣང་བྱེད་ཆེན་པོ་སི་ཏུ་ཆོས་ཀྱི་འབྱུང་གནས་པ་ཉིད་རྒྱལ་ཁབ་འདིར་ཆིབས་བསྒྱུར་གནང་བ་དང་སྟབས་འགྲིགས་བྱུང་བ་ན། ས་སྐྱོང་བླ་མ་ཆེན་པོ་ཉིད་ནས། དེ་ཉིད་ཀྱི་སྤྱན་སྔར་ཡང་གཟིགས་འབུལ་དུ་བཏང་བ་ནའང་གཟིགས་པས་ཕབ་སྟེ་ལེགས་པོ་བྱུང་འདུག་པའི་བཀའ་སྩལ་ཕེབས། དེ་འཕྲལ་ཉིད་ནས་པར་བརྐོས་རྣམས་ལ་བཀྲམ་ནས་མི་འགྱང་བར་པར་དུ་བཀོད་གྲུབ་པ་བྱུང་ངོ༌། ། གང་གི་ཚེ་རྔུལ་མདའ་དགོན་ནས་དགོངས་འགྲེལ་རིན་པོ་ཆེའི་ཞུ་དག་དང་དཀར་ཆག་བཅས་མཐར་སོན་དགེ་བ་བྱུང་བའི་ལེགས་གསོལ་དུ་ཁོ་བོ་གཙུག་ལག་ཁང་དུ་བོས་ནས་བླ་མ་ཆོས་ཁྲིམས་གྲྭ་མང་སོགས་ནས་སོ་སོ་ནས་མདུན་འཇོག་ལེགས་པར་སྩལ་བར།
དེར་བཞུགས་ཀུན་ལ་གྲུབ་ཐོབ་ཐང་སྟོང་རྒྱལ་པོ་ནས་བརྒྱུད་པའི་ཚེ་སྒྲུབ་ཀྱི་དབང་ཞིག་ཕུལ་ནས་བསྔོ་བ་སྨོན་ལམ་གྱི་རྒྱས་འདེབས་ཞུས་སོ། ། ཐག་ལུང་དགོན་གྱི་བླ་མ་ཀུན་དགའ་རྣམ་རྒྱལ་དང༌། འཁྲི་འདུ་ལྷོ་དྲུང་སྐུ་སྐྱེ་དང༌། ཆོས་རྗེ་ཚུལ་ཁྲིམས་དབང་ཕྱུག དབུ་མཛད་དཀོན་ལྷུན་པ་རྣམས་དང༌། དགོན་སྡེ་འདི་ཕྱོགས་ནས་ལྡན་ཡུལ་བར་གྱི་དོན་གཉེར་སྔ་ཕྱི་རྣམས་ཀྱི་ངོར། ལམ་འབྲས་ལུགས་ཀྱི་ཉམས་ལེན་པ་ཞེས་བྱེད་པ་རྣམས་ལ་དགོས་གལ་ཆེ་བའི་ལུས་སྦྱོང་རྒྱས་བསྡུས་དང་ཕྲིན་ལས་སོ་གཉིས་ཀྱི་འཁྲུལ་འཁོར་གྱི་ལག་ལེན་རྣམས་ཀྱང་སློབ་དཔོན་ནས་ལག་ཁྲིད་དུ་ཇི་ལྟར་མནོས་པ་ལྟར་བསླབ་པའི་གྲོགས་བགྱིས། ཕྱི་ལོར་ས་སྐྱོང་བླ་མ་ཕུན་ཚོགས་བསྟན་པས། པར་ཁང་རྙིང་པ་ལ་བརྟན་ནས་དགོངས་འགྲེལ་རིན་པོ་ཆེའི་པར་གྱི་ཚོགས་རྣམས་བཞུགས་སུ་གསོལ་བའི་གཙུག་ལག་ཁང་བཅས་རྒྱ་བསྐྱེད་ཅིང་གསར་བསྐྲུན་མཛད་སོང་བའི་ནང་གི་ལྷ་རིས་རྣམས་འདྲི་བའི་མགོ་ཚུགས་པ་ན། མཆོད་ཡོན་ཟུང་ནས་འདྲི་རྒྱུའི་ལྷ་བཀོད་ཀྱི་བཀའ་ལུང་བཀོད་སྦྱར་གནང་བ་དང་བཅས་ཏེ།
ལོགས་བྲིས་ཀྱི་གཙོ་བོ་ནི་སྔར་གྱི་ལས་འཕྲོ་ལྟ་བུར་སོང་བས་ཁྱོད་ཀྱིས་འདི་དགོས་ཞེས་སྩལ་བ་ལྟར་དབུས་ཀྱི་གཙོ་ཆེན་སྟོན་མཆོག་ཐུབ་དབང་བདུད་འདུལ་ཕྱག་རྒྱ་ཅན་བདག་གིས་འདྲི་རྒྱུ་དང༌། གཞན་རྣམས་དཔལ་ཡུལ་བ་དང་ཀརྨ་ལྷ་སྟེང་པ་སོགས་ལྷ་རིས་པ་དཔོན་གཡོག་མང་དུ་བསགས་ཏེ། ཐམས་ཅད་ཀྱི་ཞལ་བཀོད་གཙོ་བོར་ས་སྐྱོང་བླ་མ་ཉིད་བཟོ་གནས་ཕལ་ཆེར་ལ་རིང་ནས་སྦྱངས་པ་ལྟ་བུའི་གོམས་འདྲིས་ཆེ་བ་ལ་ཤིན་ཏུ་ཐུགས་དགྱེས་བཟོད་པར་དཀའ་བར་བརྟེན། དེ་ཉིད་ནས་བཀའ་གང་སྩལ་ལྟར་དང༌། ནང་སྒོས་སུ་བཟོ་བཅོས་གང་དགོས་ཀྱི་ཁ་ཏ་བ་དང་ལྷན་ཅིག་བཅས་ཕྱི་ནང་ཀུན་དུ་འདྲི་ཁྱོན་ཆེ་བ་མཆིས་ནའང་གེགས་མེད་དུ་མཐར་སོན་པ་བྱུང་ངོ༌། ། དེའི་དཀར་ཆག་ཆོས་འབྱུང་བཀྲ་ཤིས་སྒོ་མང་རྟེན་དང་བརྟེན་པར་བཅས་པ་བསྐྲུན་པ་ལས་བརྩམས་པའི་གླེང་བ་བདུད་རྩིའི་རླབས་ཕྲེང་ཞེས་བྱ་བ་བཅས་རྣམས་མཐར་སོན་གྱི་ཞབས་འདེགས་བསྒྲུབས། དགུན་བོར་ལྡན་ཡུལ་ལ་བཏེག་ནས་མཚམས་བསྙེན་བྱས་བསྡད། ལྕགས་ལུག་ལོའི་ཧོར་ཟླ་ཚེས་ལ་ཆོས་སྡེའི་ལྷ་ཁང་རྙིང་པ་རྣམས་ཨརྒའི་ཆོ་གས་གཤེགས་གསོལ་གྱི་ཆོ་ག་བྱེད་དགོས་ཟེར་བ་ལྟར་ཕྱིན། ངེད་རང་དང་བླ་མ་བཟང་པོ་བཀྲ་ཤིས་ཆོས་སྡེ་དབུ་མཛད་དཔལ་ལྡན་འཇམ་དབྱངས་སོགས་ཀྱིས་བགྱིས་ནས། ལྷ་ཁང་རྙིང་པ་བཤིགས་ཤུལ་དུ་གསར་པ་གཙུག་ལག་ཁང་སྐུ་མཚམས་ལ་བཞུགས་པས་མི་བཞུགས་པ་མ་གཏོགས་པ་སྔར་བཞུགས་པ་རྣམས་དང་བཅས་པས་བསྒྲུབས་སོ། །
དེ་ནས་ལས་བྱེད་འུ་ལག་པ་མང་པོ་ལྷན་ཅིག་ལས་པས་སྟོན་ཀ་ནས་གཙུག་ལག་ཁང་ཕོ་བྲང་དང་བཅས་པའི་ཆེ་ལས་གྲུབ་འདུག དེ་དག་གི་སྐབས་སུ་ངེད་རང་ས་དཀར་དུ་མཚམས་ལ་བསྡད་ཡོད་པར། ལྕགས་ལུག་ལོའི་སྟོན་མཇུག་ཏུ་སྡེ་དགེ་བླ་མ་ཆེན་པོ་སྔར་གྱི་སྙུན་གཞི་ཡོད་པ་དེ་སྐུ་རིམ་རྐྱེན་བསྒྱུར་ཅིས་ཀྱང་མ་བཟློག་པར་བསྟན་འགྲོ་སྤྱི་སྒོས་ཀྱི་གེགས་ཆག་སྟོབས་སུ་བདོ་བས་སྐུ་གཤེགས་སོང་བའི་བང་ཆེན་ཨ་བསོད་ཅན་བཏང་བྱུང་བར་འཕྲལ་དུ་བཏེག་འོངས་པར་འདིར་དགུང་ལྔ་པའི་སྟེང་དུ་སླེབ་འདུག་པར། ཕྱི་ཉིན་ནས་བརྩམས་ཏེ་དགུང་ཞེ་དགུ་རྫོགས་པའི་བར་དུ་ངན་སོང་སྦྱོང་བ་ཀུན་རིག་གི་ཆོ་ག་ཕྱིར་བཟློག་དབང་བསྐུར་བཅས་དང་ཆོ་ག་ཚར་རྐྱང་རེ་འདོན་པའི་དགོངས་རྫོགས་བསྒྲུབས། བཀྲ་ཤིས་ལྟེམ་ནས་རྗེ་མོ་ཚེ་རིང་ལགས་འདས་པའི་སྟོང་ཆོག་གི་ཚོགས་དབུར་ཕྱིན་ཅིང་ཆོ་ག་ཕྱིར་བཟློག་དབང་བསྐུར་བསྔོ་བ་སྨོན་ལམ་བཅས་པའི་དགོངས་རྫོགས་བསྒྲུབས། དེ་དག་གི་བར་སྐབས་རྣམས་ནས་ཀྱང༌། རྡོ་རྗེ་གུར་གྱི་སྒྲུབ་མཆོད་སློབ་དཔོན་བསོད་ནམས་རིན་ཆེན་པ་སོགས་སྒྲུབ་མཆོད་རྣམས་ལ་གུར་རིགས་བསྡུས་ཀྱི་དབང་བསྐུར་ཚན་པ་གཉིས་དང༌། འཁོར་ལོ་བདེ་མཆོག་ལཱུ་ཧི་པ་ལུགས་ཀྱི་དབང་ཚན་པ་གཉིས། གསང་འདུས་མི་བསྐྱོད་པའི་དབང་ཚན་པ་གཉིས། འདམ་ཐོག་དགོན་ནས་ཆོས་རྗེ་བསྟན་འཛིན་རྡོ་རྗེ་པ་སོགས་ལ་གཤེད་དམར་གྱི་དབང་ཚན་པ་གསུམ།
དབོན་སྟོད་ནས་བྱོན་པའི་བླ་མ་དཀོན་མཆོག་དཔལ་བཟང་པོའི་ངོར། གསང་བ་འདུས་པ་འཇམ་པའི་རྡོ་རྗེའི་དབང་དང༌། ནཱ་རོ་མཁའ་སྤྱོད་ཀྱི་བྱིན་རླབས་སྔོན་དུ་འགྲོ་བའི་ཉམས་ཁྲིད་རྒྱས་པ་དང༌། བདེ་མཆོག་དྲིལ་བུ་ལུགས་ཀྱི་དབང་སོགས་ཕུལ། སྐྱོར་མདའ་ནས་བླ་མ་བསོད་ནམས་དབང་ཕྱུག་པས་བྱོན་པར་རྟ་མགྲིན་ཡང་གསང་ཁྲོས་པའི་དབང་དང༌། གསང་བ་འདུས་པ་སྤྱན་རས་གཟིགས་ལྷ་བཅུ་དགུའི་དབང་རྣམས་ཕུལ། གཞན་ཡང་དགོན་ཆེན་ལ་ནཱ་རོ་མཁའ་སྤྱོད་ཀྱི་ཉམས་ཁྲིད་དང༌། ཐུགས་རྗེ་ཆེན་པོ་ཚེམ་བུ་ལུགས་ཀྱི་སྨར་ཁྲིད་སྔ་ཕྱིར་ལན་གསུམ་དང༌། གུར་གྱི་མགོན་པོ་བྲག་རྫོང་མའི་ཕྱི་ཁྲིད་སྲུང་བཟློག་བསད་གསུམ་དང༌། ནང་ཁྲིད་དྲག་པོ་སྔགས་རྒོད་དང་གསང་ཁྲིད་སེམས་ཉིད་ཡེ་ཤེས་ཀྱི་རྩལ་འདོན་བཅས་ཀྱི་ཉམས་ཁྲིད་དང༌།
གསང་ཁྲིད་ཐུན་མོང་མ་ཡིན་པ་རྩ་གསུམ་འཁོར་ལོ་ལྔ་ལ་བརྟེན་པ་ལྷ་དགུའི་བསྙེན་སྒྲུབ་ལས་སྦྱོར། མཐར་ལས་མཁན་མྱང་འདས་ཀྱིས་བསྡུས་ནས་གསང་རྟེན་ལུས་སྦ་དང་བཅས་པའི་ཁྲིད་རྣམས་རང་རང་གི་རྗེས་གནང་སྔོན་དུ་འགྲོ་བ་བཅས་རྣམས་སྔ་ཕྱིར་ཚར་གསུམ་ཙམ་དང༌། བྲག་ཡག་ནས་བྱོན་པའི་བླ་མ་དགའ་ལྡན་པས་མཚོན་པའི་དགོན་འདིར་བཞུགས་པའི་བླ་མ་དགེ་སློང་བཅུ་བདུན་ཙམ་ལ་དཔལ་ས་སྐྱའི་རྗེ་བཙུན་གོང་མ་ལྔའི་གསུང་རབ་པོ་ཏི་བཅུ་དྲུག་གི་ལུང་དང༌། རྗེ་སངས་རྒྱས་རིན་ཆེན་པའི་བཀའ་འབུམ་པོ་ཏི་གཅིག་དང༌། ངོར་ཆེན་དཀོན་མཆོག་ལྷུན་གྲུབ་པའི་བཀའ་འབུམ་པོ་ཏི་གསུམ་དང༌། དཔལ་ལྡན་དོན་གྲུབ་པའི་བཀའ་འབུམ་པོ་ཏི་གཅིག ནཱ་རོ་མཁའ་སྤྱོད་སོགས་མཁའ་སྤྱོད་སྐོར་གསུམ་གྱི་པོ་ཏི་དང༌། གུར་མགོན་པོ་ཏི་མེ་འབར་མ་དང༌། ཡང་སྐོང་པོ་ཏི། དཔལ་མགོན་ཞལ་གྱི་པོ་ཏི་དང༌།
ཧ་ལ་ནག་པོའི་བེ་བུམ། བེག་ཙེའི་བེ་བུམ་རྣམས་ཀྱི་ལུང་ཡང་དོན་གཉེར་སྔ་ཕྱི་སོ་སོའི་གཡར་ཁྲལ་དུ་འདོན་ཅི་ཐུབ་བགྱིས་པ་དང༌། ས་སྐྱའི་ཕུར་པ་བླ་མ་དང༌། ཆོས་རྗེ་བསྟན་འཛིན་རྡོ་རྗེ། མཁས་བཙུན་ཀུན་དགའ་རྒྱ་མཚོ་པ་སོགས་དགོན་པའི་བླ་མ་རྣམས་དང༌། ཟུར་མང་ནས་ཀུན་ཁྱབ་པར་བྱོན་ནས་མཚོན་བདེ་མཆོག་བོང་ཞལ་ཅན་གྱི་དབང་ཚར་གཉིས་དང༌། བྱ་རྒྱུད་རིགས་གསུམ་སྤྱི་དབང༌། ཆོས་རྗེ་བསྟན་འཛིན་རྡོ་རྗེ་པར་སོགས་ལ་སྤྱན་རས་གཟིགས་བཅུ་གཅིག་ཞལ་ལྷ་མངས་ཀྱི་དབང་འབུལ་བ་དང༌། གཞན་ཡང་ཨ་ལི་ཆོས་རྗེ་དང༌། ག་ཟི་ཕྱོགས་ནས་བྱོན་པའི་པིཥྤ་བླ་མ་སོགས་དང༌།
ཧོར་བྲག་མགོ་མ་ཟུར་ལ་སོགས་པ་ཕྱོགས་ནས་བྱོན་པ་དང༌། འདིར་གཉུག་མར་བཞུགས་པ་སོགས་དོན་གཉེར་སྣ་ཚོགས་ཀྱི་མོས་པ་མཐུན་པའི་དབང་བཀའ་རྗེས་གནང་ཐུན་མོང་དང་ཐུན་མོང་མ་ཡིན་པའི་རིགས་དང༌། བྱིན་རླབས་བཀླག་ལུང་གི་རིགས་གང་དགོས་དོན་དུ་གཉེར་བ་རྣམས་ལ་སྨན་འདོགས་གང་འགྲུབ་དང༌། མཁན་ཆེན་དཔལ་ལྡན་ཆོས་སྐྱོང་པའི་ཞལ་སྔ་ནས་བཀའ་སྩལ་ཕེབས་བཞིན་བླ་མ་རབ་དཀར་ལྷུན་གྲུབ་པ་ལ་སྙན་དངགས་མེ་ལོང་གི་རྒྱན་གྱི་ཁྲོད་རྩོམ་རྒྱུག་ལེན་པ་བཅས་དང༌། བརྡ་སྤྲོད་པའི་གཞུང་ཀ་ལཱ་པའི་རི་མོ་རྫོགས་པར་འདྲི་བ་དང༌། སྡེབ་སྦྱོར་གྱི་རི་མོ་བཅས་བསླབ་པའི་གྲོགས་བགྱིས། མཁར་ནང་བའི་དབོན་པོ་སྐལ་བཟང་པར་སྙན་དངགས་མེ་ལོང་གཞུང་ལེའུ་གཉིས་པའི་རྒྱན་གྱི་འགྲོ་ཡུལ་བསླབ་པ་རྩོམ་རྒྱུག་ལེན་པར་བཅས་པ་བགྱིས། ལྕགས་རྟ་ལོར་མཁན་ཆེན་དཔལ་ལྡན་ཆོས་སྐྱོང་བས་ཀརྨ་ལྷ་སྟེང་གི་ལྷ་རིས་པ་ལྷ་དགའ་ཅན་སྤུན་རྣམས་བོས་ནས་རྫོགས་པའི་སངས་རྒྱས་ཀྱི་རྟོགས་པ་བརྗོད་པ་དཔག་བསམ་འཁྲི་ཤིང་གི་ཞལ་ཐང་འདྲི་བའི་མ་དཔེ། སི་ཏུ་རིན་པོ་ཆེ་ནས་ཕྱག་བཀོད་གནང་བ་གཡར་པོ་ཞུས་ནས་འདྲི་བའི་ཚེ་ཡང༌། གཙོ་བོར་མ་དཔེ་ལྟར་ཡིན་ནའང༌།
རི་མོ་བཟང་ངན་སོགས་ཅི་འགྱུར་གྱི་ལྟ་རྟོགས་ངག་བཀོད་བཅས་པ་ཁྱོད་ཀྱིས་གྱིས་ལ་འདྲིར་ཆུག་ཅེས་སྩལ་བ་ལྟར། ཞིབ་བལྟས་བགྱིས་པས་མགྱོགས་ལས་སོགས་སུ་མ་སོང་བ་ལེགས་རབ་བྱུང་སོང༌། དེ་བཞིན་དུ་ཚེ་བྷྲཱུྃ་པ་ནས་མ་ཕྱི་གཡར་པོ་ཞུས་པའི་སློབ་དཔོན་དཔའ་བོ་དང༌། ཆོས་རྗེ་རང་བྱུང་རྡོ་རྗེས་མཛད་པའི་བསྡོམས་པའི་སྐྱེས་རབས་བརྒྱ་རྩ་གྲགས་པ་དང༌། གནས་བརྟན་བཅུ་དྲུག་གི་རྟོགས་བརྗོད་སྔར་ནས་བཀོད་པའི་ཤོག་དཔེ་གཞིར་བཞག་ལ་རྟོགས་བརྗོད་ཀྱི་ཡི་གེ་དང་མཐུན་པའི་ངག་བཀོད་ཀྱིས་བཟོ་བཅོས་ཀྱང་ཅུང་ཟད་བགྱིས་ཤིང༌། དེར་མེད་པའི་དགེ་བསྙེན་དྷརྨ་ཏཱ་དང༌། ཧ་ཤང་གི་བཀོད་པ་གསར་བསྐྲུན་བཅས་བྲིས་པས་ལེགས་རབ་ཞིག་བྱུང་སོང་ཞིང༌། དེ་སྐབས་ཤིག་ནས་ཆོས་སྡེའི་གཙུག་ལག་ཁང་གི་ལྡེབ་རིས་དང་ལྡེར་བཟོ་རྣམས་ཀྱི་འགོ་འཛུགས་ཆོག་པར་ཡོད་པའི་ཞུ་འབུལ་བགྱིད་པས་འབྱོར་བྱུང་བར། མཆོད་ཡོན་བཀའ་བགྲོས་ཀྱིས་བཀོད་པ་སྩལ་པ། ད་ལམ་ལྡན་ཕྱོགས་ཀྱི་ས་མདོར་སྡེ་དགེ་ཚང་གི་རྟེན་བཞེངས་བྱེད་པ་ལེགས་པོ་ཞིག་མ་བྱུང་ན་རྣམ་པར་དཔྱོད་ལྡན་རྣམས་ཀྱིས་དཔྱས་གདགས་པའི་ཡུལ་དུ་འགྱུར་དོགས་པས།
འདི་ནས་ལྷ་དགའ་སྤུན་རྣམས་ཀྱང་རི་མོ་པར་བཏང་དགོས་ཡོད་པ་བཅས་བྲིས་འབུར་ཀུན་གྱི་ཞལ་ཏ་པར་ཁྱོད་འགྲོ་དགོས་ཞེས་བཀའ་ཕེབས་གནང་བ་ལྟར་ལྡན་ཆོས་སྡེར་ཕྱིན། ཆུ་སྤྲེལ་ལོའི་ཧོར་ཟླ་བཞི་པའི་ཉེར་བརྒྱད་ལ་ཀརྨ་ལྷ་སྟེང་པའི་ལྷ་དཔོན་ཚེ་དབང་རིག་འཛིན་དཔོན་གཡོག་རྣམས་ཀྱིས་གཙང་ཁང་དབུས་ཀྱི་ཐུབ་ཆེན་སྐུ་བརྙན་བཟོ་བར་བསྐོས་ནས་ར་ཤིང་དང་ནང་གཟུངས་བཅིངས། དབུས་ཀྱི་ཨེ་ཕའི་ལྡེར་བཟོ་བ་ཚེ་བརྟན་ཅན་གྱིས་གནས་བརྟན་གྱི་སྐུ་བརྙན་བཟོ་བ་རྣམས་ཀྱི་འགོ་བརྩམས། སྣྲོན་ཟླ་བའི་ཚེས་བཅུ་གཅིག་ནས་ལོགས་བྲིས་ཀྱི་དབུ་པ་ལྷ་དགའ་དང་སྡེ་དགོན་ཡེ་ཤེས་བློ་གྲོས་གཉིས་བཀོད་དེ་ལྡན་ཕྱོགས་ན་ཡོད་པ་རྣམས་དང་ཀར་ཤོད་པའི་ལྷ་རིས་པ་བཅས་ཁྱོན་རི་མོ་པ་ཉི་ཤུ་དང་ཚོན། ཚོན་མདངས་པ་ཉེར་གསུམ་སོགས་དང་བཅས་ཏེ་མགོ་བརྩམས། གཙོ་བོ་ཐུབ་ཆེན་སྐུ་བྲིས་འབུར་གཉིས་ཀའི་ཆ་ཚད་གཞུང་གི་དགོངས་པ་སོར་མོ་བརྒྱ་ཉེར་ལྔ་པའི་ལུགས་ཀྱི་ཐིག་འདེབས་ཀྱི་གྲོགས་བགྱིད་པ་སོགས། བྲིས་འབུར་མཁན་ཀུན་གྱི་བཀོད་པ་བཟོ་བཅོས་བཅས་ཁོ་བོ་ཅག་གིས་ཅི་ནུས་ཀྱི་གྲོགས་ལྡན་སྒོ་ནས་འབད་རྩོལ་གྱིས་བསྐྲུན་པས་གཙུག་ལག་ཁང་དང་དྲི་གཙང་ཁང་རྒྱ་མཐོངས་བཅས་དང༌། མགོན་པོའི་བཞུགས་ཁང་དང༌། ལམ་འབྲས་བརྒྱུད་རིམ་བཞུགས་ཁང་གི་ལྡེབ་བྲིས་བཅས་དང༌། ལྡེར་བཟོ་བ་རྣམས་ཀྱིས་དྲི་གཙང་གི་གཙོ་བོ་ཐུབ་ཆེན་ཉི་མའི་གཉེན་གྱི་སྐུ་དང༌།
གཡས་གཡོན་དུ་སངས་རྒྱས་བྱམས་པ་དང་ཚེ་དཔག་མེད་དེ། ལྷ་ཆེན་གསུམ་དང་གནས་བརྟན་བཞུགས་པའི་བྲག་རིའི་བཀོད་པ་བཅས་དང༌། མགོན་ཁང་དུ་རྡོ་རྗེ་གུར་གྱི་མགོན་པོ་ཐོག་ཚད་གཅིག་དང༌། ཡུམ་ཆེན་ལྷ་མོ། བྲམ་གཟུགས་རྣམས་མི་ཚད་རེ་ལས་མགོན་སོགས་གཞན་རྣམས་མི་ཚད་ཆུང་ཙམ་བཅས་ཏེ་འདྲི་བཟོའི་བྱ་བ་ཐམས་ཅད་ཧོར་ཟླ་དགུ་པའི་ཉེར་དགུ་ནས་མཐར་ཕྱིན་པ་བྱུང་ངོ༌། ། དེ་ནས་རྟེན་བཞེངས་མཐར་ཕྱིན་པའི་བྱ་བ་རབ་ཏུ་གནས་པའང༌། རབ་ཏུ་གནས་པའི་རྒྱུད་ལས། གང་དུ་སྐུ་གཟུགས་རྫོགས་པ་ལ། ། བྱིན་མ་བརླབས་པར་རིང་གནས་ན། ། དེ་ལས་བཀྲ་མི་ཤིས་འབྱུང་ཞིང༌། །
ཇི་སྲིད་མཆོད་པ་དེར་མི་འོས། ། ཞེས་གསུངས་པ་གཙོར་བཟུང་ནས་ཟླ་བ་དེ་ཉིད་ཀྱི་ཚེས་བཅུ་གཉིས་ནས་བརྩམས་ཏེ། ཁོ་བོ་ཅག་དང་དགོན་པ་ཟུང་གི་བླ་མ་དགེ་སློང་བསྙེན་སོང་གང་ཡོད་བསྡོམས་པས། གཙུག་ལག་ཁང་དུ་ཀྱེ་རྡོ་རྗེ་ལ་བརྟེན་པའི་རབ་ཏུ་གནས་པ་བཟང་པོ་དྲུག་ལྡན་གྱི་ཆོ་ག་ཉིན་གསུམ་པ་རྒྱས་པའི་སྦྱིན་སྲེག་དང་བཅས་པའི་མཐར་སྦྱིན་བདག་བསྒོ་བའི་ཚེ། ལྷ་བཟོ་བ་རྣམས་དང་དེར་ལས་ཀྱི་འབྲེལ་ཐོགས་པ་ཕལ་ཆེར་དང་བཅས་ལ་ཙཱ་རུའི་བཟའ་བ་འོ་ཐུག་གི་དགའ་སྟོན་བཅས་བསྟབ་ནས་ཡོན་བཤད་དང་འབྲེལ་བའི་བསྔོ་བ་སྨོན་ལམ་རྒྱས་པ་དང༌། བཀྲ་ཤིས་ཀྱི་ཚོགས་མཐའ་བརྒྱན་པར་བྱས་སོ། ། ལམ་འབྲས་ཁང་དུའང་ཉིན་གསུམ་པ་ཞིག་མཐའ་བཞི་པའི་སྦྱིན་སྲེག་དང་བཅས་པ་བསྒྲུབས། སླར་ཡང་ཟླ་བ་བཅུ་པའི་ཚེས་བཅུ་དགུར་མཁན་ཆེན་དཔལ་ལྡན་ཆོས་སྐྱོང་པ་ཉིད་སློབ་དཔོན་བཟང་པོར་བཞུགས་པའི་ཀྱེ་རྡོ་རྗེ་ལ་བརྟེན་པའི་རབ་གནས་ཉིན་གསུམ་དུ་བདག་དང༌། བླ་མ་རིན་ཆེན་ལྷུན་གྲུབ། རབ་བཀྲམ་བསྟན་འཛིན་ཕུན་ཚོགས་པ་སོགས།
རག་ཅོ་ཆོས་སྡེའི་དགེ་སློང་བསྙེན་སོང་གང་དག་བཞུགས་པ་དང་ལྷན་ཅིག་པས། ཀྱེ་རྡོ་རྗེ་ལ་བརྟེན་པའི་རབ་གནས་ཉིན་གསུམ་པ་དང༌། མགོན་ཁང་དུ་རབ་གནས་ཉིན་གང་བ་ཞིག་མཛད་དོ། ། མདོར་ན་རྟེན་གསུམ་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་མཆོད་སྐྱིན་རྗེད་པར་བྱ་བའི་ཡུལ་མཆོག་ཏུ་ངེས་པར་གྲུབ་བོ། ། དེ་མཚམས་ས་དཀར་དུ་རེ་ཞིག་བསྡད་དེ། ལོ་གསར་ནང་དུ་མཁན་ཆེན་སྒ་སྟོད་ནས་ཕེབས་པ་དང་མཉམ་དུ་ལྷུན་གྲུབ་སྟེང་འོངས། ས་སྐྱོང་ལྕམ་དྲལ་ནས་ཙནྡན་མཆོད་རྟེན་ཆ་བརྒྱད་ཀྱི་ཁང་སྟེང་འཁྲི་ཤིང་ཁང་པ་གསར་བཅོས་མཛད་པའི་ནང་དུ། དཔག་བསམ་འཁྲི་ཤིང་གི་བཀོད་པ་འདྲི་བའི་ངག་བཀོད་པར་དགོས་ཚུལ་གྱི་བཀའ་སྩལ་ཕེབས་པ་དེ་བཞིན་སྒྲུབ་པར་གསོལ་ནས། ལྷ་དཔོན་སྨད་ཤོད་ཨ་འཕེལ་ཅན་དང༌། འཕེལ་ཁོ་པ།
རྒྱ་ཚན་ཕྱོགས་ཀྱི་ལྷ་རིས་པ་ཚེ་དབང་འཕེལ་དཔོན་གཡོག་དང༌། ཀརྨའི་ལྷ་བཟོ་དང༌། དཔལ་ཡུལ་བའི་ལྷ་བཟོ་བཅས་ཏེ། གཙོ་བོ་སྟོན་མཆོག་དེ་བཞིན་གཤེགས་པའི་སྐུ། སོར་མོ་བརྒྱ་དང་ཉེར་ལྔ་པའི་ལུགས་ཀྱི་ཐིག་འདེབས་དང༌། སྐུ་ཚུགས་ཀྱི་རི་མོའི་འགྲོ་སུལ་སོལ་རིས་ཁོ་བོས་བརྒྱབ་གྲོགས་བྱས་ནས་ལྷ་དཔོན་ཨ་འཕེལ་ལ་འདྲིར་བཅུག འཁོར་རྣམས་དེ་བཞིན་གཤེགས་པའི་རྟོགས་བརྗོད་དཔག་བསམ་འཁྲི་ཤིང་གི་བཀོད་པའི་ཐང་ཁའི་ཕྱི་མོ་དཔལ་སྤུངས་ནས་གཡར་ཕོ་གནང་བྱུང་བའི་སྟེང་ནས་འདྲི་བར་བརྩམ་མོ། ། ལྷ་རིས་གསུམ་བཞི་ཙམ་མིན་པ་ཕལ་ཆེར་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
